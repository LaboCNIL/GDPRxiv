Anmälda personuppgiftsincidenter
januari–september 2019
Datainspektionens rapport 2019:3

Anmälda personuppgiftsincidenter januari–september 2019
Datainspektionens rapport 2019:3
Denna rapport finns att ladda ner på www.datainspektionen.se

Innehåll
Inledning.  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . 4
Vad är en personuppgiftsincident och varför ska den anmälas
till Datainspektionen? .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . 5
Anmälda personuppgiftsincidenter under januari–september 2019. .  .  .  . 6
Fördelning på olika samhällssektorer.  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . 7
Typ av incident .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . 8
Varför inträffade incidenten? .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . 9
Rekommendationer .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . 10
Datainspektionens arbete med personuppgiftsincidenter .  .  .  .  .  .  .  .  .  .  . 12
Pågående tillsynsärenden som rör personuppgiftsincidenter .  .  .  .  .  . 13

Anmälda personuppgiftsincidenter januari–september 2019
Datainspektionens rapport 2019:3

3

Inledning
Genom dataskyddsförordningen1 (GDPR, The General Data Protection
Regulation) infördes den 25 maj 2018 en skyldighet för privata och
offentliga verksamheter som behandlar personuppgifter att rapportera
vissa personuppgiftsincidenter till Datainspektionen. Den 1 augusti 2018
infördes i brottsdatalagen motsvarande anmälningsskyldighet för brotts­
bekämpande myndigheter.
I denna rapport ges en översikt över de personuppgiftsincidenter som
anmälts till Datainspektionen under perioden 1 januari–30 september
2019.
I början av 2019 publicerade Datainspektionen den första rapporten
över anmälda personuppgiftsincidenter.2 Rapporten beskrev de incidenter
som anmälts under perioden 25 maj–31 december 2018.
Datainspektionen kommer även fortsättningsvis att regelbundet
publicera rapporter som beskriver generella tendenser och rekommen­
dationer utifrån incidentanmälningarna.
På en övergripande nivå kan konstateras att antalet anmälda person­
uppgiftsincidenter ökat under de första nio månaderna 2019. Totalt fick
Datainspektionen under januari–september 2019 in 3 410 anmälningar
om personuppgiftsincidenter, vilket motsvarar närmare 90 anmälda
incidenter per vecka. Under 2018 anmäldes i genomsnitt 70 incidenter
per vecka. Antalet anmälda incidenter har därmed ökat med närmare
30 procent under 2019 jämfört med 2018. Ökningen återfinns främst i
offentlig sektor.
Det finns också vissa förändringar i vilken typ av incidenter som
anmälts. Ett konkret exempel är att incidenter som rör felskickade brev
minskat från 42 procent 2018 till 35 procent under 2019. Detta bedöms
primärt bero på att viss överrapportering som förekom under 2018 nu har
minskat.
Datainspektionens bedömning är att ökningen av antalet anmälda
incidenter och förändringarna i vad som anmäls i stor utsträckning beror
på en ökad medvetenhet och kunskap om anmälningsskyldigheten.
Intrycket är att rutinerna för att anmäla incidenter nu blivit mer
etablerade, i synnerhet inom offentlig sektor och större företag.
Samtidigt är bedömningen att det i Sverige fortfarande finns ett stort
mörkertal i form av anmälningspliktiga incidenter som inte anmäls.

1

Europaparlamentets och rådets förordning (EU) 2016/679 av den 27 april 2016 om skydd för fysiska personer
med avseende på behandling av personuppgifter och om det fria flödet av sådana uppgifter och om
upphävande av direktiv 95/46/EG (allmän dataskyddsförordning).

2

Datainspektionens rapport Anmälda personuppgifter 2018
https://www.datainspektionen.se/globalassets/dokument/rapporter/anmalda-personuppgiftsincidenter-2018.pdf

4

Anmälda personuppgiftsincidenter januari–september 2019
Datainspektionens rapport 2019:3

Detta bygger bland annat på erfarenheter från andra EU-länder där
anmälningsskyldigheten för personuppgiftsincidenter i vissa fall funnits
längre. I Nederländerna, där anmälningsskyldigheten infördes år 2016,
ökade antalet anmälda incidenter kraftigt varje år under den första treårs­
perioden. Under 2019 beräknas det totala antalet incidentanmälningar i
Nederländerna komma att uppgå till cirka 24 000.3

Vad är en personuppgiftsincident och varför ska den
anmälas till Datainspektionen?
En personuppgiftsincident är en säkerhetsincident som rör personupp­
gifter. Incidenten kan till exempel handla om att personuppgifter har
blivit förstörda eller ändrade, gått förlorade eller kommit i orätta händer.
Det spelar ingen roll om det har skett oavsiktligt eller med avsikt. I båda
fallen är det personuppgiftsincidenter.
En personuppgiftsincident kan innebära risker för den vars person­
uppgifter det handlar om. Riskerna kan handla om till exempel identi­
tetsstöld, bedrägeri, finansiell förlust, diskriminering eller skadlig ryktes­
spridning. Om det inte är osannolikt att personuppgiftsincidenten medför
en risk för fysiska personers rättigheter och friheter ska den anmälas till
Datainspektionen inom 72 timmar från att den upptäckts.
Om det finns en hög risk att privatpersoners fri- och rättigheter kan
påverkas till följd av en personuppgiftsincident är den ansvariga verksam­heten skyldig att – förutom att anmäla det inträffade till Datainspektionen
– också informera de registrerade om att incidenten inträffat. Det ger den
enskilde möjlighet att vidta egna åtgärder, till exempel att byta lösenord.
Även när en incident inte anmäls ska den alltid dokumenteras internt.
Datainspektionen får med jämna mellanrum frågor om vilken typ av
incidenter som inte behöver anmälas till Datainspektionen, utan där det
istället räcker med att dokumentera internt. Avgörande för när en incident
ska anmälas är bedömningen av vilken risk incidenten inneburit för de
registrerade. Riskbedömningen är också styrande för när de registrerade
ska informeras om att en incident inträffat.
Inom ramen för Datainspektionens samarbete med andra dataskydds­
myndigheter inom EU pågår ett arbete med en fördjupad vägledning
kring personuppgiftsincidenter. Ambitionen är att det EU-gemensamma
arbetet ska resultera i ett mer konkret stöd till verksamheter när det gäller
riskbedömningar i samband med en incident.

3

Rapport från den Nederländska dataskyddsmyndigheten september 2019 https://autoriteitpersoonsgegevens.nl/
sites/default/files/atoms/files/meldplicht_datalekken_feiten_en_cijfers_1e_helft_2019.pdf

Anmälda personuppgiftsincidenter januari–september 2019
Datainspektionens rapport 2019:3

5

Ytterst syftar skyldigheten att anmäla personuppgiftsincidenter till att
stärka integritetsskyddet. Genom anmälningsskyldigheten har kraven
höjts på alla verksamheter som hanterar personuppgifter att ha rutiner
på plats för att kunna upptäcka, rapportera och utreda incidenter. En
inträffad incident som inte anmäls kan leda till sanktionsavgifter.

6

Anmälda personuppgiftsincidenter januari–september 2019
Datainspektionens rapport 2019:3

Anmälda personuppgiftsincidenter
under januari–september 2019
Datainspektionen fick under perioden 1 januari–30 september 2019 in
totalt 3 410 anmälningar om personuppgiftsincidenter, varav 3 376 utifrån
dataskyddsförordningen och 34 utifrån brottsdatalagen. Mönstret är att
antalet anmälningar minskar kraftigt under semesterperioder. För sommar­
perioden började antalet anmälningar att minska redan i maj. Under hösten
har antalet anmälningar återgått till de nivåer som rådde
i början av året.

Antal incidentanmälningar per vecka januari–september 2019
Antal
160
140
120
100
80
60
40
20
0

1 2 3 4 5 6 7 8 9 10 11 12 13 14 15 16 17 18 19 20 21 22 23 24 25 26 27 28 29 30 31 32 33 34 35 36 37 38 39

Vecka

Den absoluta merparten av de incidenter som anmälts under 2019 bedöms
utgöra reella personuppgiftsincidenter. Det förekommer fortfarande en viss
överrapportering även om det under 2019 har minskat väsentligt jämfört med
2018. Om en organisation anmäler ett större antal incidenter som Datain­
spektionen bedömer inte är anmälningspliktiga kontaktar myndigheten den
aktuella verksamheten för att ge vägledning kring anmälningsskyldigheten.
Detta har hittills primärt rört vilka incidenter i form av felskickade brev som
ska anmälas. Om ett felskickat brev eller e-post endast innehåller kontakt­
uppgifter till en eller mycket få registrerade och ingen känslig information
röjs, är det typiskt sett inte nödvändigt att anmäla incidenten till Datain­
spektionen. Om ett felskickat brev eller e-post däremot innehåller till
exempel uppgifter om ett stort antal människor, finansiell information eller
känsliga personuppgifter, exempelvis om hälsa, ska incidenten anmälas till
Datainspektionen.

Anmälda personuppgiftsincidenter januari–september 2019
Datainspektionens rapport 2019:3

7

Fördelning på olika samhällssektorer
Sammantaget står verksamheter inom offentlig sektor eller med offentligt
uppdrag för nästan två tredjedelar, 64 procent, av alla incidentanmäl­
ningar som hittills inkommit under 2019. Under 2018 var motsvarande
siffra 46 procent. Att en organisation eller en bransch anmäler många
personuppgiftsincidenter behöver inte nödvändigtvis vara en indikation
på bristande säkerhet. Ofta kan det tvärtom tyda på att verksamheten
har strukturer och rutiner som ger en god förmåga att upptäcka och
rapportera personuppgiftsincidenter.
Myndigheter och kommuner står tillsammans för 31 procent av
anmälningarna, det vill säga ungefär en tredjedel. 2018 stod dessa för 23
procent av anmälningarna, ungefär en fjärdedel. Anmälningar från hälsooch sjukvård, skola och socialtjänst har ökat från att tillsammans stå för
23 procent 2018 till 33 procent 2019. Den absoluta merparten av de
anmälda incidenterna från dessa verksamheter kommer från offentlig
sektor.
I absoluta tal har antalet anmälningar från offentlig sektor nästan
dubblerats, från 1 079 anmälningar under 25 maj 2018–31 december 2018
till 2 047 anmälningar under januari–september 2019. För privat sektor är
antalet oförändrat; under 25 maj–31 december anmäldes 1 149 incidenter
och under januari–september 2019 anmäldes 1 146 incidenter från privat
sektor.
Ökningen av antalet anmälningar från offentlig sektor bedöms bero på
ett flertal faktorer. Den främsta förklaringen är sannolikt att rutinerna för
att upptäcka och rapportera incidenter nu blivit mer etablerade. Många
verksamheter i offentlig sektor behandlar också stora mängder person­
uppgifter och ofta känsliga kategorier av personuppgifter, vilket kan bidra
till att fler incidenter betraktas som anmälningspliktiga vid riskbedöm­
ningen. Även att det under 2019 skett flera incidenter i offentlig sektor
som fått stor massmedial uppmärksamhet kan ha bidragit till en ökad
medvetenhet och anmälningsbenägenhet.
Den privata sektorn står för drygt en tredjedel, 36 procent, av de
incidenter som hittills anmälts under 2019. Motsvarande siffra under 2018
var 54 procent.
Av det totala antalet anmälningar kommer 11 procent från
verksamheter inom den finansiella sektorn eller försäkringsbranschen.
Under 2018 stod branschen för 25 procent av alla incidentanmäl­
ningar. Att dessa minskat under 2019 bedöms i första hand bero på den
överrapportering som skedde från vissa större företag direkt efter att
anmälningsskyldigheten infördes.
Därutöver står näringslivet i övrigt för 18 procent och ideella
organisationer och föreningar för 6 procent.

8

Anmälda personuppgiftsincidenter januari–september 2019
Datainspektionens rapport 2019:3

Antal personuppgiftsincidenter per verksamhetsområde
Statlig myndighet

19 %

Näringslivet i övrigt

18 %

Hälso- och sjukvård

14 %

Kommun

12 %

Finansiell sektor eller försäkring

11 %

Skola: förskola, grundskola, gymnasium

10 %

Socialtjänst

9%

Ideell organisation eller ekonomisk förening
Övriga verksamhetsområden

6%
0%

Typ av incident
Felaktiga brevutskick. Den största delen av de anmälda incidenterna,
35 procent, avser fortfarande felaktiga brevutskick, det vill säga brev eller
e-post som innehåller personuppgifter och oavsiktligt hamnat hos fel
mottagare. Andelen anmälda incidenter av denna typ har minskat något,
då det 2018 stod för 42 procent av anmälningarna. Datainspektionen
bedömer att det i denna kategori, framför allt direkt efter att anmälnings­
skyldigheten infördes, inledningsvis fanns en överrapportering. Den
minskade andelen anmälda felaktiga brevutskick bedöms primärt bero på
ökad kunskap och medvetenhet om vilka incidenter som är anmälnings­
pliktiga.
Obehörig åtkomst handlar om att någon olovligen berett sig tillgång
till personuppgifter, till exempel genom att behörigheter till ett it-system
har tilldelats felaktigt eller för generellt. Även så kallade phishing­
attacker 4 är vanligt förekommande i kategorin obehörig åtkomst. Ett
annat återkommande exempel är att det upptäcks att personuppgifter
har funnits tillgängliga på en gemensam lagringsyta utan behörighets­
styrning.
I likhet med 2018 är obehörig åtkomst den näst största kategorin av
anmälda personuppgiftsincidenter men har ökat från 23 procent 2018 till
31 procent 2019. Ökningen kan bland annat bero på bättre kunskap om
och rutiner kring att upptäcka och anmäla incidenter.

4

Phishing eller nätfiske är en metod för it-brottslighet där internetanvändare luras att lämna ut känslig
information som sedan kan användas till bedrägerier.

Anmälda personuppgiftsincidenter januari–september 2019
Datainspektionens rapport 2019:3

9

Obehörigt röjande innebär att den personuppgiftsansvarige eller någon
under den personuppgiftsansvariges ledning hanterat personuppgifter på
ett sätt så att de kommit till obehörigas kännedom. Det kan till exempel
handla om att personuppgifter avsiktligt eller oavsiktligt röjts för någon
som saknar behörighet att ta del av dem eller att brister i ett tekniskt
system gör att stora mängder personuppgifter kommit till fel mottagares
kännedom. Denna kategori av anmälda personuppgiftsincidenter står
för 22 procent anmälningarna vilket motsvarar ungefär samma nivå som
2018.
Stöld och förlust. I dessa kategorier handlar de anmälda incidenterna
till exempel om att tjänstedatorer glömts i kollektivtrafiken, att organisa­
tionen haft inbrott eller varit utsatta för ett antagonistiskt angrepp genom
till exempel malware5 eller hacking6. Även om dessa incidenter är förhållandevis få till antalet är det typiskt sett större grupper av registrerade
som berörs.

Vad har hänt?
Obehörigt röjande – felaktigt brevutskick

35 %

Obehörig åtkomst

31 %

Obehörigt röjande – övrigt

22 %

Förlust – stöld

6%

Förlust – övrigt
Ändring
Förstöring

4%
1%
0%

Varför inträffade incidenten?
Den mänskliga faktorn. Personuppgiftsincidenter som beror på den
mänskliga faktorn består i huvudsak av att individer begått ett misstag
vid hantering av personuppgifter i sina verksamheter. Det kan också
handla om att individer, medvetet eller omedvetet, inte följer interna
rutiner för hantering av personuppgifter. Den mänskliga faktorn anges
oftast som orsak till anmälda personuppgiftsincidenter och står för

5

Malware eller sabotageprogram är skadlig programvara som installeras på en dator eller nätverk utan
användarens samtycke för att till exempel samla in information.

6

10

Hacking innebär att någon bryter sig in i it-system utan användarens samtycke eller vetskap.

Anmälda personuppgiftsincidenter januari–september 2019
Datainspektionens rapport 2019:3

51 procent av anmälningarna. 2018 stod den mänskliga faktorn för 61
procent. Drygt hälften av de personuppgiftsincidenter som beror på den
mänskliga faktorn handlar om felskickade brev och e-postmeddelanden.
Tekniskt fel som orsak till en incident kan till exempel handla om att
behörighetsbegränsningar förlorats efter en systemuppdatering. En del
av de incidenter som inträffat till följd av ett tekniskt fel har skett hos ett
personuppgiftsbiträde med uppdrag hos flera olika personuppgiftsan­
svariga. Detta medför att flera anmälningar görs med anledning av en och
samma incident, eftersom samtliga berörda personuppgiftsansvariga är
skyldiga att anmäla incidenten. Tekniskt fel är tillsammans med brister i
organisatoriska rutiner eller processer de orsaker till personuppgiftsinci­
denter som ökat sedan 2018.
Antagonistiska angrepp står för ungefär var sjunde anmälan. Ungefär
60 procent av de antagonistiska angreppen utgörs av phishingattacker.
Näringslivet i övrigt står under 2019 för drygt hälften av alla incidentan­
mälningar som uppges bero på antagonistiska angrepp.
Brist i organisatoriska rutiner eller processer innebär att de
rutiner och processer som finns i verksamheten inte fungerat eller varit
otillräckliga. Drygt en av tio, 12 procent, av incidenterna uppges bero på
detta. Datainspektionens bedömning är att det här finns ett mörkertal,
eftersom en del av de incidenter som uppges bero på den mänskliga
faktorn i själva verket bottnar i brister i organisatoriska rutiner och
processer.

Varför inträffade incidenten?
Mänskliga faktorn

51 %

Tekniskt fel

15 %

Antagonistiskt angrepp

13 %

Brist i organisatoriska rutiner eller processer
Okänd orsak
Övrigt
Medvetet angrepp från någon
i organisationen

12 %
4%
3%
1%

Anmälda personuppgiftsincidenter januari–september 2019
Datainspektionens rapport 2019:3

11

Rekommendationer
Utifrån de personuppgiftsincidenter som anmälts under 2019 går det att
ge några generella rekommendationer som kan bidra till att förebygga
incidenter och mildra konsekvenserna om en incident ändå inträffar.
Flera av dessa rekommendationer fanns med även i Datainspektionens
rapport om anmälda personuppgiftsincidenter 2018, men är fortfarande
relevanta.
 Alla organisationer som hanterar personuppgifter behöver ha
rutiner för att upptäcka, dokumentera, anmäla och hantera person­
uppgiftsincidenter. När Datainspektionen i mars 2019 genomförde
en undersökning riktad till dataskyddsombud uppgav knappt 8o
procent att deras organisation har tagit fram rutiner för att anmäla
personuppgiftsincidenter. Bland företag utan dataskyddsombud
uppgav bara drygt 40 procent att de hade sådana rutiner. Här finns
med andra ord fortfarande förbättringspotential7.
 Den stora andelen incidenter som uppges bero på den mänskliga
faktorn understryker betydelsen av att styrdokument och
tekniska informationssäkerhetsåtgärder kompletteras med
löpande utbildning och andra åtgärder för att öka kunskapen och
medvetenheten hos personalen. I Datainspektionens undersökning
riktad till dataskyddsombud uppgav knappt 50 procent att dataskydd
och informationssäkerhet ingår i introduktionsutbildningen till nya
medarbetare i deras organisation. Endast 36 procent av dataskydds­
ombuden uppgav att medarbetarna i deras organisation får löpande
utbildning i dataskydd och informationssäkerhet8 .
 Grundläggande åtgärder som kontinuerligt kan behöva informeras
om internt är till exempel
• att alltid kontrollera att korrekt mottagare är angiven innan ett
brev eller e-post skickas ut, att använda funktionen dold kopia
(bcc) vid utskick som ska till flera mottagare samt att använda
e-post som är skyddad med kryptering vid utskick av känsliga eller
integritetskänsliga uppgifter.

7

Datainspektionens Nationella Integritetsrapport 2019
https://www.datainspektionen.se/globalassets/dokument/rapporter/nationell-integritetsrapport-2019.pdf

8

Datainspektionens Nationella Integritetsrapport 2019
https://www.datainspektionen.se/globalassets/dokument/rapporter/nationell-integritetsrapport-2019.pdf

12

Anmälda personuppgiftsincidenter januari–september 2019
Datainspektionens rapport 2019:3

• att om personuppgifter lagras på flyttbara media som är särskilt
sårbara för stöld eller förlust – till exempel usb-minnen, bärbara
datorer och mobiltelefoner – bör informationen krypteras så att
ingen obehörig kan ta del av den.
• att det för att förebygga antagonistiska angrepp är angeläget att
inte öppna länkar eller bifogade filer från okända avsändare.
 En central del i arbetet med informationssäkerhet och dataskydd
handlar om behörighetsstyrning. Alla organisationer som hanterar
personuppgifter behöver ha stabila rutiner för att säkerställa
att behörigheter tilldelas korrekt, att behörigheterna löpande
kontrolleras och följs upp samt att åtkomstkontroller genomförs.
 En generell rekommendation är att de flesta organisationer kan
vinna på att aktivt använda de personuppgiftsincidenter som
upptäcks som ett underlag för att identifiera brister och utveck­
lingsbehov till det löpande och systematiska arbetet med dataskydd
och informationssäkerhet.

Anmälda personuppgiftsincidenter januari–september 2019
Datainspektionens rapport 2019:3

13

Datainspektionens arbete med
personuppgiftsincidenter
När en anmälan om en personuppgiftsincident registrerats hos
Datainspektionen gör myndigheten omgående en första bedömning av
incidenten. I denna första bedömning granskar myndigheten bland annat
 hur allvarlig incidenten är, till exempel hur många registrerade som
berörs, om incidenten rör känsliga personuppgifter eller särskilt
sårbara grupper av registrerade och om incidenten beror på ett
antagonistiskt angrepp
 hur incidenten har hanterats, till exempel om incidenten har
anmälts i tid och om de registrerade har informerats när så ska ske,
samt vilka åtgärder som vidtagits i övrigt
 om incidentanmälan är fullständig eller om anmälaren uppgett att
de kommer att komplettera anmälan.
Om anmälan inte behöver kompletteras, incidenten har hanterats på ett
tillfredsställande sätt och risken för enskildas fri- och rättigheter bedöms
som låg avslutas ärendet vid Datainspektionen. Anmälaren får då ett brev
från myndigheten med besked om att ärendet avslutas.
Datainspektionens bedömning är att den stora merparten av de
incidentanmälningar som inkommit under 2019 kommer att avslutas utan
ytterligare åtgärd. Hittills har cirka 60 procent av samtliga anmälningar
som inkommit sedan den 25 maj 2018 avslutats.
Datainspektionen utvecklar arbetet med personuppgiftsincidenter
löpande. Målsättningen är att i början av 2020 driftsätta en e-tjänst där
personuppgiftsincidenter kan anmälas digitalt. Närmare information
om datum för driftsättning av e-tjänsten kommer att publiceras på
Datainspektionens webbplats.
En viktig del av Datainspektionens fortsatta arbete är att ta fram
information som kan ge vägledning till företag, myndigheter och organi­
sationer. Inom ramen för EU-samarbetet pågår arbete med en fördjupad
vägledning kring personuppgiftsincidenter. Ambitionen är att ge mer
konkret stöd till verksamheter i arbetet med att bedöma risken för de
registrerade i samband med en incident. Riskbedömningen är avgörande
för arbetet med personuppgiftsincidenter då den bland annat styr vilka
incidenter som ska anmälas till dataskyddsmyndigheten och i vilka fall
de registrerade ska informeras om att en incident inträffat. Det är ännu
inte fastställt när det EU-gemensamma stöddokumentet kommer att
vara klart.

14

Anmälda personuppgiftsincidenter januari–september 2019
Datainspektionens rapport 2019:3

Andra prioriteringar i det fortsatta utvecklingsarbetet handlar om att
utveckla arbetet med att vidta skyndsamma åtgärder när incidenter inte
hanterats på ett korrekt och lämpligt sätt. Slutligen är en central fråga
för Datainspektionen att fånga upp fall där incidenter inträffat men där
anmälan inte skett.

Pågående tillsynsärenden som rör
personuppgiftsincidenter
För incidenter som bedöms som särskilt allvarliga gör Datainspektionen
en fördjupad bedömning. Myndigheten har möjlighet att inleda tillsyn
baserat på hanteringen av själva incidenten och anmälan, men också
utifrån mer generella brister som incidenten indikerar. För närvarande
pågår ett tiotal tillsynsärenden som inletts direkt baserat på anmälda
personuppgiftsincidenter. Granskningarna avser
 1177 Vårdguiden. Datainspektionens granskar incidenten kring
1177 Vårdguiden. Granskningen omfattar sex tillsynsärenden och
behandlar bland annat regionernas behandling av personuppgifter
som rör sjukvårdsrådgivningen, kopplingen mellan regionerna
och sjukvårdsrådgivningen via 1177 Vårdguiden samt ansvars­för­hållandet mellan de olika aktörerna. Följande aktörer ingår
i granskningen:
• Voice Integrate Nordic. Tillsyn inleddes i mars 2019.
• Inera AB. Tillsyn inleddes i mars 2019.
• MedHelp AB. Tillsyn inleddes i mars 2019.
• Region Stockholm. Tillsyn inleddes i juni 2019.
• Region Sörmland. Tillsyn inleddes i juni 2019.
• Region Värmland. Tillsyn inleddes i juni 2019.
 Utbildningsnämnden Stockholm Stad. Tillsynen inleddes i juni
2019 och granskar hur Stockholms stad hanterar skolpersonalens
behörighet att ta del av uppgifter om elever.
 Statens servicecenter. Tillsynen inleddes i september 2019 och
avser en granskning av myndighetens rutiner för att upptäcka och
utreda personuppgiftsincidenter.
 Region Uppsala. Tillsynen inleddes i september 2019 och utreder
bakgrunden till att regionen har skickat patientuppgifter utan
kryptering.

Anmälda personuppgiftsincidenter januari–september 2019
Datainspektionens rapport 2019:3

15

Datainspektionen har också två pågående tillsynsärenden som fokuserar
på de generella rutinerna för incidenthantering, men där tillsynsärendet
inte har inletts utifrån en specifik personuppgiftsincident som anmälts:
 Polisen. Tillsynen inleddes i juni 2019. Granskningen syftar till
att ta reda på om myndigheten har dokumenterade rutiner för att
upptäcka, rapportera och hantera personuppgiftsincidenter.
 Ekobrottsmyndigheten. Tillsynen inleddes i juni 2019 Även denna
granskning fokuserar på om myndigheten har dokumenterade
rutiner för att upptäcka, rapportera och hantera personuppgifts­
incidenter.
Slutligen har Datainspektionen en pågående tillsyn som rör en misstänkt
incident som inte anmälts till myndigheten, utan istället kommit till
myndighetens kännedom genom ett klagomål:
 Umeå Universitet. Tillsynen inleddes i augusti 2019. Universitetet
har, för forskning, tagit emot känsliga personuppgifter från Polis­myndigheten. Enligt ett klagomål från Polismyndigheten till
Datainspektionen har universitetet sedan skickat känsliga person­
uppgifter via okrypterad e-post. Datainspektionen granskar nu
universitetets hantering av känsliga personuppgifter.

16

Anmälda personuppgiftsincidenter januari–september 2019
Datainspektionens rapport 2019:3

Kontakta Datainspektionen
E-post: datainspektionen@datainspektionen.se Webb: www.datainspektionen.se
Tfn 08-657 61 00. Postadress: Datainspektionen, Box 8114, 104 20 Stockholm

