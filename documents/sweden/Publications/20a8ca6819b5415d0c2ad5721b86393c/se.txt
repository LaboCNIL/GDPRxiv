1(8) 

 

Diarienummer: 
DI-2022-1985 

Datum: 
2022-11-16 

Användning av molntjänster inom 
offentlig sektor – en sammanställning 
av en undersökning av sju 
myndigheter 

Innehåll 

Sammanfattning .............................................................................................................. 2 

Inledning och bakgrund .................................................................................................. 2 

Hur gick undersökningen till? .............................................................................. 3 

Resultatet av undersökningen ........................................................................................ 3 

Grundläggande frågor om användningen av molntjänster .................................. 3 

Personuppgiftsansvarig och personuppgiftsbiträde ............................................ 3 

Anlitande av molntjänstleverantör ....................................................................... 4 

Överföring av personuppgifter till tredje land ...................................................... 5 

Molntjänstleverantörens insamling och behandling av diagnostik- eller 
telemetridata ....................................................................................................... 6 

Myndigheternas kontroll av molntjänstleverantören ............................................ 6 

Övrigt om utmaningarna med att anskaffa och använda molntjänster ................ 7 

Bristande kunskap om dataskyddsregelverket hos molntjänstleverantörer
 ................................................................................................................. 7 

Ställer höga krav på myndigheterna ......................................................... 8 

Förhandlingar med molntjänstleverantören .............................................. 8 

Avtalsfrågor .............................................................................................. 8 

Tips för fortsatt läsning ................................................................................................... 8 

Postadress: 
Box 8114 
104 20 Stockholm 

Webbplats: 
www.imy.se 

E-post: 
imy@imy.se 

Telefon: 
08-657 61 00 

 

 

 

 

Integritetsskyddsmyndigheten 
 

Diarienummer: DI-2022-1985 
Datum: 2022-11-16 
 

2(8) 

 

Sammanfattning 

Integritetsskyddsmyndigheten, IMY, har genomfört en undersökning av offentliga 
myndigheters användning av molntjänster. Undersökningen har utförts inom ramen för 
en samordnad åtgärd inom Europeiska dataskyddsstyrelsen, EDBP. Sju myndigheter 
har svarat på ett frågeformulär som rör myndighetens användning av molntjänster. Då 
underlaget är begränsat kan enbart övergripande slutsatser dras. 

Samtliga myndigheter uppger att det är utmaning att hitta molntjänster som är förenliga 
med dataskyddsregelverket. Det framkommer att det ofta kan vara svårt att förhandla 
med molntjänstleverantörer och därmed svårt att på påverka utformningen av eller 
villkoren för användningen av molntjänsterna.  

Enligt undersökningen synes molntjänster huvudsakligen användas som 
verksamhetsstöd och för behandling av anställdas uppgifter, men det förekommer att 
även känsliga personuppgifter om medborgare behandlas. 

Undersökningen indikerar att det finns vissa utmaningar för myndigheterna att 
fastställa rollfördelningen mellan personuppgiftsansvarig och personuppgiftsbiträde 
eller gemensamt personuppgiftsansvar.  

Samtliga myndigheter uppger att de har processer och rutiner för att anskaffa 
molntjänster och merparten att konsekvensbedömningar genomförs innan en 
molntjänst anskaffas. 

Utifrån myndigheternas svar är det oklart om det vid överföring av uppgifter till tredje 
land alltid finns stöd för överföringen i form av ett tillämpligt överföringsverktyg i kapitel 
V i dataskyddsförordningen. 

Enligt myndigheterna uppges vissa molntjänstleverantörer ha bristande kunskaper om 
grundläggande dataskyddsregler, vilket ställer stora krav på upphandlande 
myndigheter. Det handlar till exempel om vad som är personuppgifter och en 
personuppgiftsbehandling, om roll- och ansvarsfördelningen för personuppgifts-
ansvarig och personuppgiftsbiträde samt personuppgiftsbiträdets ansvar vid anlitande 
av underbiträden. Undersökningen pekar också på att molntjänstleverantörer i vissa 
fall felaktigt uppger att de har skyddsmekanismer i form av anonymisering och 
pseudonymisering.  

En sammanfattande rapport av den samlade åtgärden kommer från EDPB under 
2023. 

Inledning och bakgrund  

IMY ingår i ett EU-samarbete genom Europeiska dataskyddsstyrelsen, EDPB. Som ett 
led i EDPB:s strategi för 2021–2023, har EDPB beslutat att inrätta ett ramverk för 
samordnade åtgärder (Coordinated Enforcement Framework, CEF). Inom ramen för 
ramverket beslutades att för 2022 genomföra en undersökning av användningen av 
molnbaserade tjänster inom offentlig sektor, vilket är den första åtgärden som 
genomförs inom ramen för samordnade åtgärder. 22 dataskyddsmyndigheter valde att 
medverka i åtgärden och IMY är en av de dataskyddsmyndigheter som medverkar.   

Integritetsskyddsmyndigheten 
 

Diarienummer: DI-2022-1985 
Datum: 2022-11-16 
 

3(8) 

 

Hur gick undersökningen till?  

Undersökningen har genomförts genom att ett frågeformulär som tagits fram av EDPB 
har skickats till totalt över 80 utvalda offentliga organ i EU.  

Vissa dataskyddsmyndigheter har genomfört undersökningen som en tillsyn, medan 
det för andra dataskyddsmyndigheter har handlat om att inhämta information. IMY har 
inte genomfört undersökningen som en tillsyn, utan syftet har varit att få ökad 
förståelse för de utmaningar och svårigheter offentliga organ har med att använda 
molnbaserade tjänster som är förenliga med dataskyddsreglerna.  

IMY skickade frågeformuläret till 11 statliga myndigheter som IMY bedömer behandlar 
stora mängder personuppgifter och har erfarenhet av att använda molntjänster. Sju 
myndigheter svarade på formuläret.  

Då underlaget är begränsat kan enbart övergripande iakttagelser göras och några 
säkra slutsatser kan inte dras från den svenska undersökningen. En sammanfattande 
rapport som omfattar underlag från samtliga deltagande i den samordnade åtgärden, 
22 medlemsstater, kommer från EDPB under slutet av 2022 eller i inledningen av 
2023. 

 

Resultatet av undersökningen 

Grundläggande frågor om användningen av molntjänster 

Samtliga myndigheter uppger att de använder molntjänster, men antalet molntjänster 
som varje myndighet använder varierar, från ca ett tiotal tjänster och uppåt. De 
inkomna svaren ger inte en helt tydlig bild av i vilket syfte myndigheterna använder 
molntjänster. Mot bakgrund av att flera myndigheter uppger att de kategorier av 
personuppgifter som behandlas i molntjänsterna är exempelvis anställdas 
inloggningsuppgifter och kontaktuppgifter, drar IMY slutsatsen att molntjänsterna 
huvudsakligen verkar användas för olika former av verksamhetsstöd och inte i 
myndigheternas kärnverksamhet eller ärendehandläggning. En myndighet uppger 
dock att behandlingen kan omfatta såväl anställdas som medborgares uppgifter och 
att det även kan bli fråga om behandling av känsliga personuppgifter.  

Personuppgiftsansvarig och personuppgiftsbiträde   

En förutsättning för att behandlingen av personuppgifter ska vara förenlig med 
dataskyddsregelverket när en organisation anlitar externa leverantörer för olika 
tjänster, är att det är tydligt vem som är personuppgiftsansvarig respektive 
personuppgiftsbiträde, och vad det innebär.   

Beträffande myndigheternas respektive molntjänstleverantörens roller, ger svaren inte 
en entydig bild. De flesta myndigheterna uppger att de är personuppgiftsansvariga och 
att molntjänstleverantören är personuppgiftsbiträde. Någon enstaka myndighet svarar 
dock att molntjänstleverantören är personuppgiftsansvarig och några myndigheter 
lämnar inte ett konkret svar eller uppger att det är oklart ur ansvarsfördelningen ser ut. 
Det framkommer även att det i ett fåtal fall kan bli fråga om att myndigheter är 
gemensamt personuppgiftsansvariga, och då har en ansvarsfördelning upprättats.  

Integritetsskyddsmyndigheten 
 

Diarienummer: DI-2022-1985 
Datum: 2022-11-16 
 

4(8) 

 

De myndigheter som uppgett att molntjänstleverantören är personuppgiftsbiträde 
uppger även att personuppgiftsbiträdesavtal har ingåtts. Flera myndigheter uppger att 
det anlitas underbiträden. 

Anlitande av molntjänstleverantör 

För att säkerställa ett gott dataskydd behöver en organisation som planerar att 
använda molntjänster ha rutiner och processer för att undersöka och bedöma om den 
behandling av personuppgifter som sker vid användning av molntjänsten är förenlig 
med dataskyddsförordningen.   

Beträffande anskaffande av molntjänster varierar de inkomna svaren i utförlighet och 
nivå. Vissa myndigheter svarar kort utan att utveckla och vissa svarar inte på vissa 
frågor.  

Samtliga myndigheter uppger att myndigheten har processer och rutiner för att 
anskaffa molntjänster. Alla myndigheter utom en svarar att konsekvensbedömningar 
genomförs enligt artikel 35 i dataskyddsförordningen innan en molntjänst anskaffas. 
De inkomna svaren visar emellertid att konsekvensbedömningar inte verkar 
genomföras varje gång en molntjänst anskaffas. IMY tolkar detta som att de flesta 
tillfrågade myndigheterna har rutiner för att genomföra konsekvensbedömningar innan 
en molntjänst anskaffas och att så görs i de fall myndigheten bedömer att det finns en 
skyldighet att göra en sådan.  

Samtliga myndigheter uppger att de undersöker var uppgifterna lagras vid anskaffande 
av molntjänster. Samtliga svarar även att det är utmaning att hitta molntjänster som är 
förenliga med dataskyddsregelverket.  

På fråga om myndigheten har samarbetat nationellt eller internationellt vid 
förhandlingar om villkor eller inställningar med molntjänstleverantören uppger en 
myndighet att den har samverkat genom eSam1 i viss utsträckning, resterande svarar 
att de inte har samarbetat på det sättet.  

En fråga tar sikte på myndigheternas möjlighet att förhandla fram villkor eller 
inställningar för att minska riskerna i samband med personuppgiftsbehandlingen. De 
flesta myndigheterna uppger att det varit möjligt åtminstone i viss utsträckning, 
exempelvis gällande överföring av personuppgifter till tredje land.  

På frågan om myndigheten vidtagit eller förhandlat fram några avtalsrelaterade, 
tekniska och/eller organisatoriska åtgärder för att begränsa molntjänstleverantörens 
behandling av personuppgifter, ger svaren ingen entydig bild. Ett par myndigheter 
besvarar inte frågan eller svarar kortfattat utan att utveckla. Några svarar att de vidtagit 
eller förhandlat fram åtgärder och bland de åtgärder som vidtagits nämns 
skyddsåtgärder vid användning av sociala medier och införande av 
behörighetsstyrning.  

 
1 eSam är ett medlemsdrivet program för samverkan mellan 34 myndigheter kring tillgängliga och rättssäkra digitala 
lösningar. Syftet är också att samla kompetenser inom gemensamma områden. 

Integritetsskyddsmyndigheten 
 

Diarienummer: DI-2022-1985 
Datum: 2022-11-16 
 

5(8) 

 

Överföring av personuppgifter till tredje land  

Att använda molntjänster kan medföra att det sker en överföring av personuppgifter till 
tredje land, det vill säga ett land utanför EU/EES. Dataskyddsförordningen innehåller 
särskilda regler om under vilka förutsättningar sådana överföringar är tillåtna.   

På fråga om användningen av molntjänster innebär att det faktiskt sker en överföring 
av personuppgifter, inklusive av diagnostisk- eller telemetridata2, till tredje land, tolkar 
IMY de inkomna svaren som att tredjelandsöverföring sker i viss utsträckning. Någon 
myndighet uppger att tredjelandsöverföring sker vid användning av vissa tjänster, en 
annan myndighet uppger att tredjelandsöverföring sker vid användning av vissa 
tjänster och avseende vissa uppgifter. Ett par myndigheter svarar att 
tredjelandsöverföring inte sker eller bara sker i undantagsfall. Ett par myndigheter 
lämnar inget svar på frågan.  

Utifrån myndigheternas svar är det oklart om det vid överföring av uppgifter till tredje 
land alltid finns stöd för överföringen i form av ett tillämpligt överföringsverktyg i kapitel 
V i dataskyddsförordningen. På den tidigare ställda frågan om myndigheten har 
vidtagit eller förhandlat fram några avtalsrelaterade, tekniska och/eller organisatoriska 
åtgärder för att säkerställa att internationella överföringar följer kraven, uppgav som 
framgått ett par myndigheter att de har det, medan flera myndigheter svarade nej eller 
inte svarade på frågan. Mot bakgrund av att ett par myndigheter inte har svarat på 
frågan om tredjelandsöverföring av personuppgifter förekommer kan det inte uteslutas 
att sådana överföringar sker i större utsträckning än vad som framkommer av svaren 
och att överföringarna inte alltid har stöd i kapitel V i dataskyddsförordningen.  

På frågan om vilket överföringsverktyg i kapitel V i dataskyddsförordningen som 
används om myndigheten för över personuppgifter till tredje land ger svaren inte en 
tydlig bild av hur myndigheterna bedömer att deras möjlighet att föra över 
personuppgifter till tredje land ser ut. Några myndigheter svarar inte på frågan, medan 
ett par myndigheter uppger att de tillämpar överföringsverktyg i kapitel V, såsom 
standardavtalsklausuler, beslut om adekvat skyddsnivå och lämpliga skyddsåtgärder, 
samt i undantagsfall artikel 49 i dataskyddsförordningen.  

Mot bakgrund av den så kallade ”Schrems II-domen”,3 ställdes en fråga om 
myndigheterna, för det fall att organisationen använder standardavtalsklausuler för 
överföringar eller förlitar sig på molntjänstleverantörens bindande 
företagsbestämmelser, kontrollerar om det finns något i tredjelandets lagstiftning 
och/eller praxis som förbjuder molntjänstleverantörerna att uppfylla sina avtalsenliga 
skyldigheter för att säkerställa att den skyddsnivå för personuppgifter för fysiska 
personer som garanteras inom EES inte undergrävs. De inkomna svaren ger dock inte 
en tydlig bild av hur myndigheterna arbetar för att leva upp till sina skyldigheter med 
anledning av Schrems II-domen. Ett par myndigheter svarar att det har undersökts 
men utvecklar inte vad undersökningen resulterat i eller hur myndigheten agerat med 
anledning av vad som framkommit. Flertalet uppger att det inte undersöks eller lämnar 
inget svar.  

 
2 Telemetridata är mätdata över händelser i ett system, vanligen i form av loggposter, som samlas in över ett nätverk 
och sedan analyseras, ibland också i realtid. Vilka data som samlas in beror på syftet med insamlingen som kan vara 
t.ex. kvalitetsmätning, prestandamätning, säkerhetsövervakning eller funktionsanvändning. Diagnostikdata är 
telemetridata för ändamålet diagnostik. 
3 EU-domstolens dom av den 16 juli 2020 i mål C-311/18, Data Protection Commissioner mot Facebook Ireland 
Limited och Maximillian Schrems.  

Integritetsskyddsmyndigheten 
 

Diarienummer: DI-2022-1985 
Datum: 2022-11-16 
 

6(8) 

 

När det gäller tredjelandsöverföringar som sker med stöd av standardavtalsklausuler 
eller molntjänstleverantörens bindande företagsbestämmelser, ställdes även en fråga 
hur myndigheterna bedömer att den som importerar uppgifterna faktiskt kan garantera 
att de bindande företagsbestämmelserna uppfylls eller att de avtalsenliga 
skyldigheterna enligt standardavtalsklausulerna fullgörs. Svaren ger inte en tydlig bild 
av hur myndigheter arbetar i situationer där överföring sker med stöd av 
standardavtalsklausuler eller bindande företagsbestämmelser. En myndighet uppger 
att det har ställts frågor till leverantörerna och då väl motiverade svar har erhållits har 
de uppgifterna godtagits, en annan svarar att myndigheten inte har bedömt att det kan 
garanteras. Resterande svarar inte eller uppger att de inte har dragit några slutsatser 
enligt frågan.  

På temat överföring till tredje land ställdes även en fråga om myndigheten, för det fall 
åtgärderna för överföring i kapitel V i dataskyddsförordningen anses vara otillräckliga 
(t.ex. avtalsförpliktelser i standardavtalsklausulerna eller de bindande 
företagsbestämmelserna), har övervägt att genomföra kompletterande åtgärder, och i 
sådana fall vilka. Det ställdes även en fråga om myndigheten har kontrollerat att dessa 
kompletterande åtgärder kan genomföras i praktiken och att det inte finns något i 
tredjelandets lagstiftning och/eller praxis som hindrar dem från att tillämpas, för att 
säkerställa att den nivå på uppgiftsskyddet för fysiska personer som garanteras inom 
EES inte undergrävs.  

Sådana kompletterande åtgärder verkar genomföras i viss utsträckning, då flera 
myndigheter uppger att de har använt pseudonymisering eller annan form av 
uppgiftsminimering. Någon uppger de har tänkt undersöka kompletterande åtgärder, 
och några svarar inte på frågan.  

Beträffande överföring av personuppgifter till tredje land, ställdes även frågan om 
myndigheten har underrättats om att molntjänstleverantören, eller någon av 
underleverantörerna, har tagit emot någon begäran om utlämnande av uppgifter från 
statliga myndigheter i tredje land. Ingen myndighet uppgav att den hade underrättats 
om en sådan begäran; flera myndigheter svarade uttryckligen att så inte hade skett 
medan ett par myndigheter inte besvarade frågan.   

Molntjänstleverantörens insamling och behandling av 
diagnostik- eller telemetridata  

Användningen av molntjänster kan innebära att det sker en behandling diagnostik- 
eller telemetridata. En fråga rörde därför om molntjänstleverantören samlar in och 
behandlar diagnostik- eller telemetridata till följd av användningen av molntjänsterna 
och hur myndigheter hanterar den frågan. IMY bedömer att det inte är ett område som 
myndigheterna är väl insatta i, då endast en myndighet uppger att all 
informationsöverföring, inklusive telemetri- och diagnostikdata, utreds. Övriga svarar 
att de inte vet, att de inte har avtalat om den frågan med molntjänstleverantören eller 
så lämnas inget svar på frågan. På mer detaljerade frågor om behandling av sådana 
uppgifter svarar myndigheterna inte alls eller att de inte vet.  

Myndigheternas kontroll av molntjänstleverantören  

För att säkerställa att den behandling av personuppgifter som sker genom 
användningen av molntjänster är förenlig med dataskyddsförordningen behöver 
myndigheter som använder molntjänster kontrollera hur molntjänstleverantören 
behandlar personuppgifterna.  

Integritetsskyddsmyndigheten 
 

Diarienummer: DI-2022-1985 
Datum: 2022-11-16 
 

7(8) 

 

En fråga tar därför sikte på om myndigheterna kontrollerar molntjänstleverantörernas 
tekniska och organisatoriska åtgärder, inklusive säkerhetsåtgärder, för att säkerställa 
att de uppfyller de överenskomna kraven, sina skyldigheter eller internationella 
standarder. Fem av sju myndigheter svarar att sådan kontroll görs, däremot varierar 
tidpunkten och tillvägagångssättet för kontrollen; i vissa fall sker det i 
anskaffningsstadiet, i vissa fall vid indikation och i vissa fall årligen eller vid förändring 
av behandlingen.  

Därutöver ställs en fråga om myndigheternas kontroll även omfattar huruvida 
molntjänstleverantören gör regelbundna riskbedömningar av skyddet för 
personuppgifter, såsom bedömningar av informationssäkerhetsrisker, vid användning 
av molntjänster. De inkomna svaren ger en bild av att myndigheterna kontrollerar om 
molntjänstleverantörer gör riskbedömningar avseende skyddet för personuppgifter i 
lägre utsträckning än de kontrollerar tekniska och organisatoriska åtgärder. Endast 
någon myndighet uppger att vissa kontrollfrågor avseende riskbedömningar ställs, 
medan resterande myndigheter svarar nej eller inte svarar på frågan.  

Avslutningsvis undersöks om myndigheterna kontrollerar hur molntjänstleverantören 
uppfyller kraven i dataskyddsförordningen i allmänhet, t ex om molntjänstleverantören 
ser över och uppdaterar policyer och åtgärder. Svaren ger inte en entydig bild, varken 
avseende huruvida sådan kontroll görs eller på vilket sätt den genomförs. Några 
myndigheter uppger att sådan kontroll inte görs eller underlåter att svara, medan några 
svarar att sådan kontroll görs. Av de myndigheter som genomför en sådan kontroll 
uppger några att kontrollen sker vid anskaffning av molntjänsten, och någon annan att 
det görs vid regelbunden uppföljning.  

Övrigt om utmaningarna med att anskaffa och använda 
molntjänster  

Utöver svaren på frågorna i frågeformuläret har det även framkommit ytterligare 
information om de svårigheter myndigheter har att anskaffa och använda molntjänster.  

Bristande kunskap om dataskyddsregelverket hos molntjänstleverantörer  
Ett problem som framkommit är att molntjänstleverantörer överlag har bristande 
kunskap om dataskyddsregelverket, vilket tar sig uttryck på olika sätt och skapar 
svårigheter för myndigheter som vill använda molntjänster. Det kan t ex handla om att 
molntjänstleverantören:  

• 

• 

• 
• 

har bristande kunskaper om vad som är personuppgifter, särskilt när det är 
fråga om indirekta personuppgifter, eller vad som är en 
personuppgiftsbehandling. Det är vanligt förekommande att 
molntjänstleverantören felaktigt uppger att användandet av molntjänster inte 
utgör en personuppgiftsbehandling 
har bristande kunskaper om roller och ansvarsfördelning enligt 
dataskyddsförordningen, dvs. vilken organisation som är 
personuppgiftsansvarig respektive personuppgiftsbiträde. Detta inkluderar 
bristande förståelse för att underbiträden också är personuppgiftsbiträden, 
och vilka krav dataskyddsförordningen ställer om underbiträden anlitas 
felaktigt uppger att uppgifter är anonymiserade eller pseudonymiserade 
inte kan skilja på dataskydd och informationssäkerhet.  

Integritetsskyddsmyndigheten 
 

Diarienummer: DI-2022-1985 
Datum: 2022-11-16 
 

8(8) 

 

Ställer höga krav på myndigheterna  
Bristande kunskaper om regelverket hos molntjänstleverantörer ställer istället höga 
krav på organisationer som använder molntjänster, då de måste ha goda kunskaper 
om både juridik och teknik för att kunna bedöma om molntjänstleverantörens 
behandling av personuppgifter lever upp till kraven i dataskyddsförordningen. 

Förhandlingar med molntjänstleverantören 
Även om myndigheterna har de juridiska och tekniska kunskaper som krävs för att 
kunna bedöma om en molntjänst kan användas kan det ofta vara svårt att förhandla 
med molntjänstleverantörer. Anledningen till det är att många aktörer förutsätter att 
molntjänstleverantörer följer tillämpliga lagar och regelverk och därför inte gör någon 
mer utförlig undersökning och bedömning av om användandet av en molntjänst lever 
upp till kraven i dataskyddsförordningen. Följaktligen har de aktörer som inte enbart 
godtar påståenden från molntjänstleverantörerna utan vill ställa krav på eller förhandla 
med dessa svårt att påverka utformningen av eller villkoren för användningen av 
molntjänsterna.  

Myndigheterna upplever att de har haft störst möjlighet att förhandla med 
molntjänstleverantören i situationer där myndigheten har varit eller kunnat bli en viktig 
kund för molntjänstleverantören, där beslutsvägarna hos molntjänstleverantören är 
korta eller dialog har kunnat föras direkt med molntjänstleverantörens ledning eller där 
det har funnits en samsyn kring vikten av ett gott dataskydd.  

Avtalsfrågor 
Det har även framkommit information om att det kan vara svårt att ingå avtal med 
molntjänstleverantören, då avtalsvillkor inte alltid är transparenta och ofta uppdateras 
ensidigt. 

Tips för fortsatt läsning 

•  Vad är en personuppgift: Personuppgifter, vad ni inom verksamhet behöver 

veta | IMY 

•  Behandling av känsliga personuppgifter: Känsliga personuppgifter | IMY 
•  Personuppgiftsansvarig och personuppgiftsbiträde – EDPB:s vägledning: 

Personuppgiftsansvariga och personuppgiftsbiträden | IMY 

•  Konsekvensbedömning: Konsekvensbedömningar och förhandssamråd | IMY 

Överföring till tredje land:  

•  Överföring till tredjeland | IMY 
•  Recommendations 01/2020 on measures that supplement transfer tools to 

ensure compliance with the EU level of protection of personal data | European 
Data Protection Board (europa.eu) 

 

