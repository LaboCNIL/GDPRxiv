1(21)

Diarienummer:
IMYRS 2022:1

Datum:
2022-03-22

Rättsligt ställningstagande IMYRS 
2022:1 – rätten till borttagande av 
sökträffar avseende publiceringar i 
nyhetsmedier m.m.

Integritetsskyddsmyndighetens (IMY) rättsliga ställningstaganden innehåller en 
redogörelse för IMY:s uppfattning i rättsliga frågor där det saknas vägledande 
domstolspraxis eller vägledning från Europeiska dataskyddsstyrelsen (EDPB). De är 
styrande för IMY:s verksamhet och vägledande för allmänheten. Ställningstagandena 
görs mot bakgrund av rättsläget vid beslutet och gäller tills vidare. Ställningstagandena 
kan komma att upphävas eller ändras om det kommer ny domstolspraxis eller 
vägledning från EDPB.
Innehåll

1 Sammanfattning................................................................................................ 2
Ett föreläggande om borttagande strider inte mot det s.k. hinderförbudet i 
yttrandefrihetsgrundlagen......................................................................... 2
Faktorer av betydelse vid intresseavvägningen........................................ 2
2 Frågeställning................................................................................................... 4
3 Gällande rätt m.m............................................................................................. 4
Lagtext m.m.............................................................................................. 4
EU-domstolen........................................................................................... 6
Europadomstolen...................................................................................... 8
Europeiska dataskyddsstyrelsen (EDPB)................................................. 9
Svensk praxis.......................................................................................... 11
Svenska förarbeten................................................................................. 14
Litteratur.................................................................................................. 15
4 Bedömning...................................................................................................... 16
Ett föreläggande om borttagande strider inte mot det s.k. hinderförbudet i 
YGL......................................................................................................... 16
Faktorer av betydelse vid intresseavvägningen...................................... 18

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten

Diarienummer: IMYRS 2022:1
Datum: 2022-03-22

2(21)

1 Sammanfattning

Ett föreläggande om borttagande strider inte mot det s.k. hinderförbudet i 
yttrandefrihetsgrundlagen
Den registrerade har enligt artikel 17 i dataskyddsförordningen en rätt till radering 
(”rätten att bli bortglömd”) och enligt artikel 21 en rätt att göra invändningar. Dessa 
rättigheter kan användas för att begära att en sökmotorleverantör inte ska visa vissa 
sökträffar som länkar till information avseende den registrerade vid sökningar som har 
anknytning till dennes namn (begäran om borttagande). En registrerad som får avslag 
på en sådan begäran har rätt att lämna in ett klagomål till IMY (artikel 77.1). Om IMY 
bedömer att sökmotorleverantören har en skyldighet enligt dataskyddsförordningen att 
ta bort sökträffarna, har IMY befogenhet enligt artikel 58.2 att besluta om ett 
föreläggande mot leverantören (föreläggande om borttagande). 

I de fall sökträffarna avser länkar till grundlagsskyddade medier uppkommer dock 
frågan om ett sådant föreläggande skulle strida mot förbudet mot att hindra spridning 
av grundlagsskyddade publiceringar i 1 kap. 11 § yttrandefrihetsgrundlagen (YGL), det 
s.k. hinderförbudet. IMY konstaterar att ett sådant föreläggande inte påverkar den 
bakomliggande publiceringens form, innehåll eller offentliggörande på internet. Vidare 
konstateras att det efter ett borttagande fortfarande går att se sökträffar avseende 
publiceringen genom sökningar på andra sökord än de som har anknytning till den 
berörda personens namn. Ett föreläggande om borttagande får därmed, särskilt med 
beaktande av att den ursprungliga publiceringen i sig inte påverkas, anses ha en 
begränsad påverkan på informationens spridning. För äldre publiceringar bör även, 
med hänsyn till den tid som då kan ha förflutit, beaktas att det ursprungliga syftet med 
publiceringen i huvudsak får anses vara uppnått. Det bör vidare beaktas att ett 
föreläggande om att vidta åtgärder för att tillgodose en begäran om borttagande inte 
kan beslutas om allmänhetens intresse av att få tillgång till de aktuella uppgifterna 
enligt artikel 11 i EU:s rättighetsstadga väger tyngre än den berörda personens 
rättigheter enligt artiklarna 7 och 8 i stadgan.

IMY konstaterar vidare att det inte är förenligt med EU-rätten att göra undantag från de 
rättigheter som dataskyddsförordningen ger de registrerade i förhållande till en 
sökmotorleverantör eller att begränsa tillsynsmyndighetens befogenhet att ingripa mot 
en sökmotorleverantör som inte tillgodoser de registrerades rättigheter. 

Mot denna bakgrund gör IMY bedömningen att det, vid en EU-konform tolkning, inte 
kan anses oförenligt med 1 kap. 11 § YGL att förelägga en sökmotorleverantör att ta 
bort sökträffar med länkar till grundlagsskyddade medier. 

Faktorer av betydelse vid intresseavvägningen
När en registrerad begär borttagande av en sökträff med en länk till ett nyhetsmedium 
ska det göras en intresseavvägning mellan, å ena sidan, den registrerades rätt till 
skydd för sitt privatliv och för sina personuppgifter enligt artiklarna 7 och 8 i EU:s 
rättighetsstadga och, å andra sidan, allmänhetens rätt till informationsfrihet enligt 
artikel 11 i stadgan. Europeiska dataskyddsstyrelsen (EDPB) och Artikel 29-gruppen 
har tagit fram vägledning om hur bedömningen ska göras. IMY ger i det rättsliga 
ställningstagandet kompletterande vägledning kring vissa av de faktorer som ska 
beaktas vid bedömningen. 

Vid intresseavvägningen har det betydelse om den bakomliggande publiceringen har 
journalistiska ändamål. Av EU-domstolens praxis kan slutsatsen dras att det i princip 
inte bör göras någon skillnad mellan yrkesmässig journalistisk verksamhet och annan 

Integritetsskyddsmyndigheten

Diarienummer: IMYRS 2022:1
Datum: 2022-03-22

3(21)

journalistisk verksamhet, exempelvis så kallad medborgarjournalistik. Av EU-
domstolens praxis framgår att ”journalistisk verksamhet” har en bred innebörd. Med 
begreppet avses sådan verksamhet som syftar till att sprida information, åsikter eller 
idéer till allmänheten, oberoende av genom vilket medium detta sker.

Det faktum att en publicering har gjorts i ett medium som omfattas både av 
yttrandefrihetsgrundlagarnas system med ansvarig utgivare och av det medieetiska 
systemet (dvs. Allmänhetens Medieombudsman och Mediernas Etiknämnd) kan 
beaktas redan på den grunden att det är fråga om journalistisk verksamhet. Det 
förhållandet att mediet omfattas av båda dessa system är dock, enligt IMY, något som 
i sig ytterligare talar emot ett borttagande. De medieetiska publicitetsreglerna syftar 
bland annat att till säkerställa en korrekt och allsidig nyhetsförmedling och att undvika 
publicitetsskador när inte ett uppenbart allmänintresse kräver offentlig belysning. De 
etiska reglerna kräver vidare en kontroll av sakuppgifter, att mediet är generöst med 
bemötanden, att båda sidor ska höras samt en varsamhet med bildpublicering. De 
mekanismer för ansvarsutkrävande och självsanering som det medieetiska systemet 
medför bidrar till att de etiska reglerna får genomslag vid publiceringstillfället och även 
under en viss tid därefter. Det måste samtidigt beaktas att en anmälan av en 
publicering till det medieetiska systemet inte granskas om publiceringen skedde längre 
tillbaka i tiden än tre månader. 

Att någon har en ”roll i det offentliga livet” är ett förhållande som vid 
intresseavvägningen kan tala emot ett borttagande. Bedömningen av om någon ska 
anses ha en sådan roll bör ta avstamp i den vägledning som Artikel 29-gruppen tagit 
fram. Av vägledningen framgår att bl.a. politiker, seniora offentliga tjänstemän, 
affärsmän och utövare av reglerade yrken (t.ex. advokater och läkare) normalt 
omfattas av begreppet. Detta innebär att exempelvis ministrar och riksdagsledamöter 
omfattas av begreppet. När en roll i det offentliga livet upphör och inte ersätts av en 
annan liknande roll uppstår frågan om och i så fall hur den tidigare rollen ska beaktas 
vid intresseavvägningen. Ett exempel på en sådan situation är att en politiker väljer att 
avsluta sin politiska karriär och går över till ett yrke som inte innebär en roll i det 
offentliga livet. Allmänheten kan dock ha ett berättigat intresse av information om en 
person som har haft en roll i det offentliga livet även efter att rollen frånträtts, som 
exempelvis kan vara relevant för att allmänheten i efterhand ska kunna utvärdera och 
diskutera hur rollen har utövats. Även personer som valt att inte längre ha en roll i det 
offentliga livet kan därför behöva acceptera att den tidigare rollens konsekvenser kan 
kvarstå under en viss tid. Dessa konsekvenser klingar dock naturligen av med tiden. 
Hur lång tid beror på hur betydelsefull rollen är i samhället och uppgifternas relevans i 
förhållande till rollen. När någon som frånträtt en roll i det offentliga livet återigen får en 
sådan roll måste en ny bedömning av allmänhetens berättigade intresse göras med 
beaktande av såväl den nya som den tidigare rollen.

Även förhållandet att någon är en ”offentlig person” kan tala emot ett borttagande. 
Bedömningen av om någon ska anses vara en ”offentlig person” bör ta avstamp i den 
vägledning som Artikel 29-gruppen tagit fram. Exempel på offentliga personer är 
personer som har ett offentligt ämbete, använder offentliga resurser eller spelar en roll 
i det offentliga livet inom politik, ekonomi, konst, den sociala sfären, sport eller något 
annat område. IMY konstaterar att frågan om någon ska anses vara en offentlig 
person är beroende av om personen har en viss grad av medieexponering. 
Exempelvis kan en chefredaktör för en tidskrift eller en s.k. influencer anses vara en 
offentlig person, förutsatt att den medieexponering som personen har uppnår en viss 
nivå. Det måste dock göras en individuell bedömning som tar hänsyn till relevanta 
omständigheter. När det gäller en chefredaktör har således publikationens upplaga 

Integritetsskyddsmyndigheten

Diarienummer: IMYRS 2022:1
Datum: 2022-03-22

4(21)

och spridning betydelse och för en influencer är antalet följare i sociala medier av 
relevans. 

2 Frågeställning

En registrerad kan hos en sökmotorleverantör begära borttagande av sökträffar som 
avser personuppgifter om den registrerade. Om sökmotorleverantören inte tillmötesgår 
begäran har den registrerade rätt att lämna in ett klagomål till IMY. IMY kan i sin tur 
rikta ett föreläggande mot sökmotorleverantören om borttagande av sökträffar. Det 
finns vägledning från EU-domstolen, EDPB och Artikel 29-gruppen1 om hur 
begäranden om borttagande av sökträffar ska bedömas. I IMY:s verksamhet har det 
dock uppkommit frågor där det behövs kompletterande vägledning.   

Den första frågan är om ett föreläggande från IMY mot en sökmotorleverantör att ta 
bort sökträffar avseende grundlagsskyddade publiceringar skulle strida mot det så 
kallade hinderförbudet i 1 kap. 11 § yttrandefrihetsgrundlagen. 

Vidare har vissa frågor uppkommit kring de faktorer som ska beaktas vid prövningen 
av en begäran om borttagande av en sökträff. Det gäller dels vilken betydelse det har 
att den bakomliggande publiceringen har journalistiska ändamål samt om den har en 
ansvarig utgivare och omfattas av det medieetiska systemet, dels hur begreppen ”roll i 
det offentliga livet” och ”offentlig person” ska tolkas. 

3 Gällande rätt m.m.

Lagtext m.m.
Svensk lag
I 1 kap. 1 § yttrandefrihetsgrundlagen (YGL), som har rubriken ”Syfte och grunder”, 
anges i första stycket att var och en är gentemot det allmänna tillförsäkrad rätt enligt 
denna grundlag att i ljudradio, tv och vissa liknande överföringar, offentliga 
uppspelningar ur en databas samt filmer, videogram, ljudupptagningar och andra 
tekniska upptagningar offentligen uttrycka tankar, åsikter och känslor och i övrigt 
lämna uppgifter i vilket ämne som helst. I andra stycket anges att yttrandefriheten 
enligt denna grundlag har till ändamål att säkra ett fritt meningsutbyte, en fri och 
allsidig upplysning och ett fritt konstnärligt skapande. I den får inga andra 
begränsningar göras än de som följer av denna grundlag. 

I 1 kap. 11 § YGL, som har rubriken ”Censurförbud och förbud mot andra hindrande 
åtgärder”, stadgas att det som är avsett att framföras i program eller genom tekniska 
upptagningar får inte först granskas av en myndighet eller ett annat allmänt organ. Det 
är inte heller tillåtet för en myndighet eller ett annat allmänt organ att på grund av 
innehållet förbjuda eller hindra framställning, offentliggörande eller spridning bland 
allmänheten av ett program eller en teknisk upptagning, om åtgärden inte har stöd i 
denna grundlag. 

I lagen (2018:218) med kompletterande bestämmelser till EU:s dataskyddsförordning 
(dataskyddslagen) anges i 1 kap. 7 § första stycket, som har rubriken ”förhållandet till 
tryck- och yttrandefriheten”, att dataskyddsförordningen och dataskyddslagen inte ska 
tillämpas i den utsträckning det skulle strida mot tryckfrihetsförordningen eller 
yttrandefrihetsgrundlagen. I andra stycket anges att artiklarna 5–30 och 35–50 i 
dataskyddsförordningen samt 2–5 kap. dataskyddslagen ska inte tillämpas vid 

1 Artikel 29-gruppen, som bland annat hade till uppgift att ta fram vägledning kring tolkningen av dataskyddsdirektivet, 
ersattes av EDPB när dataskyddsförordningen började tillämpas (se artiklarna 68 och 94.2 i dataskyddsförordningen).

Integritetsskyddsmyndigheten

Diarienummer: IMYRS 2022:1
Datum: 2022-03-22

5(21)

behandling av personuppgifter som sker för journalistiska ändamål eller för 
akademiskt, konstnärligt eller litterärt skapande.

EU-rättsakter – EU:s rättighetsstadga
I EU:s stadga om de grundläggande rättigheterna (EU:s rättighetsstadga) ges skydd 
för bland annat följande rättigheter. 

Artikel 7, med rubriken ”Respekt för privatlivet och familjelivet”, stadgar att var och en 
har rätt till respekt för sitt privatliv och familjeliv, sin bostad och sina kommunikationer.

Artikel 8, med rubriken ”Skydd av personuppgifter”, stadgar i punkt 1 att var och en har 
rätt till skydd av de personuppgifter som rör honom eller henne. I punkt 2 stadgas att 
dessa uppgifter ska behandlas lagenligt för bestämda ändamål och på grundval av 
den berörda personens samtycke eller någon annan legitim och lagenlig grund. Var 
och en har rätt att få tillgång till insamlade uppgifter som rör honom eller henne och att 
få rättelse av dem. I punkt 3 stadgas att en oberoende myndighet ska kontrollera att 
dessa regler efterlevs.

I artikel 11, med rubriken ”Yttrandefrihet och informationsfrihet”, anges i punkt 1 att var 
och en har rätt till yttrandefrihet. Denna rätt innefattar åsiktsfrihet samt frihet att ta 
emot och sprida uppgifter och tankar utan offentlig myndighets inblandning och 
oberoende av territoriella gränser. I punkt 2 stadgas att mediernas frihet och mångfald 
ska respekteras.

När det gäller begränsningar av rättigheterna i stadgan anges i artikel 52, med 
rubriken ”Rättigheternas och principernas räckvidd och tolkning”, att varje begränsning 
i utövandet av de rättigheter och friheter som erkänns i stadgan ska vara föreskriven i 
lag och förenlig med det väsentliga innehållet i dessa rättigheter och friheter. 
Begränsningar får, med beaktande av proportionalitetsprincipen, endast göras om de 
är nödvändiga och faktiskt svarar mot mål av allmänt samhällsintresse som erkänns av 
unionen eller behovet av skydd för andra människors rättigheter och friheter. 

EU-rättsakter – dataskyddsförordningen
Enligt artikel 17.1 c i dataskyddsförordningen2 har en registrerad rätt till radering av 
personuppgifter som rör honom eller henne om denne invänder mot behandlingen 
enligt artikel 21.1 och det saknas berättigade skäl för den personuppgiftsansvariges 
behandling som väger tyngre. Enligt artikel 17.3 ska detta inte gälla i den utsträckning 
som behandlingen är nödvändig för att utöva rätten till yttrande- och informationsfrihet. 

Enligt artikel 21.1 i dataskyddsförordningen har den registrerade rätt att, av skäl som 
hänför sig till hans eller hennes specifika situation, när som helst göra invändningar 
mot behandling av personuppgifter avseende honom eller henne som grundar sig på 
artikel 6.1 e eller f. Den personuppgiftsansvarige får inte längre behandla 
personuppgifterna såvida denna inte kan påvisa avgörande berättigade skäl för 
behandlingen som väger tyngre än den registrerades intressen, rättigheter och friheter 
eller om det sker för fastställande, utövande eller försvar av rättsliga anspråk.

Enligt artikel 9.1 i dataskyddsförordningen ska behandling av personuppgifter som 
avslöjar ras eller etniskt ursprung, politiska åsikter, religiös eller filosofisk övertygelse 
eller medlemskap i fackförening och behandling av genetiska uppgifter, biometriska 

2 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning).

Integritetsskyddsmyndigheten

Diarienummer: IMYRS 2022:1
Datum: 2022-03-22

6(21)

uppgifter för att entydigt identifiera en fysisk person, uppgifter om hälsa eller uppgifter 
om en fysisk persons sexualliv eller sexuella läggning (s.k. känsliga personuppgifter) 
vara förbjuden. Enligt artikel 9.2 g gäller inte förbudet om behandlingen är nödvändig 
av hänsyn till ett viktigt allmänt intresse, på grundval av unionsrätten eller 
medlemsstaternas nationella rätt, vilken ska stå i proportion till det eftersträvade syftet, 
vara förenligt med det väsentliga innehållet i rätten till dataskydd och innehålla 
bestämmelser om lämpliga och särskilda åtgärder för att säkerställa den registrerades 
grundläggande rättigheter och intressen.

Enligt artikel 10 i dataskyddsförordningen får behandling av personuppgifter som rör 
fällande domar i brottmål och lagöverträdelser som innefattar brott eller därmed 
sammanhängande säkerhetsåtgärder enligt artikel 6.1 (så kallade brottsuppgifter) 
endast utföras under kontroll av en myndighet eller då behandling är tillåten enligt 
unionsrätten eller medlemsstaternas nationella rätt, där lämpliga skyddsåtgärder för de 
registrerades rättigheter och friheter fastställs. Ett fullständigt register över fällande 
domar i brottmål får endast föras under kontroll av en myndighet.

Av artikel 58.2 c i dataskyddsförordningen följer att tillsynsmyndigheterna har den 
korrigerande befogenheten att förelägga den personuppgiftsansvarige att tillmötesgå 
den registrerades begäran att få utöva sina rättigheter enligt bland annat artikel 17. Av 
artikel 58.2 d framgår att tillsynsmyndigheterna har befogenheten att förelägga den 
personuppgiftsansvarige att se till att behandlingen sker i enlighet med 
bestämmelserna i dataskyddsförordningen och om så krävs på ett specifikt sätt och 
inom en specifik period. Av artikel 58.2 g framgår att tillsynsmyndigheten kan förelägga 
om rättelse eller radering av personuppgifter samt begränsning av behandling enligt 
artiklarna 16, 17 och 18 och underrätta mottagare till vilka personuppgifterna har 
lämnats ut om dessa åtgärder enligt artiklarna 17.2 och 19.

Enligt artikel 77 i dataskyddsförordningen ska varje registrerad som anser att 
behandlingen av personuppgifter som avser henne eller honom strider mot 
förordningen ha rätt att lämna in ett klagomål till en tillsynsmyndighet, särskilt i den 
medlemsstat där han eller hon har sin hemvist eller sin arbetsplats eller där det 
påstådda intrånget begicks. Den tillsynsmyndighet till vilken klagomålet har ingetts ska 
underrätta den enskilde om hur arbetet med klagomålet fortskrider och vad resultatet 
blir, inbegripet möjligheten till rättslig prövning enligt artikel 78.

Enligt artikel 85.1 i dataskyddsförordningen ska medlemsstaterna i lag förena rätten till 
integritet i enlighet med denna förordning med yttrande- och informationsfriheten, 
inbegripet behandling som sker för journalistiska ändamål eller för akademiskt, 
konstnärligt eller litterärt skapande. Av artikel 85.2 framgår att medlemsstaterna ska, 
för behandling som sker för journalistiska ändamål eller för akademiskt, konstnärligt 
eller litterärt skapande, fastställa undantag eller avvikelser från kapitel II (principer), 
kapitel III (den registrerades rättigheter), kapitel IV (personuppgiftsansvarig och 
personuppgiftsbiträde), kapitel V (överföring av personuppgifter till tredjeländer eller 
internationella organisationer), kapitel VI (oberoende tillsynsmyndigheter), kapitel VII 
(samarbete och enhetlighet) och kapitel IX (särskilda situationer vid behandling av 
personuppgifter) om dessa är nödvändiga för att förena rätten till integritet med 
yttrande- och informationsfriheten.

EU-domstolen
EU-domstolen har i domen Google Spain och Google slagit fast att en leverantör av en 
sökmotor är skyldig att avlägsna sökträffar i sökresultatet på sina söktjänster som 
visas vid sökningar som har anknytning till en fysiska persons namn och som länkar till 

Integritetsskyddsmyndigheten

Diarienummer: IMYRS 2022:1
Datum: 2022-03-22

7(21)

information om den registrerade om denne begär det och vissa villkor är uppfyllda 
(begäran om borttagande).3 EU-domstolen konstaterade att detta gäller även för det 
fall namnet eller informationen inte tidigare eller samtidigt avlägsnas från de webbsidor 
som sökträffarna avser och, i förekommande fall, även om själva publiceringen av 
informationen på nämnda webbsidor är laglig. Vidare slog EU-domstolen fast att 
bestämmelserna ska tolkas så, att det vid prövningen av rekvisiten för att dessa 
bestämmelser ska vara tillämpliga, bland annat ska undersökas om den berörda 
personen har en rätt att förhindra att informationen i fråga inte längre ska kopplas till 
dennes namn genom en förteckning över sökresultat som visas efter det att en 
sökning gjorts på dennes namn. För att en sådan rätt ska anses föreligga krävs det 
inte att den berörda personen orsakas skada av att informationen i fråga återfinns i 
förteckningen över sökresultat. Eftersom den berörda personen, med beaktande av 
dennes grundläggande rättigheter enligt artiklarna 7 och 8 i EU:s rättighetsstadga, får 
begära att informationen i fråga inte längre ska göras tillgänglig för den breda 
allmänheten genom att upptas i en sådan förteckning över sökresultat, väger dessa 
rättigheter i princip inte bara tyngre än sökmotorleverantörens ekonomiska intressen, 
utan också tyngre än den breda allmänhetens intresse av att få tillgång till denna 
information vid en sökning på den berörda personens namn. Så är emellertid inte fallet 
om ingreppet i den berörda personens grundläggande rättigheter av särskilda skäl, 
såsom den roll den berörda personen spelar i det offentliga livet, är motiverat av den 
breda allmänhetens övervägande intresse av att få tillgång till informationen i fråga 
genom att den upptas i förteckningen över sökresultat.

EU-domstolen har i domen GC m.fl. slagit fast att en sökmotorleverantör måste inom 
ramen för sitt ansvar, sin behörighet och sina möjligheter säkerställa att behandlingen 
av personuppgifter i sökmotorverksamheten uppfyller kraven i dataskyddsreglerna. 
Särdragen i verksamheten gör inte att den är undantagen förbuden och 
begränsningarna för behandling av känsliga uppgifter och brottsuppgifter. Dessa ska 
dock tillämpas inom ramen för sökmotorleverantörens ansvar, befogenheter och 
möjligheter som den har i egenskap av ansvarig för den behandling som utförs i 
samband med verksamheten. Förbuden och begränsningarna gäller således endast 
för den hänvisning till andra webbsidor som visningen av sökträffar innebär och 
således i samband med den prövning, under tillsyn av behöriga nationella 
myndigheter, som sökmotorleverantören ska göra på den registrerades begäran.4 

EU-domstolen har i domen GC m.fl. klargjort hur rätten till borttagande ska tillämpas 
avseende känsliga personuppgifter och brottsuppgifter. Domstolen förklarade att 
internetanvändarnas intresse av att få tillgång till en webbsida med sådana uppgifter 
genom sökningar med anknytning till en registrerads namn ska beaktas och att denna 
rätt till informationsfrihet skyddas av artikel 11 i EU:s rättighetsstadga. Domstolen slog 
därvid fast att den registrerades rättigheter enligt artiklarna 7 och 8 i stadgan 
visserligen i allmänhet väger tyngre än internetanvändarnas intresse, men att 
avvägningen i särskilda fall kan påverkas av typen av information och dess känslighet 
för den registrerades privatliv samt allmänhetens intresse av informationen, vilket kan 
variera bland annat beroende på den roll som den registrerade spelar i det offentliga 
livet (punkt 66). Domstolen underströk att behandling som avser brottsuppgifter kan bli 
ett synnerligen allvarligt ingrepp i den grundläggande rätten till respekt för privatlivet 
och till skydd för personuppgifter för den registrerade på grund av hur känsliga dessa 
uppgifter är (punkt 67). Det ska därför prövas, med beaktande av omständigheterna 
och ingreppets allvar, om det, med hänsyn till de viktiga skäl av allmänintresse som 
avses i artikel 9.2 g och med iakttagande av de villkor som föreskrivs där, är strikt 

3 EU-domstolens dom Google Spain och Google, C-131/12, EU:C:2014:317, punkt 88.
4 EU-domstolens dom GC m.fl., C-136/17, EU:C:2019:773, punkt 43–47.

Integritetsskyddsmyndigheten

Diarienummer: IMYRS 2022:1
Datum: 2022-03-22

8(21)

nödvändigt att sökträffar som länkar till en webbsidan med brottsuppgifter visas vid 
sökningar som har anknytning till den registrerades namn för att skydda 
informationsfriheten för de internetanvändare som eventuellt är intresserade av att få 
tillgång till webbsidan genom sådana sökningar, en frihet som slås fast i artikel 11 i 
stadgan (punkt 68).5

EU-domstolen har i domen Bastei Lübbe konstaterat att det följer av praxis att vid 
frågor om förenande av de nödvändiga kraven på skydd för flera grundläggande 
rättigheter innebär unionsrätten ett krav på att medlemsstaterna, när de införlivar 
direktiv med nationell rätt, ska utgå från en tolkning av direktiven som gör det möjligt 
att säkerställa en korrekt balans mellan de olika grundläggande rättigheter som 
åtnjuter skydd enligt unionens rättsordning (punkt 44–45). Det ankommer därefter på 
medlemsstaternas myndigheter och domstolar att, vid genomförandet av 
införlivandeåtgärderna avseende dessa direktiv, inte bara tolka sin nationella rätt på ett 
sätt som överensstämmer med samma direktiv, utan även att inte grunda sig på en 
tolkning av dem som strider mot dessa grundläggande rättigheter eller mot andra 
allmänna principer i unionsrätten (punkt 45). Vidare konstaterade EU-domstolen att det 
preciseras i artikel 52.1 i EU:s rättighetsstadga att varje begränsning i utövandet av de 
rättigheter och friheter som erkänns i stadgan ska vara förenlig med det väsentliga 
innehållet i dessa rättigheter och friheter. Det framgår även av domstolens praxis att 
en åtgärd som innebär en klar kränkning av en rättighet som åtnjuter skydd enligt 
stadgan inte kan anses uppfylla kravet på att säkerställa en korrekt balans mellan de 
grundläggande rättigheter som ska förenas (punkt 46). Mot denna bakgrund fann EU-
domstolen att i en situation där den nationella lagstiftningen, såsom den har tolkats av 
de behöriga nationella domstolarna, medför att det blir omöjligt att fastställa ett påstått 
upphovsrättsintrång och att identifiera intrångsgöraren, innebär en klar kränkning av 
de grundläggande rättigheter som avser rätten till ett effektivt rättsmedel och rätten till 
skydd för immateriell egendom vilka tillkommer upphovsrättsinnehavaren, varför kravet 
på att säkerställa en korrekt balans mellan de olika grundläggande rättigheter som är 
aktuella inte uppfylls (punkt 51).6

Europadomstolen
Av Europadomstolens praxis avseende avvägningen mellan yttrandefriheten och 
rätten till skydd för privatliv framgår att det inte finns någon allmän skyldighet för 
medier att systematiskt och formellt distansera sig från eller reservera sig mot citat 
som kan förolämpa eller provocera någon eller skada någons rykte vid återgivande av 
citat.7 Värdeomdömen och liknande får dock inte presenteras på ett sätt som ger 
intryck av att det är faktauppgifter.8 Vidare framgår att i synnerhet politiker, som genom 
att ha kandiderat till ett folkvalt ämbete, automatiskt och medvetet utsätter sig för en 
närgången granskning av allt de säger och gör, även gällande områden som ligger 
inom den privata sfären. Därför kan vissa privata handlingar utförda av offentliga 
personer inte betraktas som privata, då de potentiellt kan påverka den politiska eller 
sociala roll som personen innehar och eftersom allmänheten därför kan ha intresse av 
att informeras om dessa handlingar.9 

Av Europadomstolens praxis framgår även att när de registrerade begär förbud mot 
publicering av gamla reportage på internet om brottmålsförfaranden, ska det göras en 

5 EU-domstolens dom GC m.fl., C-136/17, EU:C:2019:773, punkt 66–68. 
6 EU-domstolens dom Bastei Lübbe, C-149/17, EU:C:2018:841, punkt 44–46.
7 Se Europadomstolens dom den 23 september 2021, Ringier Axel Springer Slovakien A.S. mot Slovakien nr. 4, Nr. 
26826/16, punkt 38.
8 Se Europadomstolens dom den 14 oktober 2021, M.L. mot Slovakien, Nr. 34159/17, punkt 40–48. 
9 Se Europadomstolens dom den 10 november 2015, Couderc och Hachette Filipacchi Associés mot Frankrike, Nr. 
40454/07, punkt 120–121.

Integritetsskyddsmyndigheten

Diarienummer: IMYRS 2022:1
Datum: 2022-03-22

9(21)

skälig avvägning mellan de registrerades rätt till skydd för privatlivet och, bland annat, 
allmänhetens informationsfrihet. Vid denna avvägning ska hänsyn tas till den viktiga 
roll som pressen har i ett demokratiskt samhälle och som inbegriper att rapportera om 
och kommentera domstolsförfaranden. Till mediernas roll att förmedla sådana 
uppgifter och åsikter kommer också allmänhetens rätt att få informationen. 
Europadomstolen har i detta sammanhang erkänt att allmänheten har ett intresse inte 
bara av att få information om en aktuell händelse, utan även av att kunna göra 
efterforskningar om tidigare händelser. Omfattningen av allmänhetens intresse när det 
gäller brottmålsförfaranden kan dock variera och utvecklas över tid med hänsyn till 
bland annat omständigheterna i målet.10

Europeiska dataskyddsstyrelsen (EDPB)
Artikel 29-gruppen antog år 2014 riktlinjer om hur EU-domstolens dom Google Spain 
och Google skulle tolkas och implementeras utifrån dataskyddsdirektivet11 och 
kompletterande nationell lagstiftning. Där angavs bland annat följande. 

Vid bedömning av om en sökträff ska tas bort beroende på sammanhanget kan 
vara relevant att överväga om informationen på en webbsida publicerats för 
journalistiska ändamål samt att det faktum att informationen publicerats av en 
journalist vars yrke är att informera allmänheten är en faktor att beakta i 
avvägningen.12

En omständighet som kan tala emot borttagande är om den berörda personen 
spelar en roll i det offentliga livet eller är en offentlig person. 

Med en roll i det offentliga livet avses exempelvis normalt politiker, seniora 
offentliga tjänstemän, affärsmän och utövare av reglerade yrken (t.ex. advokater 
och läkare). Det kan argumenteras för att allmänheten ska kunna söka efter 
information som är relevant för deras offentliga roller och aktiviteter. Tumregeln är 
om allmänheten genom att ha tillgång till den specifika informationen – genom en 
sökning på den registrerades namn – skulle skyddas mot otillbörligt offentligt eller 
yrkesmässigt beteende. 

Med en offentlig person avses någon som på grund av sina uppgifter eller 
åtaganden har en viss grad av medieexponering. Det kan vara någon som har ett 
offentligt ämbete, använder offentliga resurser eller spelar en roll i det offentliga 
livet inom politik, ekonomi, konst, den sociala sfären, sport eller något annat 
område. Det kan finnas information om offentliga personer som är rent privat och 
som inte borde visas i sökresultat, till exempel uppgifter om deras hälsa eller 
familjemedlemmar. Men som en tumregel, om den berörda personen är en offentlig 
person, och informationen ifråga inte är rent privat, talar det emot borttagande. Vid 
fastställandet av balansen är rättspraxis från Europeiska domstolen för de 
mänskliga rättigheterna (Europadomstolen) särskilt relevant.13 

10 Se Europadomstolens dom den 28 juni 2018, M.L. och W.W. mot Tyskland, punkt 89 och 100–102.
11 Europaparlamentets och rådets direktiv 95/46/EG av den 24 oktober 1995 om skydd för enskilda personer med 
avseende på behandling av personuppgifter och om det fria flödet av sådana uppgifter.
12 Artikel 29-gruppens riktlinjer om genomförandet av EU-domstolens dom i målet Google Spain och Google, C-
131/12, WP 225, 26 november 2014, punkt 11. 
13 Artikel 29-gruppens riktlinjer om genomförandet av EU-domstolens dom i målet Google Spain och Google, C-
131/12, WP 225, 26 november 2014, s. 13 f. 

Integritetsskyddsmyndigheten

Diarienummer: IMYRS 2022:1
Datum: 2022-03-22

10(21)

EDPB har följt upp Artikel 29-gruppens riktlinjer i egna riktlinjer utifrån de förändringar 
som dataskyddsförordningen innebär och EU-domstolens efterföljande praxis. I 
EDPB:s riktlinjer anges bland annat följande.14

Rätten att göra invändningar medför kraftfullare skyddsåtgärder för de registrerade 
eftersom den inte omfattar någon begränsning av de grunder enligt vilka 
registrerade kan begära borttagande enligt artikel 17.1 [i dataskyddsförordningen].

Dataskyddsförordningen ger en presumtion till den registrerades fördel och det är 
den personuppgiftsansvarige som ska påvisa ”avgörande berättigade skäl för 
behandlingen” (artikel 21.1). Detta innebär att en sökmotorleverantör som erhåller 
en begäran om borttagande som grundas på den registrerades specifika situation 
måste radera personuppgifterna enligt artikel 17.1 c, om denne inte kan påvisa 
“berättigade skäl [...] som väger tyngre” för visningen av det specifika sökresultatet, 
vilket jämfört med artikel 21.1 är “avgörande berättigade skäl [...] som väger tyngre 
än den registrerades intressen, rättigheter och friheter”. Sökmotorleverantören kan 
påvisa ”berättigade skäl [...] som väger tyngre”, inbegripet undantag enligt artikel 
17.3. Om sökmotorleverantören emellertid inte kan påvisa berättigade skäl som 
väger tyngre, har den registrerade rätt till borttagande enligt artikel 17.1 c. Faktum 
är att begäranden om borttagande innebär en avvägning mellan de skäl som 
hänför sig till den registrerades specifika situation och sökmotorleverantörens 
avgörande berättigade skäl. Vid en sådan bedömning kan det vara relevant att 
beakta avvägningen mellan integritetsskyddet och internetanvändarnas intressen 
av att få tillgång till informationen, såsom EU-domstolen har slagit fast samt den 
avvägning som Europadomstolen gör i mål om pressfrihet. 

De kriterier för borttagande som Artikel 29-gruppen utarbetade i riktlinjerna om 
genomförandet av EU-domstolens dom i målet Google Spain och Google,15 kan 
därför fortfarande användas för att bedöma en begäran om borttagande som 
grundas på rätten att göra invändningar (artikel 17.1 c). 

I detta avseende kommer en begäran om borttagande att grundas på den 
registrerades specifika situation (t.ex. om ett sökresultat medför en nackdel för den 
registrerade när denne söker jobb, eller skadar den registrerades anseende eller 
privatliv) och denna situation kommer att beaktas vid avvägningen mellan 
personliga rättigheter och rätten till information, utöver de klassiska kriterierna för 
att hantera begäranden om borttagande, såsom 









om han eller hon inte är någon offentlig person, 
om den aktuella informationen inte har något samband med personens 
yrkesliv men påverkar dennes privatliv, 
om informationen består av hatpropaganda, förtal, ärekränkning eller liknande 
yttrandefrihetsbrott mot honom eller henne enligt ett rättsligt avgörande
om uppgifterna förefaller utgöra verifierade fakta men är sakligt felaktiga, och
om uppgifterna hänför sig till ett relativt sett mindre allvarligt brott som begicks 
för länge sedan och är till skada för den registrerade. 

14 Europeiska dataskyddsstyrelsen, Riktlinjer 5/2019 om kriterier för rätten att bli bortglömd av sökmotorer enligt 
dataskyddsförordningen (del 1) Version 2.0, antagna den 7 juli 2020, punkt 27, 30–33 och 52–54. 
15 9 Artikel 29-gruppens riktlinjer om genomförandet av EU-domstolens dom i målet Google Spain och Google, C-
131/12, WP 225, 26 november 2014.

Integritetsskyddsmyndigheten

Diarienummer: IMYRS 2022:1
Datum: 2022-03-22

11(21)

Det krävs emellertid inte någon bedömning av dessa kriterier om det saknas bevis 
för avgörande berättigade skäl för att avslå begäran.

Såsom EU-domstolen förklarar i sin dom i målet G.C. m.fl., C-136/17, är artikel 17.3 
a i dataskyddsförordningen ”ett uttryck för att rätten till skydd av personuppgifter 
inte är någon absolut rättighet, utan [...] måste förstås utifrån sin funktion i 
samhället och vägas mot andra grundläggande rättigheter i enlighet med 
proportionalitetsprincipen”. Det ”ställs därför uttryckligen krav på en avvägning 
mellan, å ena sidan, de grundläggande rättigheterna till respekt för privatlivet och 
skyddet för personuppgifter, vilka stadfästs i artiklarna 7 och 8 i stadgan, och, å 
andra sidan, den grundläggande rätten till informationsfrihet som garanteras i 
artikel 11 i [EU:s rättighetsstadga]”. 

EU-domstolen slår vidare fast att ”när en sökmotorleverantör mottar en begäran om 
borttagande som avser en länk till en webbsida där [känsliga personuppgifter eller 
uppgifter om lagöverträdelser förekommer] [...] ska denne – på grundval av 
samtliga relevanta omständigheter i det enskilda fallet och med beaktande av 
ingreppets allvar i den registrerades grundläggande rätt till respekt för privatlivet 
och till skydd för personuppgifter, som slås fast i artiklarna 7 och 8 i [EU:s 
rättighetsstadga] – pröva om det, med hänsyn till de viktiga [skälen] av 
allmänintresse [...] är strikt nödvändigt att inkludera länken till webbsidan i fråga 
bland de sökresultat som redovisas efter en sökning på den registrerades namn för 
att skydda informationsfriheten för de internetanvändare som eventuellt är 
intresserade av att få tillgång till den webbsidan genom en sådan sökning, en frihet 
som slås fast i artikel 11 i stadgan”. 

Sammanfattningsvis får sökmotorleverantörer, beroende på omständigheterna i det 
enskilda fallet, avslå en begäran om borttagande om de kan visa att det är strikt 
nödvändigt att inkludera sökträffen bland sökresultaten för att skydda 
internetanvändarnas informationsfrihet.

Svensk praxis
Förvaltningsrätten i Stockholm har i dom den 23 november 2020 i mål nr 7565-20 
uttalat följande vid tillämpning av dataskyddsförordningen (s. 18): 

Det är uppenbart att den sökmotor Google tillhandahåller har stor betydelse för 
spridningen av och tillgången till information som läggs upp på internet. Rätten att 
få sökträffar raderade påverkar emellertid bara sökningar som görs på en enskild 
persons namn. De aktuella sidorna finns fortfarande kvar och är tillgängliga vid 
sökningar på andra begrepp. Ett borttagande kan därför antas få en begränsad 
inverkan på internetanvändares tillgång till information. Vad avser den 
webbansvariges intresse så har denne inte någon laglig rätt att få sitt innehåll 
indexerat och visat i Googles sökmotor, eller visat i en viss ordning (jfr Artikel 29-
gruppens riktlinjer, WP 225, s. 10, punkt 23). Den omständigheten att en sökträff 
inte visas vid en sökning på ett specifikt namn kan inte anses utgöra någon allvarlig 
inskränkning av den webbansvariges yttrandefrihet, om det över huvud taget ska 
anses utgöra en sådan inskränkning, eftersom inga uppgifter tas bort från den 
ursprungliga källan.

Förvaltningsrätten i Stockholm har i lagakraftvunnen dom den 2 maj 2018 i mål nr 
16590-17 avslagit en sökmotorleverantörs överklagande av IMY:s beslut av den 2 maj 
2017 i dnr 1013-2015 att med stöd av personuppgiftslagen (PUL) och 
dataskyddsdirektivet förelägga leverantören att vidta åtgärder så att en sökträff som 

Integritetsskyddsmyndigheten

Diarienummer: IMYRS 2022:1
Datum: 2022-03-22

12(21)

ledde till en artikel i ett nyhetsmedium som åtnjuter grundlagsskydd inte skulle visas 
vid sökningar på den berörda personens namn. Leverantören hade bland annat gjort 
gällande att föreläggandet stred mot undantaget för spridning av uppgifter för 
journalistiska ändamål samt mot censurförbudet i YGL. 

Inledningsvis konstaterade förvaltningsrätten som utgångspunkt för bedömningen, 
bland annat att lagstiftaren bedömt att dataskyddsdirektivet gick att förena med 
Sveriges grundlagsbestämmelser om tryck- och yttrandefrihet16 samtidigt som det 
hade lyfts fram en viss tveksamhet kring den bedömningen (s. 3 f.).17 Efter att ha funnit 
att PUL var tillämplig på sökmotorns verksamhet (s. 4–6) bedömde förvaltningsrätten 
att visningen av sökträffen utgjorde en kränkning av den berörda personens personliga 
integritet enligt 5 a § PUL (s. 11–13). 

Därefter prövade förvaltningsrätten om föreläggandet var förenligt med undantaget för 
spridning av uppgifter för journalistiska ändamål enligt 7 § andra stycket PUL (som 
motsvarade artikel 9 i dataskyddsdirektivet) och fann, med beaktande av EU-
domstolens uttalande i domen Google Spain och Google, punkt 85, att undantaget inte 
var tillämpligt för sökmotorleverantörens behandling (s. 14). 

Slutligen tog förvaltningsrätten ställning till frågan om IMY:s föreläggande var förenligt 
med förbudet mot censur (s. 14–18). Därvid konstaterades att grundlagsskyddet enligt 
YGL gäller för vissa aktörer och skyddar bland annat nättidningars publikationer, 
såsom den som sökträffen länkade till samt att det s.k. censurförbudet i YGL och TF är 
en av hörnpelarna i skyddet för medborgarnas tryck- och yttrandefrihet. Vidare 
konstaterades att gällande tryckta skrifter har det i förarbetena uttalats att en 
förutsättning för att censurförbudet ska bli tillämpligt är att den åtgärd som vidtas 
menligt påverkar skriftens tryckning, utgivning eller spridning. Som exempel på ett 
sådant hinder beträffande en skrifts spridning nämns en myndighets eller ett annat 
allmänt organs vägran att transportera skriften på allmänna samfärdsmedel.18 

Förvaltningsrätten erinrade vidare om att det av 7 § första stycket PUL framgick att 
bestämmelserna i den lagen inte skulle tillämpas i den utsträckning det stred mot 
bestämmelserna om tryck- och yttrandefrihet i TF eller YGL och att den bestämmelsen 
hade införts med stöd av det handlingsutrymme som ges i artikel 9 i 
dataskyddsdirektivet.19 Förvaltningsrätten förde därvid fram att Lagrådet menade att 
undantaget inte borde tas in i lagen.20 Lagrådet anförde att det, med en försiktig 
formulering, får anses tveksamt om EU-domstolen skulle acceptera att de 
bestämmelser i dataskyddsdirektivet som införlivas med svensk rätt genom PUL får 
vika för de svenska grundlagsreglerna i vidare mån än som medges enligt ordalagen 
av artikel 9. YGL:s tillämpningsområde är inte, såsom artikel 9, begränsat till endast 
områden som avser journalistiska ändamål eller konstnärligt eller litterärt skapande.21 
Det absoluta förbudet mot censur skulle således kunna gå utöver vad som medges 
enligt ordalydelsen av artikel 9 i dataskyddsdirektivet.

Förvaltningsrätten konstaterade att EU-rätten är överordnad det nationella 
rättssystemet i EU:s medlemsstater i de frågor som EU erhållit kompetens. Detta gäller 
i princip även i förhållande till nationella grundlagsbestämmelser enligt EU-domstolens  

16 Se prop. 1997/98:44 s. 49 ff. och prop. 2001/02:74 s. 53 ff.
17 SOU 2012:55 s. 241 ff.
18 SOU 1947:60 s. 47 f., 112 ff. och 210 f.
19 Prop. 1997/98:44 s. 49 f.
20 Prop. 1997/98:44, bilaga 7 s. 234 f.
21 Prop. 1997/98:44 s. 50.

Integritetsskyddsmyndigheten

Diarienummer: IMYRS 2022:1
Datum: 2022-03-22

13(21)

praxis.22 Lagstiftaren har även uttalat att domstolar och myndigheter är skyldiga att 
tillämpa en rättsakt som utfärdats på ett område där till exempel EU genom 
överlåtelsen i regeringsformen fått kompetens att lagstifta och detta även om 
rättsakten skulle begränsa till exempel en viktig princip i TF.23 EU-domstolen har därtill 
uttalat att medlemsstaternas domstolar är skyldiga att tolka nationell rätt mot bakgrund 
av EU-rätten, så kallad direktivkonform tolkning.24

Förvaltningsrätten konstaterade att den, med beaktande av det ovan nämnda, hade att 
göra en bedömning av om IMY:s (då Datainspektionen) föreläggande påverkade 
spridningen av artikeln på ett sätt som stod i strid med censurförbudet och anförde i 
denna del följande. 

Söktjänster använder sökmotorer som automatiskt söker av informationen på 
webbsidor. Informationen indexeras och sparas tillfälligt på servrar varefter den 
tillhandahålls i form av sökordslistor när internetanvändare söker på informationen. 
Som tidigare framgått omfattas inte den behandling av personuppgifter som utförs 
av en sökmotorleverantör av undantaget för behandling av personuppgifter som 
sker uteslutande för journalistiska ändamål eller konstnärligt eller litterärt skapande 
i artikel 9 i dataskyddsdirektivet. Det finns inget i förarbetsuttalandena som närmare 
beskriver på vilket sätt söktjänster, med de bakomliggande sökmotorerna, kan 
kopplas till spridningen av information skyddad av YGL och hur dessa ska relateras 
till censurförbudet. Såsom förarbetsuttalandena är utformade tar emellertid 
censurförbudet framförallt sikte på aktörens rätt att sprida innehållet till 
allmänheten.

Vad gäller söktjänster är det inte den aktör som vill offentliggöra eller sprida 
information på internet som aktivt sprider informationen till tjänsternas sökmotorer. 
Det är istället sökmotorerna som automatiskt söker upp och hämtar den information 
som aktören gjort tillgänglig. Det är samtidigt klart att utvecklingen av internet 
medfört att söktjänster idag gör det möjligt att sprida information som allmänheten 
enkelt kan ta del av. Även om utgivare av tidningar och andra aktörer som 
offentliggör eller sprider information på internet inte styr över sökmotorernas 
inhämtning av informationen kan de räkna med att söktjänsterna gör så att 
informationen hittas av läsarna. Enligt förvaltningsrättens mening har utvecklingen 
av internet gjort att söktjänsterna idag är så väsentliga för aktörernas arbete med 
att offentliggöra och sprida information till allmänheten att ett föreläggande för att 
förhindra visningen av sökträffar från en sökmotor kan vara menligt för spridningen 
av informationen på ett sätt som gör att föreläggandet inte är förenligt med 
censurförbudet i 1 kap. 3 § första stycket YGL. Som sökmotorn anfört är 
yttrandefriheten en av de viktigaste medborgerliga fri- och rättigheterna. Det 
allmänna bör därför iaktta största möjliga restriktivitet när det gäller att begränsa 
den friheten.25

Censurförbudet har ett vidare tillämpningsområde än ordalydelsen av undantaget i 
artikel 9 dataskyddsdirektivet. Vid en direktivskonform tolkning kan dock inte varje 
begränsning av en sökmotors rätt att visa sökträffar till en tidnings publikation 
anses vara oförenlig med censurförbudet. EU-domstolen har i Google Spain-målet 

22 Se EU-domstolens dom Costa mot E.N.E.L., C-6/64, EU:C:1964:66 och dom Internationale Handelsgesellschaft 
mbH mot Einfuhr- und Vorratsstelle für Getreide und Futtermittel, C-11/70, EU:C:1970:114. 
23 Prop. 2001/02:72 s. 35.
24 Se till exempel EU-domstolens avgöranden dom Von Colson och Kamann mot Land Nordrhein-Westfalen, C-14/83, 
EU:C:1984:153, dom Henkel, C-218/01, EU:C:2004:88 och dom Tögel mot Niederösterreichische 
Gebietskrankenkasse, C-76/97, EU:C:1998:432. 
25 Jfr prop. 1975/76:209 s. 108.

Integritetsskyddsmyndigheten

Diarienummer: IMYRS 2022:1
Datum: 2022-03-22

14(21)

vägt integritetsskyddsintresset och yttrandefrihetsintresset mot varandra och då 
klarlagt att integritetsskyddsintresset i princip inte bara väger tyngre än 
sökmotorleverantörens ekonomiska intressen, utan också tyngre än den breda 
allmänhetens intresse av att få tillgång till denna information vid en sökning på den 
berörda personens namn. Domstolen har dock uttalat att integritetsskyddet får vika 
om det föreligger särskilda skäl, vilket innebär att sökträffen i det fallet ska visas. 
Även om ett förbud påverkar spridningen av information som är skyddad av YGL 
kan således ett förbud att visa sökträffar på en enskild persons namn, enligt 
förvaltningsrättens mening, inte alltid anses vara oförenligt med censurförbudet.

Förvaltningsrätten konstaterar att det aktuella föreläggandet inte påverkar artikelns 
ursprungliga form eller offentliggörandet på internet. Det går fortfarande att se 
sökträffar på artikeln genom sökningar med sökmotorn på andra sökord än den 
berörda personens namn. Vid dessa förhållanden menar förvaltningsrätten att 
föreläggandet har ringa påverkan på informationens spridning. Med hänsyn till den 
tid som förflutit sedan publiceringen av artikeln måste också aktörens ursprungliga 
syfte med publiceringen i huvudsak vara uppnått.

Som tidigare framgått har förvaltningsrätten funnit att den aktuella sökträffen 
innebär en kränkning av den berörda personens personliga integritet enligt 5 a § 
andra stycket personuppgiftslagen och att den breda allmänhetens intresse av att 
få tillgång till de aktuella uppgifterna inte är så starkt att det föreligger särskilda skäl 
för att låta det intresset gå före den berörda personens rätt till skydd av sina 
personuppgifter. Vid ovan nämnda förhållanden finner förvaltningsrätten att IMY:s 
föreläggande inte kan anses vara oförenligt med censurförbudet i 1 kap. 3 § första 
stycket YGL.

Justitiekanslern (JK) har i ett beslut den 3 januari 2007 i dnr 3653-05-21, som avsåg 
ett klagomål om att ett tillsynsbeslut av IMY (dnr 1812-2004) inte var förenligt med det 
så kallade censurförbudet, anfört bland annat följande. 

Vad lagstiftaren haft i tankarna med censurförbudet i TF och YGL är uppenbarligen 
åtgärder av det allmänna som hindrar eller på annat sätt begränsar utgivningen 
eller spridningen av t.ex. en bok, en teknisk upptagning eller en radioutsändning – 
inbegripet information ur en databas – till allmänheten. Av förarbetena till TF 
framgår att man i första hand har avsett sådana åtgärder som strypande av 
pappersleveranser, stängande av tryckerier och hindrande eller försvårande av 
distribution och försäljning. Denna exemplifiering bör ses mot bakgrund av de 
medieformer som var aktuella vid TF:s tillkomst. Det står klart att en för spridningen 
hindrande åtgärd för att vara otillåten inte nödvändigtvis måste vidtas direkt mot 
den spridningsberättigade utan kan rikta sig mot t.ex. senare led i 
distributionskedjan.

Svenska förarbeten 
I förarbetena till dataskyddslagen anges bland annat följande.26 

Enligt artikel 9 i dataskyddsdirektivet ska medlemsstaterna, med avseende på 
behandling av personuppgifter som sker uteslutande för journalistiska ändamål 
eller konstnärligt eller litterärt skapande, besluta om undantag och avvikelser från 
delar av direktivet endast om de är nödvändiga för att förena rätten till privatlivet 
med reglerna om yttrandefriheten. Vid genomförandet av dataskyddsdirektivet 

26 Prop. 2017/18:105 s. 40 ff.

Integritetsskyddsmyndigheten

Diarienummer: IMYRS 2022:1
Datum: 2022-03-22

15(21)

gjorde regeringen bedömningen att TF och YGL inte behövde ändras.27 I 7 § första 
stycket PUL infördes en upplysningsbestämmelse som anger att bestämmelserna i 
lagen inte ska tillämpas i den utsträckning det skulle strida mot bestämmelserna 
om tryck- och yttrandefrihet i TF och YGL. Det innebär bl.a. att de 
grundlagsskyddade rättigheterna att framställa och sprida yttranden samt 
meddelar- och anskaffarfriheten undantas från personuppgiftslagens 
tillämpningsområde.

I dataskyddsförordningen regleras förhållandet till yttrande- och 
informationsfriheten i artikel 85.1. Enligt regeringens bedömning ger regleringen i 
artikel 85 i dataskyddsförordningen ett något större utrymme för undantag än 
direktivet, bl.a. genom att det inte längre krävs att behandling ska ske uteslutande 
för journalistiska ändamål för att undantag ska kunna göras. Därutöver anger skäl 
153 att begreppet yttrandefrihet måste ges en bred tolkning för att beakta vikten av 
rätten till yttrandefrihet i varje demokratiskt samhälle. Regeringen bedömer mot 
denna bakgrund, till skillnad från Datainspektionen och Kommerskollegium, att den 
unionsrättsliga dataskyddsregleringen även fortsättningsvis ger utrymme för 
bestämmelserna om tryck- och yttrandefrihet i TF och YGL. 

Frågan är då om det finns behov av en bestämmelse i dataskyddslagen som 
tydliggör förhållandet mellan dataskyddsförordningen och bestämmelserna om 
tryck- och yttrandefrihet i TF och YGL. Som utredningen och flera remissinstanser 
konstaterar är det angeläget att dataskyddsförordningens och dataskyddslagens 
bestämmelser inte ger upphov till osäkerhet kring möjligheterna till 
personuppgiftsbehandling på det grundlagsskyddade området. En sådan osäkerhet 
skulle kunna påverka vitala delar av opinionsskapande verksamhet som är av 
grundläggande betydelse för demokratin och som skyddas genom bl.a. 
censurförbudet och meddelarfriheten. Som utredningen konstaterar innebär det 
förhållandet att den unionsrättsliga dataskyddsregleringen är en direkt tillämplig 
förordning, som dessutom kan leda till kännbara sanktionsavgifter, ett än större 
behov av ett förtydligande av förhållandet till tryck- och yttrandefrihetsregleringen. 
Regeringen instämmer därför i utredningens bedömning att det bör införas en 
bestämmelse som tydliggör att dataskyddsförordningen och dataskyddslagen inte 
ska tillämpas i den utsträckning det skulle strida mot grundlagsregleringen om 
tryck- och yttrandefrihet.

[…] 

Regeringen föreslår alltså att det införs en bestämmelse i dataskyddslagen med 
innebörden att dataskyddsförordningen och dataskyddslagen inte ska tillämpas i 
den utsträckning det skulle strida mot TF eller YGL.

Litteratur 
I den svenska litteraturen anför Öman att artikel 85.1 i dataskyddsförordningen handlar 
om nationell lagstiftning för att generellt förena rätten till integritet enligt 
dataskyddsförordningen med yttrande- och informationsfriheten, medan artikel 85.2 
handlar mer specifikt om de nationella undantag och avvikelser från 
dataskyddsförordningen som ska fastställas för behandling av personuppgifter som 
sker för journalistiska ändamål eller för akademiskt, konstnärligt eller litterärt 
skapande. Vidare anför Öman att artikel 85.1 innebär att det är genom nationell lag 
som rätten till integritet i enlighet med dataskyddsförordningen ska förenas med 
yttrande- och informationsfriheten och att det inte är tillräckligt att överlåta åt nationella 

27 Prop. 1997/98:44 s. 50.

Integritetsskyddsmyndigheten

Diarienummer: IMYRS 2022:1
Datum: 2022-03-22

16(21)

myndigheter och domstolar att tolkningsvis göra denna avvägning.28 Enligt Öman har 
Sverige gjort detta genom att i 1 kap. 7 § första stycket dataskyddslagen föreskriva att 
dataskyddsförordningen (och dataskyddslagen) inte tillämpas i den utsträckning det 
skulle strida mot TF eller YGL, dvs. gett den grundlagsskyddade yttrande- och 
informationsfriheten ett absolut företräde.29

Holtz har avseende innebörden av artikel 85 och sambandet mellan punkterna anfört 
att artikeln innehåller ett konkret lagstiftningsuppdrag och att tolkningsproblem kan 
uppstå angående förhållandet mellan artikel 85.1 och artikel 85.2.30 Enligt Holtz 
framgår det inte riktigt av ordalydelsen av artikel 85.1 om bestämmelsen ska tolkas 
som en självständig och allmän öppningsklausul avseende yttrandefriheten (såsom 
gjort i 1 kap. 7 § första stycket i dataskyddslagen) eller om enbart den mer konkreta 
bestämmelsen i artikel 85.2 ger medlemsstaterna ett handlingsutrymme (vilket 
förordas i den tyska litteraturen)31. Den sistnämnda tolkningen skulle enligt Holtz 
innebära att nationella undantag eller avvikelser från förordningen uteslutande är 
tillåtna för behandlingar som sker i de nämnda priviligierade syftena, men inte 
behandlingar i andra syften, även om de täcks av yttrandefriheten (på grund av ordet 
”inbegripet” i artikel 85.1). Vid en sådan tolkning skulle enligt Holtz ett generellt 
undantag för behandlingar som täcks av yttrandefriheten och som är oberoende av de 
priviligierade syftena strida mot dataskyddsförordningen. Då en behandling av 
personuppgifter traditionellt sker i relativt stor omfattning inom det grundlagsskyddade 
medieområdet menar Holtz att det inte är givet att EU-lagstiftaren faktiskt avsåg att 
undanta detta område helt från dataskyddsförordningen genom ett generellt 
privilegium. Holtz konstaterar därvid att en sådan tolkning vinner stöd i den tyska 
litteraturen32 och lyfter fram att även IMY uttryckt kritik mot en tolkning som innebär ett 
generellt undantag för yttrandefriheten.33

Ett ytterligare argument mot en tolkning som innebär att artikel 85.1 utgör ett allmänt 
undantag för behandlingar som skyddas av yttrandefriheten kan enligt Holtz utläsas av 
artikel 85.3, som endast kräver en anmälan till kommissionen för nationella 
bestämmelser som har antagits i enlighet med artikel 85.2, men inte i enlighet med 
artikel 85.1. Från ett svenskt perspektiv skulle en sådan tolkning enligt Holtz betyda att 
personuppgiftsbehandlingar som utnyttjar grundlagsskydd ändå omfattas av 
dataskyddsförordningen, såvitt dessa inte sker för journalistiska ändamål i enlighet 
med artikel 85.2. Enligt Holtz skulle den slutsatsen innebära ett förändrat rättsläge för 
databaser med ett frivilligt utgivningsbevis, men utan journalistiska ändamål.

4 Bedömning

Ett föreläggande om borttagande strider inte mot det s.k. hinderförbudet i YGL
Den registrerade har enligt artikel 17 i dataskyddsförordningen en rätt till radering 
(”rätten att bli bortglömd”) och enligt artikel 21 en rätt att göra invändningar. Dessa 
rättigheter kan användas för att begära att en sökmotorleverantör inte ska visa vissa 
sökträffar som länkar till information avseende den registrerade vid sökningar som har 
anknytning till dennes namn (begäran om borttagande). En registrerad som får avslag 
på en sådan begäran har enligt artikel 77.1 rätt att lämna in ett klagomål till IMY. Om 

28 Med hänvisning till EU-domstolens dom Lindqvist, C-101/01, EU:C:2003:596, punkt 87–89 (om att 
dataskyddsdirektivet förutsatte en sådan ordning).
29 Öman, S. Dataskyddsförordningen (GDPR) m.m. JUNO uppl. 2, kommentaren till artikel 85, under rubriken ”Första 
punkten…”. 
30 Hajo Michael Holtz, SvJT 2018 s. 240–264, Den nya allmänna dataskyddsförordningen – några anmärkningar”, s. 
247 f.
31 Pötters i Gola (red.), Datenschutz-Grundverordnung — Kommentar (2017), artikel 85, punkt 5.
32 Pötters i Gola (red.), Datenschutz-Grundverordnung — Kommentar (2017), artikel 85, punkt 4 f.
33 IMY:s remissyttrande över SOU 2017:39, 2017-09-04, dnr 1210-2017, s. 4.

Integritetsskyddsmyndigheten

Diarienummer: IMYRS 2022:1
Datum: 2022-03-22

17(21)

IMY bedömer att sökmotorleverantören har en skyldighet enligt dataskydds-
förordningen att ta bort sökträffarna, har IMY befogenhet enligt artikel 58.2 att rikta ett 
föreläggande mot leverantören (föreläggande om borttagande). 

I de fall sökträffarna avser länkar till grundlagsskyddade medier uppkommer dock 
frågan om ett sådant föreläggande skulle strida mot förbudet i 1 kap. 11 § YGL att 
hindra spridning av en grundlagsskyddad publicering (det s.k. hinderförbudet34). Enligt 
1 kap. 7 § första stycket dataskyddslagen ska dataskyddsförordningen inte tillämpas i 
den utsträckning det skulle strida mot tryckfrihetsförordningen eller 
yttrandefrihetsgrundlagen. Detta undantag har meddelats med stöd av artikel 85 i 
dataskyddsförordningen. 

Det kan inledningsvis konstateras att EU-domstolen slagit fast att den tidigare 
motsvarigheten till artikel 85 i dataskyddsförordningen, dvs. artikel 9 i 
dataskyddsdirektivet, inte omfattade den behandling som utförs av 
sökmotorleverantörer.35 Även om artikel 85 i dataskyddsförordningen har en delvis 
annan utformning än artikel 9 i dataskyddsdirektivet finns det enligt IMY inte grund för 
slutsatsen att tillämpningsområdet för undantagsregleringen utvidgats så att den nu 
omfattar sökmotorers personuppgiftsbehandling. 

Det kan vidare konstateras att EU-domstolens praxis innebär att den registrerades rätt 
till radering och att göra invändningar gäller även om den bakomliggande 
publiceringen är laglig och om den har ett journalistiskt ändamål, t.ex. avser artiklar i 
dagstidningar.36 Domstolens praxis innebär vidare att den bedömning som ska göras 
vid en begäran om borttagande innebär en avvägning mellan, å ena sidan, den 
registrerades rätt till skydd för privatlivet och för sina personuppgifter och, å andra 
sidan, allmänhetens rätt till informationsfrihet.37  

EU-domstolen har uttalat att integritetsskyddsintresset i normalfallet väger tyngre, men 
att integritetsskyddet får ge vika om det av särskilda skäl är motiverat av den breda 
allmänhetens övervägande intresse av att få tillgång till informationen genom att den 
upptas i förteckningen över sökresultat.38 

EU-domstolen har vidare framhållit att sökmotorleverantörernas prövning av en 
registrerads begäran om borttagande står under de behöriga nationella 
myndigheternas tillsyn.39 Att efterlevnaden av dataskyddsreglerna står under kontroll 
av en oberoende tillsynsmyndighet är också en del av den grundläggande rätten till 
skydd för personuppgifter (artikel 8.3 i EU:s rättighetsstadga). Som framgår ovan har 
således den registrerade en rätt att lämna in ett klagomål till tillsynsmyndigheten om 
sökmotorleverantören inte tillgodoser en begäran om borttagande. 
Tillsynsmyndigheten kan då använda de korrigerande befogenheter som anges i 
artikel 83.3, t.ex. förelägganden mot sökmotorleverantören, om det har skett en 
överträdelse av förordningen. 

34 Se Axberger, Yttrandefrihetsgrundlagarna, (2019, version 4, JUNO), under rubriken 14.1.3 Förbud mot 
publiceringshinder.
35 EU-domstolens dom Google Spain och Google, C-131/12, EU:C:2014:317, punkt 85.
36 EU-domstolens dom Google Spain och Google, C-131/12, EU:C:2014:317, punkt 85 och 88 och dom GC m.fl., C-
136/17, EU:C:2019:773, punkt 26 och 52.
37 Se artiklarna 7, 8 och 11 i EU:s rättighetsstadga, artikel 17.3 i dataskyddsförordningen samt EU-domstolens dom 
GC m.fl., C-136/17, EU:C:2019:773, punkt 66–68.
38 EU-domstolens dom Google Spain och Google, C-131/12, EU:C:2014:317, punkt 97–99 och dom GC m.fl., C-
136/17, EU:C:2019:773, punkt 66–68.
39 EU-domstolens dom GC m.fl., C-136/17, EU:C:2019:773, punkt 47 och 48.

Integritetsskyddsmyndigheten

Diarienummer: IMYRS 2022:1
Datum: 2022-03-22

18(21)

Det kan mot denna bakgrund konstateras att det inte skulle vara förenligt med EU-
rätten att, med stöd av artikel 85 i dataskyddsförordningen, göra undantag från de 
rättigheter som dataskyddsförordningen ger de registrerade i förhållande till en 
sökmotorleverantör. Det skulle inte heller vara förenligt med EU-rätten att begränsa 
tillsynsmyndighetens befogenhet att ingripa mot en sökmotorleverantör som inte 
tillgodoser de registrerades rättigheter enligt förordningen. 

När det gäller omfattningen av förbudet mot att hindra spridningen av 
grundlagsskyddade publiceringar i 1 kap. 11 § YGL kan det hävdas att avsikten med 
förbudet i första hand är att tillgodose utgivarens rätt att sprida sin publicering till 
allmänheten.40 Det finns därför skäl att understryka att ett föreläggande om 
borttagande av en sökträff som avser en grundlagsskyddad publicering inte på något 
sätt påverkar den bakomliggande publiceringens form, innehåll eller offentliggörande 
på internet. 

Samtidigt är förbudet i 1 kap. 11 § YGL enligt sin ordalydelse inte begränsat till 
åtgärder som vidtas direkt mot den som gjort publiceringen.41 Ett borttagande av en 
sökträff vid sökning på den berörda personens namn innebär visserligen, med hänsyn 
till den betydelse sökmotorer har för spridningen av information på internet, en viss 
begränsning av spridningen av den publicering som sökträffen hänvisar till. Det bör 
dock framhållas att det efter ett sådant borttagande fortfarande går att se sökträffar 
avseende publiceringen genom sökningar på andra sökord än de som har anknytning 
till den berörda personens namn. Borttagandet påverkar inte heller sökfunktioner på 
publiceringens egen webbplats.42 Ett föreläggande om borttagande med avseende på 
en viss persons namn får därmed, särskilt med beaktande av att den ursprungliga 
publiceringen i sig inte påverkas, anses ha en begränsad påverkan på informationens 
spridning.43 

När det gäller äldre publiceringar bör även, med hänsyn till den tid som då kan ha 
förflutit, beaktas att det ursprungliga syftet med publiceringen i huvudsak får anses 
vara uppnått.44 Det bör vidare beaktas att ett föreläggande om att vidta åtgärder för att 
tillgodose en begäran om borttagande inte kan beslutas om den breda allmänhetens 
intresse av att få tillgång till de aktuella uppgifterna i enlighet med artikel 11 i EU:s 
rättighetsstadga väger tyngre än den berörda personens rättigheter enligt artiklarna 7 
och 8 i stadgan. 

Mot denna bakgrund kan det, vid en EU-konform tolkning, inte anses oförenligt med 
förbudet mot att hindra spridning av grundlagsskyddade publiceringar i 1 kap. 11 § 
YGL att med stöd av artikel 58.2 i dataskyddsförordningen förelägga en 
sökmotorleverantör att ta bort sökträffar med länkar till grundlagsskyddade medier. 

Faktorer av betydelse vid intresseavvägningen
Allmänt om intresseavvägningen
När en registrerad begär borttagande av en sökträff med en länk till ett nyhetsmedium 
ska det, som framgår ovan, göras en intresseavvägning mellan den registrerades rätt 
till skydd för sitt privatliv och för sina personuppgifter enligt artiklarna 7 och 8 i EU:s 
rättighetsstadga och allmänhetens rätt till informationsfrihet enligt artikel 11 i stadgan. 
EU-domstolen har uttalat att den registrerades rättigheter i allmänhet väger tyngre än 

40 Jfr Förvaltningsrätten i Stockholms dom den 2 maj 2018 i mål nr 16590-17 s. 16–17.
41 Jfr JK:s beslut 2007-01-03 i dnr 3653-05-21.
42 Jfr Artikel 29-gruppens riktlinjer om genomförandet av EU-domstolens dom i målet Google Spain och Google, C-
131/12, WP 225, 26 november 2014, s. 8, punkt 18. 
43 Jfr Förvaltningsrätten i Stockholms dom den 2 maj 2018 i mål nr 16590-17, s. 17.
44 Jfr Förvaltningsrätten i Stockholms dom den 2 maj 2018 i mål nr 16590-17, s. 18.

Integritetsskyddsmyndigheten

Diarienummer: IMYRS 2022:1
Datum: 2022-03-22

19(21)

internetanvändarnas intresse.45 Integritetsskyddet får dock ge vika om det av särskilda 
skäl är motiverat av allmänhetens intresse av att få tillgång till informationen genom att 
den upptas i förteckningen över sökresultat. Sådana särskilda skäl kan finnas t.ex. på 
grund av att den berörda personen har en roll i det offentliga livet eller är en offentlig 
person (se vidare nedan angående innebörden av dessa begrepp). Även typen av 
information kan ha betydelse vid denna bedömning. Således har EU-domstolen i 
domen i GC m.fl. slagit fast att det krävs att sökmotorleverantören kan visa att det är 
strikt nödvändigt att sökträffarna visas om de uppgifter som behandlas på den länkade 
webbsidan omfattas av artikel 9 eller 10 i dataskyddsförordningen. 

EDPB och Artikel 29-gruppen har tagit fram vägledning om hur bedömningen ska 
göras (se ovan under rubriken EDPB). Syftet med denna del av det rättsliga 
ställningstagandet är att ge kompletterande vägledning kring vissa av de faktorer som 
ska beaktas vid bedömningen av om en sökträff ska tas bort. 

Vid intresseavvägningen har det betydelse om den bakomliggande publiceringen har 
journalistiska ändamål 
En begäran om borttagande kan gälla en sökträff som leder till en publicering som 
omfattas av undantagen från dataskyddsförordningen i 1 kap. 7 § dataskyddslagen. 
Dessa undantag har införts med stöd av artikel 85 i dataskyddsförordningen och avser 
dels behandling av personuppgifter som skyddas av TF och YGL (första stycket), dels 
behandling som sker för journalistiska ändamål eller för akademiskt, konstnärligt eller 
litterärt skapande (andra stycket). Som konstateras ovan är inte dessa undantag 
tillämpliga för den behandling av personuppgifter som en sökmotorleverantör utför. 

Artikel 29-gruppen har dock uttalat att det vid bedömningen av om en sökträff ska tas 
bort kan vara relevant att överväga om informationen på den bakomliggande 
webbsidan publicerats för journalistiska ändamål samt att det faktum att informationen 
publicerats av en journalist vars yrke är att informera allmänheten är en faktor att 
beakta i avvägningen.46 Enligt IMY:s mening talar EU-domstolens senare praxis för att 
det i detta sammanhang i princip inte bör göras någon skillnad mellan yrkesmässig 
journalistisk verksamhet och annan journalistisk verksamhet.47 Av EU-domstolens 
praxis framgår att ”journalistisk verksamhet” har en bred innebörd. Med begreppet 
avses sådan verksamhet som syftar till att sprida information, åsikter eller idéer till 
allmänheten, oberoende av genom vilket medium detta sker. 

Att sökträffar leder till artiklar i nyhetsmedium som både har utsett ansvarig utgivare 
och omfattas av det medieetiska systemet kan beaktas vid intresseavvägningen
Det faktum att en publicering gjorts i ett medium som omfattas både av 
yttrandefrihetsgrundlagarnas system med ansvarig utgivare och av det medieetiska 
systemet (Allmänhetens Medieombudsman och Mediernas Etiknämnd)48 kan beaktas 
redan på den grunden att det är fråga om journalistisk verksamhet (se föregående 
avsnitt). Det förhållandet att mediet omfattas av båda dessa system är dock något som 
i sig ytterligare talar emot ett borttagande. De medieetiska publicitetsreglerna syftar 
bland annat till att säkerställa en korrekt och allsidig nyhetsförmedling och att undvika 
publicitetsskador när inte ett uppenbart allmänintresse kräver offentlig belysning. 
Publicitetsreglerna kräver vidare en kontroll av sakuppgifter, att mediet är generöst 
med bemötanden, att båda sidor ska höras samt en varsamhet med bildpublicering. 

45 EU-domstolens dom av den 13 maj 2014, Google Spain och Google, C‑131/12, EU:C:2014:317, punkt 81, och dom 

GC m.fl., C-136/17, EU:C:2019:773, punkt 66.
46 Artikel 29-gruppens riktlinjer om genomförandet av EU-domstolens dom i målet Google Spain och Google, C-
131/12, WP 225, 26 november 2014, s. 19. 
47 Se EU-domstolens dom Buivids, C-345/19, EU:C:2019:122, punkt 52–55. 
48 Se https://medieombudsmannen.se/om-oss/. 

Integritetsskyddsmyndigheten

Diarienummer: IMYRS 2022:1
Datum: 2022-03-22

20(21)

De mekanismer för ansvarsutkrävande och självsanering som det medieetiska 
systemet medför bidrar till att de etiska reglerna får genomslag vid publiceringstillfället 
och även under en viss tid därefter.49 Det måste samtidigt beaktas att en anmälan av 
en publicering till det medieetiska systemet inte granskas om publiceringen skedde 
längre tillbaka i tiden än tre månader.50 Om en publicering är äldre än tre månader är 
skyddseffekten därmed i praktiken mindre. 

IMY anser mot denna bakgrund att om en sökträff som leder till en publicering som 
omfattas av både yttrandefrihetsgrundlagarnas system med ansvarig utgivare och det 
medieetiska systemet bör det som utgångspunkt tillmätas självständig betydelse vid 
intresseavvägningen som en faktor som talar emot ett borttagande. Det bör dock 
understrykas att det vid intresseavvägningen ska göras en helhetsbedömning utifrån 
samtliga relevanta omständigheter i aktuella fallet. 

Vad avses med en ”en roll i det offentliga livet”?
Bedömningen av om någon ska anses ha ”en roll i det offentliga livet” bör ta avstamp i 
den vägledning som Artikel 29-gruppen tagit fram. Av vägledningen framgår att bl.a. 
politiker, seniora offentliga tjänstemän, affärsmän och utövare av reglerade yrken (t.ex. 
advokater och läkare) normalt omfattas av begreppet. Detta innebär att exempelvis 
ministrar och riksdagsledamöter omfattas av begreppet.

När en roll i det offentliga livet upphör och inte ersätts av en annan liknande roll 
uppstår frågan om och i så fall hur den tidigare rollen ska beaktas vid 
intresseavvägningen. Ett exempel på en sådan situation är att en politiker väljer att 
avsluta sin politiska karriär och går över till ett yrke som inte innebär en roll i det 
offentliga livet. 

Allmänheten kan dock ha ett berättigat intresse av information om en person som har 
haft en roll i det offentliga livet även efter att rollen frånträtts. Att en person exempelvis 
frånträtt ett visst ämbete som medfört en roll i det offentliga livet innebär nämligen inte 
att de skäl som motiverar den begränsning av skyddet som den registrerade normalt 
har omedelbart och automatiskt upphör. Motiveringen av denna begränsning i 
Europadomstolens praxis är att det finns ett starkt berättigat intresse för allmänheten 
att kunna ta del av viss information om sådana personer, i synnerhet uppgifter som 
gäller hur de utövar eller har utövat sina roller. Samma argument kan även gälla efter 
att en sådan roll har frånträtts eller upphört. Det kan exempelvis vara relevant för 
allmänheten att i efterhand kunna utvärdera och diskutera hur rollen har utövats. 
Utfallet av bedömningen i det enskilda fallet beror på rollens grad av betydelse och 
informationens relevans för hur rollen har utövats. 

Detta innebär att även personer som valt att inte längre ha en roll i det offentliga livet 
kan behöva acceptera att den tidigare rollens konsekvenser kan kvarstå under en viss 
tid. Dessa konsekvenser klingar dock naturligen av med tiden. Hur lång tid beror på 
hur betydelsefull rollen är i samhället och uppgifternas relevans i förhållande till rollen. 
När någon som frånträtt en roll i det offentliga livet återigen får en sådan roll måste en 

49 Se t.ex. 7 § i publicitetsreglerna https://medieombudsmannen.se/publicitetsregler/ och 
https://medieombudsmannen.se/den-journalistiska-yrkesetiken/. 
50 Se https://medieombudsmannen.se/vill-du-anmala/, under rubriken ”Det finns fyra förutsättningar”, punkt 4: 
”Anmälan måste ha inkommit till Medieombudsmannen inom tre månader från dagen för publicering, om inte särskilda 
skäl föreligger. Särskilda skäl innebär i allmänhet att man ska ha varit oförmögen att anmäla tidigare, till exempel på 
grund av allvarlig sjukdom eller häktning med restriktioner. Medieombudsmannens verksamhet inleddes 1 januari 
2020 och ovanstående gäller publiceringar från detta datum. För publiceringar före 2020 gäller 
Pressombudsmannens regler, som är snarlika, men inte omfattar SVT, SR, UR och TV4.” 

Integritetsskyddsmyndigheten

Diarienummer: IMYRS 2022:1
Datum: 2022-03-22

21(21)

ny bedömning av allmänhetens berättigade intresse göras med beaktande av såväl 
den nya som den tidigare rollen.

Vad avses med en ”offentlig person”?
Bedömningen av om någon ska anses vara en ”offentlig person” bör ta avstamp i den 
vägledning som Artikel 29-gruppen tagit fram. Av vägledningen framgår att 
bedömningen av om någon ska anses vara en ”offentlig person” är beroende av om 
personen har en viss grad av medieexponering. I vägledningen anges att det kan vara 
någon som har ett offentligt ämbete, använder offentliga resurser eller spelar en roll i 
det offentliga livet inom politik, ekonomi, konst, den sociala sfären, sport eller något 
annat område. 

Enligt IMY:s bedömning kan exempelvis en chefredaktör eller en så kallad influencer 
anses vara en offentlig person, förutsatt att den medieexponering som personen har 
uppnår en viss nivå. Det måste dock göras en individuell bedömning som tar hänsyn 
till relevanta omständigheter. När det gäller en chefredaktör har således publikationens 
upplaga och spridning betydelse och för en influencer är antalet följare i sociala medier 
av relevans. 

___________________________

Detta rättsliga ställningstagande har beslutats av rättschefen David Törngren efter 
föredragning av juristerna Olle Pettersson och Johanna Rydh. Vid den slutliga 
handläggningen har även enhetscheferna Catharina Fernquist och Charlotte Waller 
Dahlberg, tf. enhetschefen Linn Sandmark och den internationella samordnaren och 
juristen Elisabeth Jilderyd medverkat. 

David Törngren, 2022-03-22   (Det här är en elektronisk signatur)

