
            
                
                
            
            
            
                
                    
                        LyssnaReadSpeaker webReader: Lyssna
                        
                    
                Öppna/stäng verktygspanelenFocus
            
            Säkerhet 
            
                Det är viktigt att vidta säkerhetsåtgärder för att skydda de personuppgifter som hanteras inom organisationen.
            
            
                Organisationer som behandlar personuppgifter ansvarar för att vidta lämpliga tekniska och organisatoriska säkerhetsåtgärder för att skydda dem. Det är viktigt att säkerhetsarbetet inte begränsas till uppgifter om till exempel kunder, utan även omfattar uppgifter om anställda.
Vilka säkerhetsåtgärder som är lämpliga beror bland annat på hur känslig behandlingen är, vilka risker som finns för de anställda och vilka tekniska lösningar som är tillgängliga.
Tekniska säkerhetsåtgärder
Exempel på tekniska säkerhetsåtgärder är

inloggning
behörighetsspärrar
brandväggar
kryptering
pseudonymisering
säkerhetskopiering
antivirusskydd.

Organisatoriska säkerhetsåtgärder
Organisatoriska säkerhetsåtgärder handlar om det administrativa säkerhetsarbetet som till exempel tilldelning av åtkomsträttigheter, interna rutiner, instruktioner och riktlinjer.
Uppgifter som arbetsgivaren behandlar om anställda ska skyddas från obehörig åtkomst. Normalt ska bara sådana personer som har behov av uppgifterna för att utföra sina arbetsuppgifter ha tillgång till dem, till exempel den anställdas chef eller personal inom HR. De som är verksamma på arbetsplatsen, till exempel chefer på olika nivåer och andra anställda, ska bara behandla personuppgifter enligt instruktioner från den personuppgiftsansvariga (arbetsgivaren).
Särskilt riskfyllda behandlingar
Exempel på behandlingar av personuppgifter i anställningsförhållanden som kan innebära särskilda risker för anställda är behandling för att

hantera anställdas sjukfrånvaro eller vidta rehabiliteringsåtgärder
hantera löneutbetalningar eller annan ersättning till personal
vidta åtgärder, till exempel i samband med en lönerevision, som innebär insamling av uppgifter om anställdas fackliga tillhörighet
följa upp anställdas prestationer på individnivå
kontrollera anställdas identitet vid inpassering genom biometriska uppgifter.

 
För att bedöma vilka säkerhetsåtgärder som är lämpliga måste arbetsgivaren göra en helhetsbedömning av vilka risker som behandlingen innebär i det enskilda fallet. Även behandling av känsliga personuppgifter kan ha olika risknivå beroende på i vilket sammanhang behandlingen förekommer, hur ingripande behandlingen är och på vilket sätt den genomförs.
Säkerhet för personuppgifter i e-postPersonuppgifter i anställdas datorerKänsliga personuppgifter
            
                        
                
                    
                        
                        Senast uppdaterad: 30 april 2021
                    
                    
                        
                        Skriv ut
                    
                
                    
                        Sidans etiketter
                        
                                Dataskydd

                    
            
        