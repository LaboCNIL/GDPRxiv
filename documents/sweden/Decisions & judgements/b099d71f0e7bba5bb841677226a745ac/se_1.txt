1(7)

Regionstyrelsen Region Värmland
via e-post

Diarienummer:
DI-2019-7325
Ert diarienummer:
RS/191733
Datum:
2021-06-07

Beslut efter tillsyn enligt
dataskyddsförordningen mot
Regionstyrelsen Region Värmland
Integritetsskyddsmyndighetens beslut
Integritetsskyddsmyndigheten (IMY) konstaterar att Regionstyrelsen Region Värmland
(Regionstyrelsen) under okänd period före och under granskningen fram till den 31
oktober 2019 har behandlat personuppgifter i strid med artiklarna 5.1 a och 13 i
dataskyddsförordningen1 genom att inte informera vårdsökande som ringde 11772 om
insamling av telefonnummer och kommun-id för ändamålet att tillse att samtal till 1177
besvarades av vårdgivaren MedHelp AB.
IMY beslutar med stöd av 6 kap. 2 § dataskyddslagen3 och artikel 58.2 och 83 i
dataskyddsförordningen att Regionstyrelsen ska betala en administrativ
sanktionsavgift för överträdelserna av artiklarna 5.1 a och 13 i dataskyddsförordningen
på 250 000 (tvåhundrafemtio tusen) kronor.

Bakgrund
Computer Sweden publicerade den 18 februari 2019 en artikel med rubriken ”2,7
miljoner inspelade samtal till 1177 Vårdguiden helt oskyddade på internet”. I artikeln
uppges bland annat att ”På en öppen webbserver, helt utan lösenordsskydd eller
annan säkerhet, har vi hittat 2,7 miljoner inspelade samtal till rådgivningsnumret 1177.”
Postadress:
Box 8114
104 20 Stockholm

IMY inledde inledningsvis tillsyn mot Voice Integrate Nordic AB, Inera AB och MedHelp
AB.

Webbplats:
www.imy.se
E-post:
imy@imy.se
Telefon:
08-657 61 00

EUROPAPARLAMENTETS OCH RÅDETS FÖRORDNING (EU) 2016/679 av den 27 april 2016 om skydd för
fysiska personer med avseende på behandling av personuppgifter och om det fria flödet av sådana uppgifter och om
upphävande av direktiv 95/46/EG (allmän dataskyddsförordning).
2 På webbplatsen 1177.se anges ”Ring telefonnummer 1177 för sjukvårdsrådgivning dygnet runt.”.
3 Lag (2018:218) med kompletterande bestämmelser till EU:s dataskyddsförordning.
1

Integritetsskyddsmyndigheten

Diarienummer: DI-2019-7325
Datum: 2021-06-07

2(7)

Det framkom att tre regioner anlitade MedHelp AB som vårdgivare på 1177 och Inera
AB för att koppla fram samtalen till MedHelp AB. IMY inledde därför skriftlig tillsyn den
27 juni 2019 mot Regionstyrelsen för att kontrollera behandlingen av personuppgifter
med anledning av att vårdsökande ringer 1177. Tillsyn inleddes samtidigt mot Hälsooch sjukvårdsnämnden Region Stockholm och Regionstyrelsen Region Sörmland.

Motivering av beslutet
Rättslig bakgrund
Nationella regler om hälso- och sjukvård
Hälso- och sjukvårdens uppdrag regleras i bland annat hälso- och sjukvårdslagen
(2017:30), HSL.
Åtgärder för att medicinskt förebygga, utreda och behandla sjukdomar och skador
definieras som hälso- och sjukvård, 2 kap. 1 § HSL. Med huvudman avses den region
eller den kommun som enligt lagen ansvarar för att erbjuda hälso- och sjukvård till
befolkningen i regionen eller kommunen. Inom en huvudmans geografiska område kan
en eller flera vårdgivare bedriva verksamhet, 2 kap. 2 § HSL. Med vårdgivare avses
statlig myndighet, region, kommun, annan juridisk person eller enskild näringsidkare
som bedriver hälso- och sjukvårdsverksamhet, 2 kap. 3 § HSL. Regioner och
kommuner får med bibehållet huvudmannaskap sluta avtal med någon annan om att
utföra de uppgifter som landstinget eller kommunen ansvarar för, 15 kap. 1 § HSL.
Den som har ett författningsreglerat ansvar för att vård ges betecknas huvudman.
Ansvaret innebär inte en skyldighet att själv bedriva verksamheten, utan driften kan
ligga på någon annan som då betecknas vårdgivare (prop. 1981/82:97 s. 33 f.). Det
offentliga ansvaret som huvudman innebär inte bestämmanderätt över vårdgivarens
dagliga verksamhet och det fråntar inte heller vårdgivaren ansvaret som följer med
rollen som vårdgivare (prop. 2016/17:43 s. 86).
Personuppgiftsansvar
Med personuppgiftsansvarig avses, enligt artikel 4.7 i dataskyddsförordningen, en
fysisk eller juridisk person, offentlig myndighet, institution eller annat organ som
ensamt eller tillsammans med andra bestämmer ändamålen och medlen för
behandlingen av personuppgifter. Om ändamålen och medlen för behandlingen
bestäms av unionsrätten eller medlemsstaternas nationella rätt kan den
personuppgiftsansvarige eller de särskilda kriterierna för hur denne ska utses
föreskrivas i unionsrätten eller i medlemsstaternas nationella rätt.
Personuppgiftsansvariga ska enligt artikel 5.2 ansvara för och kunna visa att
principerna i artikel 5.1 efterlevs (principen om ansvarsskyldighet).
Grundläggande principer och rättslig grund
Personuppgifter ska enligt artikel 5.1 a i dataskyddsförordningen behandlas på ett
lagligt, korrekt och öppet sätt i förhållande till den registrerade (principen om laglighet,
korrekthet och öppenhet). Principen om uppgiftsminimering i artikel 5.1 c innebär att
personuppgifter ska vara adekvata, relevanta och inte för omfattande i förhållande till
de ändamål för vilka de behandlas.
För att en behandling av personuppgifter ska vara laglig krävs att den har stöd i någon
av de rättsliga grunder som anges i artikel 6.1 i dataskyddsförordningen. Vid
behandling för hälso- och sjukvårdsändamål är det främst artikel 6.1 c (rättslig

Integritetsskyddsmyndigheten

Diarienummer: DI-2019-7325
Datum: 2021-06-07

3(7)

förpliktelse) eller 6.1.e (allmänt intresse eller myndighetsutövning) som kan vara
tillämpliga. Enligt artikel 6.3 ska den grund för behandlingen som anges i artikel 6.1 c
och e fastställas i enlighet med unionsrätten eller en medlemsstats nationella rätt som
den personuppgiftsansvarige omfattas av. Det innebär att om en vårdgivares
behandling av personuppgifter är nödvändig för att fullgöra en rättslig förpliktelse eller
utföra en uppgift av allmänt intresse så krävs för att behandlingen ska vara laglig att
den rättsliga förpliktelsen eller uppgiften av allmänt intresse regleras i nationell rätt
(eller i unionsrätten).
Uppgifter om hälsa utgör så kallade känsliga personuppgifter. Det är förbjudet att
behandla sådana personuppgifter enligt artikel 9.1 i dataskyddsförordningen, om inte
behandlingen omfattas av något av undantagen i artikel 9.2.
Registrerades rätt till information
Personuppgiftsansvarigas skyldighet att självmant tillhandahålla registrerade
information om behandlingen av personuppgifterna framgår av artiklarna 13 och 14 i
dataskyddsförordningen. Det är förhållandevis omfattande upplysningar som ska
lämnas till de registrerade.

Samtal till 1177
Region Värmland uppger bland annat följande. Regionen ansvarar som huvudman
enligt 2 kap. 2 § HSL för sjukvårdsrådgivning via numret 1177. Det är alltså regionen
som ansvarar för att erbjuda invånarna hälso- och sjukvård. MedHelp är vårdgivare
enligt 2 kap. 3 § HSL. Det är alltså MedHelp som bedriver hälso- och
sjukvårdsverksamheten. Uppgifter om inringande persons telefonnummer och
kommun-id samlas in från den inringande personens teleoperatör. Ändamålet med
behandlingen är att kunna koppla inringaren till rätt sjukvårdshuvudman. Behandlingen
är nödvändig för att fullgöra en uppgift av allmänt intresse, artikel 6.1 e
dataskyddsförordningen. Känsliga personuppgifter behandlas inte. Det är
Regionstyrelsen i Region Värmland som är personuppgiftsansvarig för behandlingen
av personuppgifterna. Behandlingen utförs av Inera AB som personuppgiftsbiträde.
Ineras behandling avser enbart inringande telefonnummer och kommun-id. Regionen
bedriver sedan den 1 november 2019 sjukvårdsrådgivning per telefon i egen regi och
har inte längre har något avtal med MedHelp.
IMY:s bedömning
Regionstyrelsen kunde med bibehållet huvudmannaskap enligt 15 kap. 1 § HSL sluta
avtal med MedHelp om att utföra de uppgifter som regionen ansvarar för enligt HSL.
IMY konstaterar att det inte har framkommit någon omständighet som motsäger
Regionstyrelsens uppgift att styrelsen var personuppgiftsansvarig enligt artikel 4.7 i
dataskyddsförordningen.
IMY bedömer att Regionstyrelsens behandling av personuppgifter om kommun-id och
telefonnummer var adekvat, relevant och inte för omfattande i förhållande till
ändamålet att tillse att samtal till 1177 togs om hand av MedHelp AB. Behandlingen
bedöms därför ha varit förenlig med principen om uppgiftsminimering i artikel 5.1 c i
dataskyddsförordningen.
Regionstyrelsen har en uppgift som är fastställd i nationell rätt genom HSL. Grunden
för behandlingen är fastställd i enlighet artikel 6.3 i dataskyddsförordningen. IMY
bedömer att Regionstyrelsens behandling av kommun-id och telefonnummer var en

Integritetsskyddsmyndigheten

Diarienummer: DI-2019-7325
Datum: 2021-06-07

4(7)

nödvändig behandling av personuppgifter för att styrelsen skulle fullgöra en uppgift av
allmänt intresse och att det fanns rättsligt stöd för behandlingen enligt artikel 6.1 e.

Regionens information till vårdsökande
I dataskyddsförordningen finns långtgående skyldigheter att lämna information till
registrerade. Den personuppgiftsansvarige har ansvaret för att informationen
tillhandahålls.
Regionstyrelsen uppger bland annat följande.
Regionstyrelsen medger att klar och tydlig information om behandling av
telefonnummer och kommun-id inte tillhandahålls och anser därför att ett tillägg kan
göras på webbsidan 1177.se enligt en text som framgår av ett yttrande den 25
november 2020.
IMY:s bedömning
IMY har den 25 juni 2019 tagit del av en utskrift från www.1177.se om 1177
sjukvårdsrådgivning på telefon, som delgetts i ärendet. På webbsidan framgår att
bakom 1177 Vårdguiden står den svenska sjukvården genom alla regioner i
samverkan. 1177 är ett nationellt telefonnummer för sjukvårdsrådgivning som man kan
ringa dygnet runt. Varje region driver sin egen verksamhet för sjukvårdsrådgivning
antingen i egen regi eller genom upphandlad underleverantör. De samtal som är
rådgivningssamtal journalförs. Frågan ”Vem är ansvarig för att personuppgifterna
hanteras rätt?” besvaras enligt följande. ”Det är din vårdgivare som har ansvar för att
personuppgifterna hanteras på ett korrekt och lagligt sätt. När vården ges av en region
är det en eller flera styrelser i regionen som är ytterst ansvariga. Inom den privata
vården är det företaget eller den verksamhet som bedriver vården som är ansvariga."
Informationsskyldigheten är omfattande och en grundläggande förutsättning för att
enskilda ska kunna ha kunskap om och kontroll över hur deras personuppgifter
behandlas. Krav på öppenhet är en grundläggande princip enligt artikel 5.1 a i
dataskyddsförordningen. Av skäl 60 i dataskyddsförordningen framgår att principerna
om rättvis och öppen behandling fordrar att den registrerade informeras om att
behandling sker och syftet med den. Den personuppgiftsansvarige bör till den
registrerade lämna all ytterligare information som krävs för att säkerställa en rättvis
och öppen behandling, med beaktande av personuppgiftsbehandlingens specifika
omständigheter och sammanhang.
Den personuppgiftsansvarige ska enligt artikel 12.1 i dataskyddsförordningen vidta
lämpliga åtgärder för att till den registrerade tillhandahålla all information enligt
artiklarna 13 och 14 i en koncis, klar och tydlig, begriplig och lätt tillgänglig form, med
användning av klart och tydligt språk, i synnerhet för information som är särskilt riktad
till barn. I artikel 13 anges den information som den personuppgiftsansvarige ska
tillhandahålla om personuppgifterna samlas in från den registrerade.
Information ska lämnas om bland annat den personuppgiftsansvariges identitet och
kontaktuppgifter, ändamålen med den behandling för vilken personuppgifterna är
avsedda, den rättsliga grunden för behandlingen och att det föreligger en rätt att av
den personuppgiftsansvarige begära tillgång till personuppgifter. I förekommande fall
ska information ges om kontaktuppgifter för dataskyddsombudet.

Integritetsskyddsmyndigheten

Diarienummer: DI-2019-7325
Datum: 2021-06-07

5(7)

Regionstyrelsen samlade in vårdsökandenas telefonnummer och kommun-id för
ändamålet att tillse att samtal till 1177 kunde tas om hand av vårdgivaren MedHelp
AB. Från och med den 1 november 2019 har Regionstyrelsen övergått till att bedriva
vården i egen regi vid samtal till 1177-numret.
IMY konstaterar att det enligt artikel 13 i dataskyddsförordningen ställs omfattande
krav på information till registrerade som Regionstyrelsen inte har lämnat. Det är inte
tillräckligt att styrelsen på webbplatsen 1177.se upplyser om att ”Det är din vårdgivare
som har ansvar för att personuppgifterna hanteras på ett korrekt och lagligt sätt.”
Exempelvis saknades information om att Regionstyrelsen är personuppgiftsansvarig,
om styrelsens kontaktuppgifter, om ändamålet med behandlingen, om den rättsliga
grunden för behandlingen samt om att det förelåg en rätt att av den
personuppgiftsansvarige begära tillgång till personuppgifter. Det saknades även
kontaktuppgifter för dataskyddsombudet.
Genom att Regionstyrelsen inte har lämnat nödvändig information till vårdsökande i
samband med insamlingen av telefonnummer och kommun-id vid vårdsökandes
telefonsamtal, som kopplades till MedHelp AB, konstaterar IMY att Regionstyrelsen
har behandlat personuppgifter i strid med artikel 13 i dataskyddsförordningen.
Folkmängden i Värmlands län var 282 885 kvartal 4 2020.4 Bristen på information
kunde således drabba många vårdsökande.
Av artikel 5.1 a i dataskyddsförordningen framgår att personuppgifter ska behandlas
på ett lagligt, korrekt och öppet sätt i förhållande till den registrerade. Avsaknaden av
information enligt artikel 13 bedöms ha avsevärt begränsat vårdsökandes
förutsättningar att ta tillvara sina rättigheter. IMY gör därför bedömningen att det även
är fråga om en överträdelse av öppenhetsprincipen i artikel 5.1 a.

Val av ingripande
Möjliga ingripandeåtgärder beträffande information till vårdsökande
IMY har ett antal korrigerande befogenheter att tillgå enligt artikel 58.2 i
dataskyddsförordningen, bland annat kan IMY förelägga den personuppgiftsansvariga
att se till att behandlingen sker i enlighet med förordningen och om så krävs på ett
specifikt sätt och inom en specifik period.
Enligt artiklarna 58.2 och 83.2 i dataskyddsförordningen har IMY befogenhet att påföra
administrativa sanktionsavgifter i enlighet med artikel 83. Beroende på
omständigheterna i det enskilda fallet ska administrativa sanktionsavgifter påföras
utöver eller i stället för de andra åtgärder som avses i artikel 58.2.
Vidare framgår av artikel 83.2 dataskyddsförordningen vilka faktorer som ska beaktas
vid beslut om att administrativa sanktionsavgifter ska påföras och vid bestämmande av
avgiftens storlek. Om det är fråga om en mindre överträdelse får IMY enligt vad som
anges i skäl 148 till dataskyddsförordningen i stället för att påföra en sanktionsavgift
utfärda en reprimand enligt artikel 58.2 b. Hänsyn ska tas till försvårande och
förmildrande omständigheter i fallet, såsom överträdelsens karaktär, svårighetsgrad
och varaktighet samt tidigare överträdelser av relevans.

Folkmängd i riket, län och kommuner 31 december 2020 och befolkningsförändringar 1 oktober–31 december 2020.
Totalt (scb.se)
4

Integritetsskyddsmyndigheten

Diarienummer: DI-2019-7325
Datum: 2021-06-07

6(7)

Medlemsstaterna får enligt artikel 83.7 fastställa regler för om och i vilken utsträckning
offentliga myndigheter och organ ska kunna påföras administrativa sanktionsavgifter.
Av 6 kap. 2 § dataskyddslagen framgår att tillsynsmyndigheten får ta ut en
sanktionsavgift av en myndighet vid överträdelser som avses i artikel 83.4, 83.5 och
83.6 dataskyddsförordningen. Då ska artikel 83.1, 83.2 och 83.3 tillämpas.
Sanktionsavgift ska påföras
IMY har ovan bedömt att Regionstyrelsen har överträtt artiklarna 5.1 a och 13 i
dataskyddsförordningen. Dessa artiklar omfattas av artikel 83.5 och vid en
överträdelse av dessa ska tillsynsmyndigheten överväga att påföra administrativ
sanktionsavgift utöver, eller i stället för, andra korrigerande åtgärder.
Mot bakgrund av att den konstaterade överträdelsen rörande brist informationen har
rört ett stort antal vårdsökande, vilket har begränsat vårdsökandes möjligheter att ta
tillvara sina rättigheter, är det inte frågan om en mindre överträdelse. Det finns således
inte skäl att ersätta sanktionsavgiften med en reprimand. Regionstyrelsen ska således
påföras administrativa sanktionsavgifter.
Fastställande av sanktionsavgiftens storlek
Generella bestämmelser
Enligt artikel 83.1 dataskyddsförordningen ska varje tillsynsmyndighet säkerställa att
påförandet av administrativa sanktionsavgifter i varje enskilt fall är effektivt,
proportionellt och avskräckande. I artikel 83.2 anges de faktorer som ska beaktas vid
bestämmande av sanktionsavgiftens storlek gällande överträdelsen. Vid bedömningen
av storleken på sanktionsavgiften ska hänsyn tas till bland annat överträdelsens
karaktär, svårighetsgrad och varaktighet, om det varit frågan om uppsåt eller
oaktsamhet, vilka åtgärder som vidtagits för att lindra den skada som de registrerade
har lidit, graden av ansvar med beaktande av de tekniska och organisatoriska åtgärder
som genomförts i enlighet med artiklarna 25 och 32, hur tillsynsobjektet har
samarbetat med tillsynsmyndigheten, vilka kategorier av personuppgifter som berörs,
hur överträdelsen kom till IMY:s kännedom och om det finns andra försvårande eller
förmildrande faktor till exempel direkt eller indirekt ekonomisk vinst av förfarandet.
För myndigheter gäller enligt 6 kap. 2 § andra stycket dataskyddslagen att
sanktionsavgifterna ska bestämmas till högst 10 000 000 kronor vid överträdelser som
avses i artikel 83.5 och 83.6. Överträdelser av artiklarna 5 och 13 omfattas av den
högre sanktionsavgiften enligt artikel 83.5.
Bedömning av förmildrande och försvårande omständigheter
Alla som är sjuka har rätt till vård dygnet runt. Vårdsökande hänvisas i stor
utsträckning att ringa till 1177 som kontaktväg för att erhålla vård, utan att andra
kontaktvägar framhålls.
Som har konstaterats är det ungefär 283 000 invånare i Värmlands län. Bristen på
information kan således drabba ett stort antal vårdsökande som ringer till 1177.
Bestämmelserna om information innebär att Regionstyrelsen ska göra vårdsökande
personer medvetna om personuppgiftsbehandlingen och vårdsökandenas rättigheter i
samband med Regionstyrelsens behandling av personuppgifter.

Integritetsskyddsmyndigheten

Diarienummer: DI-2019-7325
Datum: 2021-06-07

7(7)

Det är försvårande att bristen på information var omfattande, varaktig och rörde ett
stort antal vårdsökande som kunde kontakta 1177 utan att dessa fick information om
bland annat Regionstyrelsens och dataskyddsombudets kontaktuppgifter. Avsaknaden
av sådan kontaktinformation begränsar vårdsökandens möjligheter att utöva sina
rättigheter. Det är även försvårande att information inte lämnades om att insamling av
uppgifter skedde för ändamålet att tillse att samtal till 1177 tas om hand av vårdgivaren
MedHelp AB.
För att sanktionsavgifter ska vara effektiva, avskräckande och proportionerliga måste
en sammanvägd bedömning göras i varje enskilt fall. Vad gäller sanktionsavgiftens
storlek finner IMY utifrån en samlad bedömning, att Regionstyrelsen ska betala en
administrativ sanktionsavgift på 250 000 (tvåhundrafemtio tusen) kronor för den
konstaterade bristen i information till vårdsökande.
Detta beslut har fattats av generaldirektören Lena Lindgren Schelin efter föredragning
av avdelningsdirektören Suzanne Isberg. I handläggningen har enhetschefen Katarina
Tullstedt och juristen Mattias Sandström medverkat. Vid den slutliga handläggningen
har även it-säkerhetsspecialisten Magnus Bergström, rättschefen David Törngren och
enhetschefen Malin Blixt medverkat.

Lena Lindgren Schelin, 2021-06-07 (Det här är en elektronisk signatur)

Hur man överklagar
Om ni vill överklaga beslutet ska ni skriva till Integritetsskyddsmyndigheten. Ange i
skrivelsen vilket beslut ni överklagar och den ändring som ni begär. Överklagandet ska
ha kommit in till Integritetsskyddsmyndigheten senast tre veckor från den dag beslutet
meddelades. Om överklagandet har kommit in i rätt tid sänder
Integritetsskyddsmyndigheten det vidare till Förvaltningsrätten i Stockholm för
prövning.
Ni kan e-posta överklagandet till Integritetsskyddsmyndigheten om det inte innehåller
några integritetskänsliga personuppgifter eller uppgifter som kan omfattas av
sekretess. Myndighetens kontaktuppgifter framgår av beslutets första sida.

Kopia till
Dataskyddsombudet via e-post.
Bilaga
Bilaga – Information om betalning av sanktionsavgift.

