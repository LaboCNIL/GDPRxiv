Beslut

Diarienr

2019-08-27

DI-2019-5660

Intrum Sverige AB
Hesselmanstorg 14
125 14 Stockholm

Tillsyn enligt inkassolagen (1974:182) –
Intrum Sverige AB
Datainspektionens beslut
Intrum Sverige AB har brutit mot 5 § inkassolagen genom att i en del av sina
inkassokrav inte informera om möjligheten att invända mot kravet.
Intrum Sverige AB har brutit mot 4 § inkassolagen genom att inte rubricera
inkassokrav på ett tillräckligt tydligt sätt.
Datainspektionen konstaterar att Intrum Sverige AB nu rättat utformningen
av de aktuella inkassokraven och att det därför inte finns anledning att vidta
några ytterligare åtgärder.

Redogörelse för tillsynsärendet
Den 22 maj 2019 genomförde Datainspektionen en inspektion hos Intrum
Sverige AB (fortsättningsvis Intrum). Inspektionen företogs med anledning
av att Datainspektionen rutinmässigt besöker stora aktörer som har inkassotillstånd. Inspektionen ingår i Datainspektionens tillsynsplan 2019-2020.
Syftet med inspektionen var att kontrollera hur bolagets inkassoverksamhet
förhåller sig till inkassolagen och god inkassosed i övrigt. Frågor som togs
upp vid inspektionen avsåg eventuella förändringar i verksamheten, kontroll
av bolagets rutiner exempelvis vid gäldenärskontakter, processval,
inkassokrav, utskick via digital brevlåda, dementi. Vid inspektionstillfället
följdes även tillsynsärende dnr 2356-2017 upp.

Postadress: Box 8114, 104 20 Stockholm
Webbplats: www.datainspektionen.se

E-post: datainspektionen@datainspektionen.se
Telefon: 08-657 61 00

1 (5)

Datainspektionen

DI-2019-5660

Skäl för beslutet
Tillämpliga bestämmelser
Inkassoverksamhet ska bedrivas enligt god inkassosed (4 § inkassolagen).
Vad som är god inkassosed framgår av 5–11 §§ inkassolagen,
Datainspektionens allmänna råd ”Tillämpning av inkassolagen” och
Datainspektionens praxis i inkassofrågor.
Utformning av inkassokrav
Tillämpliga bestämmelser m.m.
I inkassokrav ska anges tid inom vilken gäldenären har att betala frivilligt
eller anmäla invändning mot kravet (5 § tredje stycket inkassolagen). Det
innebär att inkassokrav ska innehålla information om möjligheten att
invända mot kravet.
Ett inkassokrav bör rubriceras ”Inkassokrav” för att det ska vara tydligt för
gäldenären att det är ett sådant krav (Datainspektionens allmänna råd
Tillämpning av inkassolagen sidan 22).
Datainspektionens bedömning
Av det exempel på inkassokrav som Datainspektionen tagit del av i ett
klagomålsärende, saknas dels innehåll om möjligheten att invända mot
kravet, dels rubriceringen ”Inkassokrav”.
Bolaget uppgav att inkassokrav (enligt mallen KA04) redan i april 2018 har
justerats så att det rubriceras Inkassokrav. Vid inspektionen
uppmärksammades dock att det alltjämt saknades information om
möjligheten att invända mot kravet.
Bolaget har därefter inkommit med ett justerat inkassokrav (KA04)
rubricerat ”Inkassokrav”. Det justerade inkassokravet innehåller numera
följande text, ”Har du några invändningar mot kravet? Kontakta oss inom
åtta dagar från det här brevets utskriftsdatum.”
Datainspektionen konstaterar att en del av Intrums inkassokrav
saknat information om möjligheten att invända mot kravet. Bolaget har
därigenom brutit mot 5 § inkassolagen.

2 (5)

Datainspektionen

DI-2019-5660

De aktuella kravbreven har saknat rubriceringen ”Inkassokrav” och inleddes
med följande text ”Vi ser att du alltid brukar betala dina fakturor i tid och
därför undrar vi om du har missat den här betalningen?” För att gäldenären
ska förstå att det rör sig om ett inkassokrav är det viktigt att brevets
rubricering och utformning i övrigt är tydlig. Då de aktuella inkassokraven
under en tidsperiod helt saknat rubricering kan de inte anses ha gett
gäldenären tillräcklig ledning kring vad det är för handling han eller hon fått.
Detta särskilt mot bakgrund av övriga brister i utformningen av brevet.
Datainspektionen kan således konstatera att Bolaget agerat i strid med god
inkassosed, och därigenom 4 § inkassolagen.
Datainspektionen konstaterar vidare att Intrum nu rättat den felaktiga
utformningen av inkassokravet och att det därför inte längre finns anledning
att vidta några ytterligare åtgärder.
Digitaliserade utskick av inkassokrav
Tillämpliga bestämmelser m.m.
Rättslig åtgärd med anledning av fordran får inte vidtas förrän gäldenären
tillställts krav som avses i 5 § inkassolagen och den angivna tiden löpt ut (6 §
inkassolagen). Med hänvisning till 5 § avses att kravet ska framställas
skriftligt och ha ett visst innehåll.
I förarbeten till inkassolagen anges att bestämmelsen att gäldenären ska ha
tillställts krav inte innebär annat än att borgenären eller hans ombud ska ha
vidtagit skäliga åtgärder för att gäldenären ska få del av kravet. Normalt bör
det vara tillräckligt att kravbrev sänds med post under gäldenärens vanliga
adress (prop. 1974:42).
Datainspektionens bedömning
Intrum skickar inkassokrav postalt eller via den digitala brevlådan Kivra. Vid
inspektionen uppgav Intrum i huvudsak följande om en ny rutin att skicka
inkassokrav digitalt. Bolaget har sedan februari i år skickat ut inkassokrav
även via den digitala brevlådan Kivra. Tidsfristen att betala frivilligt eller
invända mot kravet är densamma som de krav som skickas med fysisk post.
När ett inkassokrav skickas via Kivra finns inkassokravet tillgängligt i
mottagarens brevlåda i Kivra samma dag. I och med att gäldenären valt att

3 (5)

Datainspektionen

DI-2019-5660

ansluta sig till den digitala brevlådan och därigenom har åtagit sig att bevaka
den såsom om den vore deras folkbokföringsadress anser bolaget att de
genom utskicket av inkassokravet via Kivra tillställer gäldenären
inkassokravet. En gäldenär som inte längre vill få inkassokravet via Kivra kan
avanmäla sig antingen via Kivra eller via Intrum. Intrum meddelar då sin
printleverantör och skickar ett inkassokrav postalt med ny tidsfrist för
betalning eller invändning. Cirka en fjärdedel av inkassokraven som skickas
ut till gäldenärer går via Kivra.
Genom att ansluta sig till den digitala brevlådan Kivra kan företag och
myndigheter, i stället för att skicka brev i pappersform med fysisk post, välja
att skicka brev som elektroniska försändelser till privatpersoner och företag
som har registrerat ett konto hos Kivra.
Datainspektionen konstaterar att det inte finns något krav i 5 § inkassolagen
på att ett inkassokrav i detta fall måste sändas till gäldenären i pappersform.
Datainspektionen anser att den digitala brevlådan Kivra är en sådan plats
som kan jämställas med gäldenärens adress om gäldenären frivilligt anslutit
sig till Kivra och inte meddelat Intrum eller Kivra att den digitala brevlådan
inte får användas för utskick av Intrums inkassokrav. Datainspektionen
konstaterar att utskick av ett inkassokrav via den digitala brevlådan Kivra
under de omständigheter som föreligger i ärendet får anses tillställt
gäldenären i enlighet med 6 § inkassolagen. Det finns således inget formellt
hinder för Intrum att införa en rutin som innebär att inkassokravet sänds till
gäldenären via en digital brevlåda, så länge kravet uppfyller 5 och 6 §§
inkassolagen samt god inkassosed i övrigt.
Övrigt
Det som kommit fram under inspektionen i övrigt föranleder inga
synpunkter från Datainspektionen.

Hur man överklagar
Om ni vill överklaga beslutet ska ni skriva till Datainspektionen. Ange i
skrivelsen vilket beslut som överklagas och den ändring som ni begär.
Överklagandet ska ha kommit in till Datainspektionen senast tre veckor från
den dag ni fick del av beslutet. Datainspektionen sänder överklagandet

4 (5)

Datainspektionen

DI-2019-5660

vidare till Förvaltningsrätten i Stockholm för prövning, om inspektionen inte
själv ändrar beslutet på det sätt ni har begärt. Även Justitiekanslern får
överklaga beslutet för att tillvarata allmänna intressen. Tiden för
överklagande för Justitiekanslern räknas dock från den dag beslutet
meddelades.
Förutsatt att överklagandet inte innehåller några integritetskänsliga
personuppgifter eller uppgift som kan omfattas av sekretess, kan ni e-posta
överklagandet till datainspektionen@datainspektionen.se.

Gunilla Öberg, 2019-08-28 (Det här är en elektronisk signatur)

5 (5)

