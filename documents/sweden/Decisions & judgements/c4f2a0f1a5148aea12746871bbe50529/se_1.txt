1(25)

Klarna Bank AB

Diarienummer:
DI-2019-4062

Datum:
2022-03-28

Beslut efter tillsyn enligt 
dataskyddsförordningen – Klarna 
Bank AB

Innehåll
Integritetsskyddsmyndighetens beslut............................................................................ 2
1 Redogörelse för tillsynsärendet................................................................................... 3
2 Motivering av beslut..................................................................................................... 4
2.1 Tillämpliga bestämmelser.............................................................................. 4
2.2 IMY:s bedömning av om Klarnas Dataskyddsinformation uppfyller kraven i 
artiklarna 5.1 a, 5.2,12, 13 och –14 i dataskyddsförordningen............................ 7
2.2.1 IMY:s bedömning av Klarnas information enligt artikel 13.1 c......... 7
2.2.2 IMY:s bedömning av Klarnas information enligt artikel 13.1 e......... 9
2.2.3 IMY:s bedömning av Klarnas information enligt artikel 13.1 f........ 11
2.2.4 IMY:s bedömning av Klarnas information enligt artikel 13.2 a....... 12
2.2.5 IMY:s bedömning av Klarnas information enligt artikel 13.2 b....... 14
2.2.6 IMY:s bedömning av Klarnas information enligt artikel 13.2 f och 
14.2 g...................................................................................................... 18
3 Val av ingripande....................................................................................................... 22
3.1 Rättslig reglering.......................................................................................... 22
3.2 Sanktionsavgift............................................................................................. 23
Hur man överklagar...................................................................................................... 25

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten

Diarienummer: DI-2019-4062
Datum: 2022-03-28

2(25)

Integritetsskyddsmyndighetens beslut

Integritetsskyddsmyndigheten (IMY) konstaterar att Klarna Bank AB (Klarna) under 
perioden den 17 mars 2020 till den 26 juni 2020 inte lämnade information om för vilket 
ändamål och med stöd av vilken rättslig grund som personuppgiftsbehandlingen 
avseende tjänsten ”Min Ekonomi” skedde. Klarna behandlade därmed personuppgifter 
i strid med artiklarna 5.1 a, 5.2, 12.1 och 13.1 c i dataskyddsförordningen1. 

IMY konstaterar att Klarna under perioden den 17 mars till den 26 juni 2020 lämnade 
ofullständig och missvisande information om vilka som var mottagare av olika 
kategorier av personuppgifter när sådana delades med svenska respektive utländska 
kreditupplysningsföretag. Klarna behandlade därmed personuppgifter i strid med 
artiklarna 5.1 a, 5.2, 12.1 och 13.1 e i dataskyddsförordningen.

IMY konstaterar att Klarna under perioden den 17 mars till den 26 juni 2020 inte 
lämnade information om till vilka länder utanför EU/EES som personuppgifter 
överfördes och var och hur den enskilde kunde få tillgång till eller erhålla handlingar 
gällande de skyddsåtgärder som gällde för överföringen till tredjeland. Klarna 
behandlade därmed personuppgifter i strid med artiklarna 5.1 a, 5.2, 12.1 och 13.1 f i 
dataskyddsförordningen.

IMY konstaterar att Klarna under perioden den 17 mars till den 26 juni 2020 lämnade 
ofullständig information om de perioder under vilka personuppgifter skulle komma att 
lagras och de kriterier som användes för att fastställa dessa perioder. Klarna 
behandlade därmed personuppgifter i strid med artiklarna 5.1 a, 5.2, 12.1 och 13.2 a i 
dataskyddsförordningen.

IMY konstaterar att Klarna under perioden den 17 mars till den 26 juni 2020 lämnade 
bristfällig information avseende de registrerades rättigheter enligt följande.









informationen som lämnades om rätten att av den personuppgiftsansvarige 
begära radering av personuppgifter enligt artikel 17 i dataskyddsförordningen 
efterlevde inte kravet på öppenhet

informationen som lämnades om rätten att av den personuppgiftsansvarige 
begära begränsning av behandlingen som rör den registrerade enligt artikel 18 i 
dataskyddsförordningen efterlevde inte kravet på öppenhet

informationen som lämnades om rätten till dataportabilitet enligt artikel 20 i 
dataskyddsförordningen efterlevde inte kravet på öppenhet

information som lämnades om rätten att göra invändningar mot behandling av 
personuppgifter enligt artikel 21 i dataskyddsförordningen efterlevde inte kravet 
på öppenhet.

1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning).

Integritetsskyddsmyndigheten

Diarienummer: DI-2019-4062
Datum: 2022-03-28

3(25)

Klarna behandlade därmed personuppgifter i strid med artiklarna 5.1 a, 5.2, 12.1 och 
13.2 b i dataskyddsförordningen.

IMY konstaterar att Klarnas Dataskyddsinformation under perioden den 17 mars till 
den 26 juni 2020 saknade meningsfull information om logiken bakom samt betydelsen 
och de förutsedda följderna av automatiserat beslutsfattande, inbegripet profilering, 
enligt artikel 22.1 i dataskyddsförordningen. Klarna behandlade därmed 
personuppgifter i strid med artiklarna 5.1 a, 5.2, 12.1, 13.2 f och 14.2 g i 
dataskyddsförordningen.

IMY beslutar med stöd av artiklarna 58.2 och 83 i dataskyddsförordningen att Klarna 
Bank AB ska betala en administrativ sanktionsavgift på 7 500 000 
(sjumiljonerfemhundratusen) kronor.  
1 Redogörelse för tillsynsärendet

Klarna tillhandahåller dels tjänster som innebär kreditgivning, dels betaltjänster som 
inte innefattar kreditgivning, bland annat betalningsinitieringstjänster och 
kontoinformationstjänster. IMY har tagit del av Klarnas Dataskyddsinformation som 
finns publicerad på bolagets svenska webbplats (https://www.klarna.com/se/). IMY har 
i samband därmed konstaterat att det råder oklarheter kring bland annat för vilka 
ändamål personuppgifter samlas in och behandlas samt hur uppgifterna därefter 
gallras. 

Av artikel 5.1 a i dataskyddsförordningen framgår bland annat att personuppgifter ska 
behandlas på ett öppet sätt i förhållande till den registrerade (principen om öppenhet). 
Det följer vidare av artikel 5.2 att den personuppgiftsansvarige ska ansvara för och 
kunna visa att de principer som anges i 5.1 efterlevs (principen om ansvarsskyldighet). 
IMY har inlett tillsyn mot Klarna för att utreda i vad mån Klarnas 
Dataskyddsinformation uppfyller dessa krav. IMY har inom ramen för tillsynen granskat 
hur Klarna efterlever bestämmelserna om klar och tydlig information och 
kommunikation enligt artikel 12.1 och rätten till information till personuppgifter enligt 
artiklarna 13 och 14 och rätten till information om rätten att göra invändningar enligt 
artikel 21.4. IMY har inte tagit ställning till om Klarnas personuppgiftsbehandling i 
övrigt står i överensstämmelse med dataskyddsförordningens. 

Tillsynen har skett genom skriftväxling. Tillsynen inleddes den 27 mars 2019 genom 
att IMY sände en skrivelse till Klarna med frågor om bolagets 
personuppgiftsbehandling. Frågorna baserades på den information som Klarna 
tillhandahöll om sin personuppgiftsbehandling i den vid denna tidpunkt publicerade 
Dataskyddsinformationen på bolagets svenska webbplats. Klarna inkom med ett 
yttrande den 26 april 2019. Till yttrandet bifogades en bilaga med en sammanställning 
över för vilka ändamål respektive kategori av personuppgifter behandlades med 
angivande av tillämplig bevarandetid. Klarna reviderade därefter sin 
Dataskyddsinformation per den 19 juli 2019. Med anledning av Klarnas yttrande och 
bolagets reviderade Dataskyddsinformation ställde IMY kompletterande frågor till 
bolaget i en skrivelse den 1 augusti 2019. Klarna inkom därefter med ett yttrande den 
27 september 2019. Klarna reviderade därefter sin Dataskyddsinformation per den 17 
mars 2020. Klarna reviderade återigen sin Dataskyddsinformation den 26 juni 2020. 
IMY har vidare inhämtat tjänstevillkoren för kontoinformationstjänsten ”Min Ekonomi” 
eftersom Klarna i sitt första yttrande till IMY uppgett att konsumenten accepterar 
”särskilda villkor” för denna tjänst. IMY:s bedömning avser Klarnas 
Dataskyddsinformation som den var utformad från den 17 mars 2020 till den 26 juni 

Integritetsskyddsmyndigheten

Diarienummer: DI-2019-4062
Datum: 2022-03-28

4(25)

2020, bilaga 1, och Klarnas Användarvillkor som de var utformade den 2 april 2020, 
bilaga 2. IMY redogör för vad Klarna har anfört i sina yttranden i relevanta delar under 
motiveringen till beslutet nedan. 
2 Motivering av beslut
2.1 Tillämpliga bestämmelser

Av artikel 5.1 a i dataskyddsförordningen framgår bland annat att uppgifterna ska 
behandlas på ett lagligt, korrekt och öppet sätt i förhållande till den registrerade 
(laglighet, korrekthet och öppenhet).

Det följer vidare av artikel 5.2 att den personuppgiftsansvarige ska ansvara för och 
kunna visa att de principer som räknas upp i 5.1 efterlevs (ansvarsskyldighet).

Det följer av artikel 12.1 i dataskyddsförordningen att den personuppgiftsansvarige ska 
vidta lämpliga åtgärder för att till den registrerade tillhandahålla all information som 
avses i artiklarna 13 och 14 och all kommunikation enligt artiklarna 15–22 och 34 
vilken avser behandling i en koncis, klar och tydlig, begriplig och lätt tillgänglig form, 
med användning av klart och tydligt språk, i synnerhet för information som är särskilt 
riktad till barn. Informationen ska tillhandahållas skriftligt, eller i någon annan form, 
inbegripet, när så är lämpligt, i elektronisk form. Om den registrerade begär det får 
informationen tillhandahållas muntligt, förutsatt att den registrerades identitet bevisats 
på andra sätt. 

Artikel 13 i dataskyddsförordningen stadgar vilken information som ska tillhandahållas 
om personuppgifterna samlas in från den registrerade. Av artikel 13.1 framgår härvid 
att om personuppgifter som rör en registrerad person samlas in från den registrerade, 
ska den personuppgiftsansvarige, när personuppgifterna erhålls, till den registrerade 
lämna information som framgår av artikel 13.1 a-f. Av artikel 13.2 följer att den 
personuppgiftsansvarige vid insamlingen av personuppgifterna, utöver den information 
som avses i punkt 1, ska lämna den registrerade ytterligare information enligt 13.2 a-f, 
vilken krävs för att säkerställa en rättvis och transparent behandling. Enligt artikel 13.3 
ska dessutom den personuppgiftsansvarige, om denne avser att behandla 
personuppgifterna för ett annat syfte än det för vilket de insamlades, före denna 
ytterligare behandling ge den registrerade information om detta andra syfte samt 
ytterligare relevant information enligt punkt 2. Av artikel 13.4 framgår att punkterna 1, 2 
och 3 inte ska tillämpas om och i den mån den registrerade redan förfogar över 
informationen.

Av skäl 39 följer att varje behandling av personuppgifter måste vara laglig och rättvis. 
Det bör vara klart och tydligt för fysiska personer hur personuppgifter som rör dem 
insamlas, används, konsulteras eller på annat sätt behandlas samt i vilken 
utsträckning personuppgifterna behandlas eller kommer att behandlas. 
Öppenhetsprincipen kräver att all information och kommunikation i samband med 
behandlingen av dessa personuppgifter är lättillgänglig och lättbegriplig samt att ett 
klart och tydligt språk används. Den principen gäller framför allt informationen till 
registrerade om den personuppgiftsansvariges identitet och syftet med behandlingen 
samt ytterligare information för att sörja för en rättvis och öppen behandling för berörda 
fysiska personer och deras rätt att erhålla bekräftelse på och meddelande om vilka 
personuppgifter rörande dem som behandlas. Fysiska personer bör göras medvetna 
om risker, regler, skyddsåtgärder och rättigheter i samband med behandlingen av 

Integritetsskyddsmyndigheten

Diarienummer: DI-2019-4062
Datum: 2022-03-28

5(25)

personuppgifter och om hur de kan utöva sina rättigheter med avseende på 
behandlingen. 

Av skäl 60 framgår att principerna om rättvis och öppen behandling fordrar att den 
registrerade informeras om att behandling sker och syftet med den. Den 
personuppgiftsansvarige bör till den registrerade lämna all ytterligare information som 
krävs för att säkerställa en rättvis och öppen behandling, med beaktande av 
personuppgiftsbehandlingens specifika omständigheter och sammanhang. Dessutom 
bör den registrerade informeras om förekomsten av profilering samt om 
konsekvenserna av sådan profilering. Om personuppgifterna samlas in från den 
registrerade, bör denne även informeras om han eller hon är skyldig att tillhandahålla 
personuppgifterna och om konsekvenserna om han eller hon inte lämnar dem. Denna 
information får tillhandahållas kombinerad med standardiserade symboler för att ge en 
överskådlig, begriplig, lättläst och meningsfull överblick över den planerade 
behandlingen. Om sådana symboler visas elektroniskt bör de vara maskinläsbara. 

Av skäl 61 följer bland annat att information om behandling av personuppgifter som rör 
den registrerade bör lämnas till honom eller henne vid den tidpunkt då 
personuppgifterna samlas in från den registrerade eller, om personuppgifterna erhålls 
direkt från en annan källa, inom en rimlig period, beroende på omständigheterna i 
fallet. Om personuppgifter legitimt kan lämnas ut till en annan mottagare, bör de 
registrerade informeras första gången personuppgifterna lämnas ut till denna 
mottagare. 

Vad gäller begreppet profilering definieras detta i artikel 4.4 såsom varje form av 
automatisk behandling av personuppgifter som består i att dessa personuppgifter 
används för att bedöma vissa personliga egenskaper hos en fysisk person, i synnerhet 
för att analysera eller förutsäga denna fysiska persons arbetsprestationer, ekonomiska 
situation, hälsa, personliga preferenser, intressen, pålitlighet, beteende, vistelseort 
eller förflyttningar,  

I artikel 22 regleras automatiserat individuellt beslutsfattande, inbegripet profilering. Av 
bestämmelsen framgår att den registrerade ska ha rätt att inte bli föremål för ett beslut 
som enbart grundas på automatiserad behandling, inbegripet profilering, vilket har 
rättsliga följder för honom eller henne eller på liknande sätt i betydande grad påverkar 
honom eller henne. Som exempel på sådana beslut anges i skäl 71 bland annat 
automatiserat avslag på en kreditansökan online. Undantag från detta förbud gäller om 
beslutet är nödvändigt för ingående eller fullgörande av ett avtal mellan den 
registrerade och den personuppgiftsansvarige, sådana beslut tillåts enligt unionsrätten 
eller en medlemsstats nationella rätt som den personuppgiftsansvarige omfattas av 
och som fastställer lämpliga åtgärder till skydd för den registrerades rättigheter, friheter 
och berättigade intressen, eller grundar sig på den registrerades uttryckliga samtycke. 
Om undantag får göras i samband med avtal eller på grund av samtycke ska den 
personuppgiftsansvarige genomföra lämpliga åtgärder för att säkerställa den 
registrerades rättigheter, friheter och rättsliga intressen, åtminstone rätten till personlig 
kontakt med den personuppgiftsansvarige för att kunna utrycka sin åsikt och bestrida 
beslutet.

Slutligen har den tidigare så kallade Artikel 29-arbetsgruppen tagit fram riktlinjer om 
dels öppenhet, WP260 rev.01 (WP260), dels om automatiserat individuellt 
beslutsfattande och profilering, WP251 rev.01 (WP251), vilka redogörs för i relevanta 
delar under IMY:s bedömningar nedan. Europeiska dataskyddsstyrelsen, EDPB, har 
tillstyrkt (endorsed) dessa riktlinjer. Inledningsvis kan dock följande lyftas fram. Artikel 

Integritetsskyddsmyndigheten

Diarienummer: DI-2019-4062
Datum: 2022-03-28

6(25)

29-arbetsgruppen understryker i WP260 att öppenhet är en övergripande skyldighet 
enligt dataskyddsförordningen vilken tillämpas på tre centrala områden; i) hur de 
registrerade får informeras om rättvis behandling, ii) hur de personuppgiftsansvariga 
kommunicerar med de registrerade i förhållande till deras rättigheter enligt 
dataskyddsförordningen, och iii) hur de personuppgiftsansvariga underlättar de 
registrerades utövande av sina rättigheter. Öppenhet är också ett uttryck för den 
rättviseprincip vid behandling av personuppgifter som anges i artikel 8 i EU:s stadga 
om de grundläggande rättigheterna.

Artikel 12 stadgar hur information som lämnas till den registrerade ska vara utformad, 
nämligen i en koncis, klar och tydlig, begriplig och lätt tillgänglig form, med användning 
av klart och tydligt språk, i synnerhet för information som är särskilt riktad till barn. 
Informationen ska tillhandahållas skriftligt, eller i någon annan form, inbegripet, när så 
är lämpligt, i elektronisk form. Om den registrerade begär det får informationen 
tillhandahållas muntligt, förutsatt att den registrerades identitet bevisats på andra sätt. 

Artikel 13 i dataskyddsförordningen uppställer krav på vilken information som den 
personuppgiftsansvarige ska lämna till den registrerade om personuppgifterna samlas 
in från den registrerade och när informationen ska lämnas, nämligen när 
personuppgifterna erhålls från den registrerade. 

Varken artikel 12 eller 13 reglerar dock i detalj i vilken form eller var informationen ska 
lämnas till den registrerade. Av WP260 framgår att informationen bör offentliggöras i 
exempelvis en dataskyddsinformation som tillgängliggörs på den 
personuppgiftsansvariges webbplats. Vidare framgår att det på varje sida av 
webbplatsen bör finnas en klart synlig direktlänk till dataskyddsinformationen som ska 
ha försetts med en lämplig rubrik (t.ex. ”Integritet”, ”Integritetspolicy” eller 
”Uppgiftsskyddsmeddelande”). Artikel 29-arbetsgruppen rekommenderar därför en 
bästa praxis som innebär att en länk till dataskyddsinformationen ges eller att sådan 
information ges på samma sida som personuppgifterna inhämtas från, när 
personuppgifter samlas in online. Vidare anser Artikel 29-arbetsgruppen att en skiktad 
dataskyddsinformation bör användas om den personuppgiftsansvarige har en 
webbplats så att besökarna på webbplatsen kan navigera till särskilda delar av 
dataskyddsinformationen som är av störst intresse för dem. All den information som 
riktas till de registrerade bör dock även finnas tillgänglig för dem på en och samma 
plats eller i ett fullständigt dokument (i digitalt format eller pappersformat), som de 
registrerade lätt kan få tillgång till om de vill läsa all den information som riktas till dem. 

Följande framgår också av den ovannämnda riktlinjen, s. 7-9:

”Kravet att information som tillhandahålls eller kommuniceras till de registrerade ska 
vara i en ”koncis, klar och tydlig” form innebär att de personuppgiftsansvariga bör 
presentera informationen/kommunicera på ett effektivt och kortfattat sätt för att undvika 
informationsutmattning. Informationen bör tydligt särskiljas från annan information som 
inte avser integritet, exempelvis avtalsbestämmelser eller allmänna användarvillkor. I 
internetsammanhang kan skiktade integritetspolicyer/integritetsmeddelanden göra det 
möjligt för de registrerade att direkt gå till en viss del av 
integritetspolicyn/integritetsmeddelandet som de vill läsa, i stället för att skrolla igenom 
stora mängder text för att hitta delen i fråga.

Kravet att informationen ska vara ”begriplig” innebär att den bör kunna förstås av en 
genomsnittsmedlem av den avsedda målgruppen. Begriplighet har nära koppling till 
kravet om ett klart och tydligt språk. En personuppgiftsansvarig kommer att få kunskap 

Integritetsskyddsmyndigheten

Diarienummer: DI-2019-4062
Datum: 2022-03-28

7(25)

om de personer som de samlar in uppgifter om och kan använda sig av denna för att 
avgöra vad som troligen skulle vara begripligt för målgruppen […]

En viktig aspekt av den öppenhetsprincip som beskrivs i dessa bestämmelser är att de 
registrerade på förhand bör kunna avgöra syftet med och konsekvenserna av 
behandlingen och att det inte bör komma som en överraskning för dem i ett senare 
skede hur deras personuppgifter har använts. Detta är även en viktig aspekt av 
rättviseprincipen enligt artikel 5.1 i dataskyddsförordningen, där det faktiskt finns en 
koppling till skäl 39 som anger att fysiska personer ”bör göras medvetna om risker, 
regler, skyddsåtgärder och rättigheter i samband med behandlingen av 
personuppgifter”. När det gäller komplex, teknisk eller oväntad uppgiftsbehandling 
anser Artikel 29-arbetsgruppen i synnerhet att de personuppgiftsansvariga inte bara 
bör tillhandahålla sådan information som anges i artiklarna 13 och 14 (vilken 
behandlas senare i dessa riktlinjer), utan att de även bör ange, i ett separat avsnitt och 
på ett otvetydigt språk, de mest betydande konsekvenserna av behandlingen, med 
andra ord hur den särskilda behandling som anges i en integritetspolicy/ett 
integritetsmeddelande faktiskt kommer att inverka på de registrerade. I linje med 
ansvarsprincipen och skäl 39 bör de personuppgiftsansvariga bedöma huruvida 
särskilda risker föreligger för fysiska personer vars personuppgifter behandlas på ett 
sådant sätt, vilka de registrerade bör uppmärksammas på. På så sätt kan man få en 
översikt över de typer av behandlingar som skulle kunna få störst inverkan på de 
registrerades grundläggande rättigheter och friheter när det gäller skyddet av deras 
personuppgifter.

”Lättillgänglig” innebär att de registrerade inte ska behöva leta reda på informationen; 
det bör vara direkt uppenbart för dem var och hur de kan få åtkomst till informationen, 
exempelvis genom att informationen ges direkt eller länkas till de registrerade, genom 
tydlig vägledning eller som ett svar på en fråga från en fysisk person (t.ex. i en 
integritetspolicy/ett integritetsmeddelande i flera skikt online, i ”Vanliga frågor”, via 
kontextuella popupmeddelanden som aktiveras när de registrerade fyller i ett 
onlineformulär eller i en interaktivt digitalt kontext via ett chatbotgränssnitt osv [...]

Kravet om ett klart och tydligt språk innebär att informationen bör ges på ett så enkelt 
sätt som möjligt och att komplicerade meningar och språkstrukturer bör undvikas. 
Informationen bör vara konkret och exakt, och den bör inte vara abstrakt eller tvetydig 
eller kunna tolkas på olika sätt. Framför allt bör syftena med och de rättsliga grunderna 
för behandlingen av personuppgifterna vara tydliga.” 

I det följande bedömer IMY om kraven på öppenhet och information är uppfyllda i olika 
delar genom Klarnas Dataskyddsinformation som den var utformad under perioden 17 
mars till den 26 juni 2020.

2.2 IMY:s bedömning av om Klarnas Dataskyddsinformation 
uppfyller kraven i artiklarna 5.1 a, 5.2,12, 13 och –14 i 
dataskyddsförordningen 

2.2.1 IMY:s bedömning av Klarnas information enligt artikel 13.1 c  

Enligt artikel 13.1 c i dataskyddsförordningen ska information lämnas om ändamålen 
med den behandling för vilken personuppgifterna är avsedda samt den rättsliga 
grunden för behandlingen.

Integritetsskyddsmyndigheten

Diarienummer: DI-2019-4062
Datum: 2022-03-28

8(25)

Klarnas Dataskyddsinformation

Avsnitt 2 i Klarnas Dataskyddsinformation har rubriken ”Vilka personuppgifter 
använder vi?”. Avsnitt 2.2 har rubriken ”Information vi samlar in om dig” och av det 
inledande stycket följer ”Beroende på vilka Tjänster du väljer att använda kan vi 
komma att samla in följande information om dig, antingen själva eller via tredje parter 
(till exempel kreditupplysningsbyråer, bedrägeribekämpningsbyråer, butiker eller 
publika databaser)”. Därefter följer en uppräkning av vilken information som det ”kan” 
röra sig om. Av den sista punkten i uppräkningen framgår ”Tjänstespecifika 
personuppgifter - inom ramen för vissa av våra Tjänster kan vi hämta in och behandla 
ytterligare personuppgifter som inte täcks av kategorierna ovan. Se Avsnitt 4 nedan för 
att få reda på vilka dessa ytterligare personuppgifter är för respektive Tjänst.”.

Avsnitt 3 i Dataskyddsinformationen har rubriken ”Vilka personuppgifter behandlar vi, 
för vilket ändamål, och med vilken rättslig grund?” och av det inledande stycket 
framgår ”Beroende på vilka Tjänster du använder kan Klarna komma att behandla dina 
personuppgifter för de ändamål som listas nedan, med stöd av de rättsliga grunder 
som redogörs för vid varje ändamål. Du kan se mer specifik information om hur dina 
personuppgifter behandlas i vissa av våra Tjänster i Avsnitt 4 nedan.”. Därefter följer 
en tabell med tre spalter, där den första spalten anger ändamålet med behandlingen, 
den andra spalten de personuppgifter som behandlas och den tredje spalten rättslig 
grund för behandlingen.

Avsnitt 4 i Dataskyddsinformationen har rubriken ”Särskilt om 
personuppgiftsbehandling i vissa av Klarnas Tjänster” och av det inledande stycket 
framgår ”Det här avsnittet beskriver viss behandling av dina personuppgifter som är 
specifik för en viss Tjänst. För att få mer information om våra Tjänster och deras 
funktionalitet se användarvillkoren för respektive Tjänst.”.

IMY:s bedömning

IMY konstaterar att Dataskyddsinformationen Avsnitt 4 avseende tjänsten ”Min 
ekonomi” saknar tydlig information om ändamålen med de behandlingar för vilka 
personuppgifterna är avsedda samt de rättsliga grunderna för behandlingarna i strid 
med kravet i artikel 13.1 c i dataskyddsförordningen. Tjänsten ”Min Ekonomi” nämns i 
Avsnitt 4.4 i Dataskyddsinformationen, vilken har rubriken ”Klarnas 
användarupplevelse tillhandahållen enligt Klarnas Användarvillkor”. Där framgår under 
underrubriken ”Klarna-appen” att ”Om du använder Klarna-appen, kommer 
personuppgifter att behandlas för att tillhandahålla de Tjänster du väljer att använda 
inuti Appen, såsom: […]”, varpå följer en uppräkning med olika tjänster i en punktlista. 
En av dessa tjänster är tjänsten ”Min Ekonomi”:

”Dina anslutna bankkonton (Tjänsten Min Ekonomi): Genom den här Tjänsten får 
du en överblick över hela din ekonomi, inte bara över dina transaktioner med Klarna, 
utan också över anslutna konton. När du väljer att använda den här Tjänsten kommer 
Klarna att behandla information om de bankkonton och andra konton (såsom 
kortkonton) du väljer att ansluta, och samla in uppgifter såsom kontonummer, bank, 
historiska transaktioner från anslutna konton, samt saldo och tillgångar. Baserat på 
den informationen kommer Klarna att visualisera och ge dig verktyg att kontrollera din 
ekonomi, med hjälp av erbjudanden skräddarsydda för din specifika situation (vilket 
kan innebära profilering som beskrivs i Avsnitt 6). Det här görs genom att jämföra dina 
utgifter med utgifter från andra användare av Tjänsten. Baserat på jämförelsen kan vi, 

Integritetsskyddsmyndigheten

Diarienummer: DI-2019-4062
Datum: 2022-03-28

9(25)

tillsammans med samarbetspartners till oss, erbjuda sätt att minimera dina fasta och 
rörliga kostnader.”

Det finns inte någon information avseende med stöd av vilken rättslig grund som 
personuppgiftsbehandlingen avseende tjänsten ”Min Ekonomi” sker. Dessutom 
framgår det inte på ett tydligt sätt av den information som finns i uppräkningen i Avsnitt 
4.4 i Dataskyddsinformationen ovan, vilka specifika personuppgifter som behandlas 
inom ramen för tjänsten eller de specifika ändamålen med den behandling för vilka 
personuppgifterna är avsedda. IMY konstaterar vidare att tjänsten ”Min Ekonomi” inte 
finns omnämnd i Klarnas användarvillkor, som finns allmänt tillgängliga på Klarnas 
svenska webbplats, se bilaga 2 (Klarnas användarvillkor uppdaterade den 2 april 
2020). Några separata villkor eller separat dataskyddsinformation avseende tjänsten, 
finns inte heller allmänt tillgänglig på Klarnas svenska webbplats. Detta oaktat att 
Klarna, på sida 9 i sitt första yttrande till IMY, daterat den 26 april 2019, har uppgett att 
tjänsten ”Min Ekonomi” är en kontoinformationstjänst som är tillgänglig i Klarna-appen 
efter accepterande av ”Klarnas Användarvillkor” samt att konsumenten även 
accepterar ”särskilda villkor” för tjänsten. 

De särskilda villkoren, ”Tjänstevillkoren för tjänsten Min Ekonomi”, får konsumenten ta 
del av när tjänsten accepteras. Vad gäller information om personuppgiftsbehandling 
enligt dataskyddsförordningen hänvisar de särskilda villkoren endast tillbaka till 
Dataskyddsinformationen. Den ytterligare information som enligt Avsnitt 4 i 
Dataskyddsinformationen ska framgå i de särskilda villkoren saknas således. 

IMY anser att den information som Klarna lämnar om ändamålen med behandlingen 
och de rättsliga grunderna för behandlingen inte uppfyller kraven i artikel 13.1 c i 
dataskyddsförordningen. Informationen är inte koncis, klar och tydlig samt inte heller 
lättillgänglig. Den uppfyller därmed inte kraven i artikel 12.1. 

IMY bedömer att överträdelsen av artikel 13.1 c i dataskyddsförordningen, med 
hänsyn tagen även till övriga överträdelser av artiklarna 13 och 14 som framgår av 
detta beslut, är så pass allvarlig att den även innebär en överträdelse av artiklarna 5.1 
a och 5.2. 

IMY konstaterar därför att Klarna bryter mot artiklarna 5.1 a, 5.2, 12.1 och 13.1 c i 
dataskyddsförordningen.

2.2.2 IMY:s bedömning av Klarnas information enligt artikel 13.1 e  

Enligt artikel 13.1 e ska information lämnas om mottagarna eller de kategorier av 
mottagare som ska ta del av personuppgifterna, i förekommande fall.

Klarnas Dataskyddsinformation

I avsnitt 7 Dataskyddsinformationen informerar Klarna om vilka intressenter som den 
registrerades personuppgifter kan komma att delas med. I underavsnittet 7.4 beskrivs 
hur information delas med kreditupplysningsföretag. Av stycke ett framgår följande:

7.4 Kreditupplysningsbyråer 

Om du ansöker om att få använda en Tjänst som innebär att kredit lämnas (se Avsnitt 
4.1 ovan gällande vilka Tjänster som omfattar kredit), kan dina personuppgifter komma 

Integritetsskyddsmyndigheten

Diarienummer: DI-2019-4062
Datum: 2022-03-28

10(25)

att delas med kreditupplysningsbyråer, för följande ändamål: Att bedöma din 
kreditvärdighet i samband med din ansökan för ett av Klarnas betalningssätt, att 
bekräfta din identitet och dina kontaktuppgifter, samt skydda dig och andra kunder från 
bedrägerier. Ditt telefonnummer och adress kan också komma att delas med 
kreditupplysningsbyråer för att dessa ska kunna skicka en notifiering att en 
kreditupplysning utförts på dig. Beroende på reglerna i landet där du bor skickas 
ett fysiskt brev med information om att en kreditupplysning gjorts på dig till dig, 
eller så skickas brevet elektroniskt. Ditt betalningsbeteende kan komma att 
rapporteras tillbaka till kreditupplysningsbyråerna av Klarna, vilket kan komma att 
påverka din framtida kreditvärdighet. När en kreditupplysningsbyrå får en förfrågan om 
kreditupplysning från oss kan de komma att placera en notering på din profil, som kan 
ses av andra företag som lämnar kredit. Kreditupplysningsbyråerna kan komma att 
dela dina uppgifter med andra organisationer. De kreditupplysningsbyråer vi 
samarbetar med i Sverige ser du här.

Klarna har på sidorna 21-22 i sitt andra yttrande till IMY daterat den 27 september 
2019 närmare preciserat innebörden av informationen.

Klarna uppger, angående uppgifter som rör identifiering, att vilka uppgifter som delas 
med kreditupplysningsföretag för ändamål som anges i stycke ett varierar beroende på 
om konsumenten handlar i ett land som har personnummer eller inte. I länder där 
personnummer finns delar Klarna enbart konsumentens personnummer med 
kreditupplysningsföretag för de efterfrågade syftena (identifiering). Klarna behöver inte 
dela personuppgifter som adress och telefonnummer med kreditupplysningsföretag i 
Sverige för att identifiera den registrerade. I länder där personnummer inte finns 
behöver Klarna vanligtvis dela konsumentens namn, adress, födelsedatum och 
telefonnummer med kreditupplysningsföretag för angivna ändamål. 

Vad gäller utlämnande av uppgifter om den registrerades betalningsbeteende uppger 
Klarna att uppgift om betalningsbeteende inte rapporteras till svenska 
kreditupplysningsföretag. Om, och i vilken utsträckning, Klarna rapporterar tillbaka 
betalningsbeteenden till kreditupplysningsföretag i andra länder där Klarna erbjuder 
sina tjänster varierar beroende på respektive lands lagstiftning och avtalet som Klarna 
har med respektive kreditupplysningsföretag.

IMY:s bedömning

IMY konstaterar att informationen i Dataskyddsinformationen avser utlämnande av 
personuppgifter till såväl svenska som utländska kreditupplysningsföretag. Vilken typ 
av information som lämnas ut till svenska respektive utländska 
kreditupplysningsföretag framgår inte.

IMY anser att den information som Klarna lämnar om hur information delas med 
kreditupplysningsföretag inte uppfyller kravet på öppenhet. Informationen är 
ofullständig och förklarar inte vilken information som lämnas till svenska respektive 
utländska kreditupplysningsföretag. Den registrerad kan bland annat förledas att tro att 
uppgift om betalningsbeteende hos Klarna lämnas ut till, och registreras av, svenska 
kreditupplysningsföretag. Detta är direkt missvisande.

IMY anser att den information som Klarna lämnar om de kategorier av mottagare som 
ska ta del av personuppgifterna inte uppfyller kraven i artikel 13.1 e i 
dataskyddsförordningen. Informationen är inte koncis, klar och tydlig samt inte heller 
lättillgänglig. Den uppfyller därmed inte kraven i artikel 12.1.

Integritetsskyddsmyndigheten

Diarienummer: DI-2019-4062
Datum: 2022-03-28

11(25)

IMY bedömer att överträdelsen av artikel 13.1 e i dataskyddsförordningen, med 
hänsyn tagen även till övriga överträdelser av artiklarna 13 och 14 som framgår av 
detta beslut, är så pass allvarlig att den även innebär en överträdelse av 5.1 a och 5.2. 

IMY konstaterar därför att Klarna bryter mot artiklarna 5.1 a, 5.2, 12.1 och 13.1 e i 
dataskyddsförordningen.

2.2.3 IMY:s bedömning av Klarnas information enligt artikel 13.1 f 

Enligt artikel 13.1 f ska information lämnas om att den personuppgiftsansvarige avser 
att överföra personuppgifter till ett tredjeland eller en internationell organisation och 
huruvida ett beslut av kommissionen om adekvat skyddsnivå föreligger eller saknas 
eller, när det gäller de överföringar som avses i artikel 46, 47 eller artikel 49.1 andra 
stycket, hänvisning till lämpliga eller passande skyddsåtgärder och hur en kopia av 
dem kan erhållas eller var dessa har gjorts tillgängliga.

Klarnas Dataskyddsinformation

Avsnitt 8 i Dataskyddsinformationen har rubriken ”Var behandlar vi dina 
personuppgifter?” och av detta följer:

”Vi strävar alltid efter att behandla dina personuppgifter inom EU/EES. I vissa 
situationer, såsom när vi delar din information inom Klarnakoncernen eller med en 
leverantör eller underleverantör med verksamhet utanför EU/EES, kan dina 
personuppgifter dock komma att behandlas utanför EU/EES. Om butiken du handlar 
hos finns utanför EU/EES kommer vår delning med butiken också innebära att dina 
uppgifter överförs utanför EU/EES.

Vi säkerställer att en adekvat skyddsnivå föreligger, respektive att lämpliga 
skyddsåtgärder är vidtagna i enlighet med tillämpliga dataskyddskrav, såsom GDPR, 
när vi överför din data utanför EU/EES. Dessa skyddsåtgärder består i att säkerställa 
att det tredje land till vilket datan överförs är föremål för ett beslut från EU-
kommissionen om att adekvat skyddsnivå föreligger, att EU-kommissionens 
standardklausuler ingåtts mellan Klarna och mottagaren, eller att mottagaren är 
registrerad under det så kallade US Privacy Shield-förfarandet.”

IMY:s bedömning

Av Artikel 29-arbetsgruppens kommentarer till informationskravet i riktlinjen om 
öppenhet, sidorna 39-40 i WP260, framgår följande avseende artikel 13.1 f:

”Uppgifter bör ges om relevant artikel i dataskyddsförordningen för överföring och 
tillhörande mekanism (t.ex. beslut om adekvat skyddsnivå enligt artikel 45/bindande 
företagsbestämmelser enligt artikel 47/standardiserade dataskyddsbestämmelser 
enligt artikel 46.2/undantag och skyddsåtgärder enligt artikel 49 osv.). Vidare bör 
information ges om var och hur man kan få tillgång till eller erhålla handlingen i fråga, 
t.ex. genom att länka till den använda mekanismen. Enligt rättviseprincipen bör den 
information som ges om överföring till tredjeländer vara så meningsfull som möjligt för 
de registrerade. Detta innebär generellt sett att tredjeländernas namn ska anges.”

IMY konstaterar att Klarnas Dataskyddsinformation saknar information om var och hur 
den enskilde kan få tillgång till eller erhålla handlingar gällande de skyddsåtgärder för 

Integritetsskyddsmyndigheten

Diarienummer: DI-2019-4062
Datum: 2022-03-28

12(25)

överföring som beskrivs i Dataskyddsinformationen. Vidare saknas information om 
vilka länder utanför EU/EES som personuppgifter överförs till, enligt Artikel 29-
arbetsgruppens rekommendation ovan.

IMY anser att den information som Klarna lämnar om att den personuppgiftsansvarige 
avser att överföra personuppgifter till ett tredjeland och huruvida ett beslut av 
kommissionen om adekvat skyddsnivå föreligger eller saknas eller, när det gäller de 
överföringar som avses i artikel 46, 47 eller artikel 49.1 andra stycket, hänvisning till 
lämpliga eller passande skyddsåtgärder och hur en kopia av dem kan erhållas eller var 
dessa har gjorts tillgängliga inte uppfyller kraven i artikel 13.1 e i 
dataskyddsförordningen. Informationen är inte koncis, klar och tydlig samt inte heller 
lättillgänglig. Den uppfyller därmed inte kraven i artikel 12.1.

IMY bedömer att överträdelsen av artikel 13.1 f i dataskyddsförordningen, med hänsyn 
tagen även till övriga överträdelser av artiklarna 13 och 14 som framgår av detta 
beslut, är så pass allvarlig att den även innebär en överträdelse av artiklarna 5.1 a och 
5.2. 

IMY konstaterar därför att Klarna bryter mot artiklarna 5.1 a, 5.2, 12.1 och 13.1 f i 
dataskyddsförordningen.

2.2.4 IMY:s bedömning av Klarnas information enligt artikel 13.2 a 

Enligt artikel 13.2 a ska information lämnas om den period under vilken 
personuppgifterna kommer att lagras eller, om detta inte är möjligt, de kriterier som 
används för att fastställa denna period.

Klarnas Dataskyddsinformation

Avsnitt 9 i Dataskyddsinformationen har rubriken ”Hur länge sparar vi dina 
personuppgifter?” och av detta framgår följande:

”Vi kommer att behandla dina personuppgifter under den tidsperiod som behövs för att 
fullfölja respektive ändamål för vår behandling. Dessa ändamål presenteras i denna 
Dataskyddsinformation. Det här innebär att när vi slutar behandla dina personuppgifter 
för ett specifikt ändamål kan vi ändå komma att behålla uppgifterna så länge som 
uppgifterna behövs för andra ändamål, men då bara för behandling i enlighet med de 
kvarvarande ändamålen. I synnerhet:







Så länge som du accepterat Klarnas Användarvillkor och tills du sagt upp 
dessa (genom att kontakta oss eller genom att instruera oss att ta bort 
dina personuppgifter genom en förfrågan om att bli raderad) kommer vi att 
behandla de personuppgifter vi behöver för att tillhandahålla våra Tjänster 
till dig, vilket inkluderar information om dina tidigare köp.
Vi behandlar personuppgifter i kreditupplysningar för ändamålet att på nytt 
bedöma din kreditvärdighet i upp till 90 dagar från det att 
kreditupplysningen togs.
Vi behandlar information om skulder för ändamålet att bedöma din 
kreditvärdighet för en period av tre (3) år efter det att skulden reglerats - 
vilket sker antingen genom betalning av skulden eller att skulden skrivits 
av eller sålts.

Integritetsskyddsmyndigheten

Diarienummer: DI-2019-4062
Datum: 2022-03-28

13(25)





Vi behandlar inspelade telefonsamtal till Klarnas kundtjänst i upp till 90 
dagar från dagen för inspelningen.
Vi behandlar personuppgifter för ändamålet att efterleva tillämplig 
lagstiftning, såsom konsumenträttslagstiftning, bank- och 
penningtvättslagstiftning, och bokföringsregler. Beroende på vilken 
lagstiftning som är tillämplig kan dina personuppgifter komma att sparas i 
upp till tio år efter det att kundförhållandet upphört.”

IMY:s bedömning

Av Artikel 29-arbetsgruppens kommentarer till informationskravet i riktlinjen om 
öppenhet, sida 40 i WP260, framgår följande avseende artikel 13.2 a:

”Detta har samband med kravet om uppgiftsminimering i artikel 5.1 c och om 
lagringsbegränsning i artikel 5.1 e. Lagringstiden (eller de kriterier som används för att 
fastställa denna) kan styras av faktorer som lagstadgade krav eller riktlinjer inom 
branschen, men den bör anges på ett sådant sätt att den registrerade, utifrån sin egen 
situation, kan bedöma lagringstiden för särskilda uppgifter/ändamål. Det räcker inte att 
den personuppgiftsansvarige generellt anger att personuppgifterna bevaras så länge 
som är nödvändigt för de berättigade ändamålen med behandlingen. I relevanta fall 
bör olika lagringstider anges för olika kategorier av personuppgifter och/eller olika 
behandlingsändamål, inklusive arkiveringstid i lämpliga fall.”

Klarna har, på sida 13 i sitt första yttrande till IMY, daterat den 26 april 2019, uppgett 
att de ändamål för vilka respektive kategori av personuppgifter behandlas, med 
tillämplig lagringstid, redovisas i en bilaga som har getts in till IMY. Bilagan består av 
en tabell med tre kolumner, där den vänstra kolumnen redovisar ändamålen med 
behandlingen utifrån den (vid den aktuella tiden gällande) beskrivningen i 
Dataskyddsinformationen, kolumnen i mitten redovisar den tid för vilken Klarna 
behandlar den aktuella kategorin av personuppgifter för det aktuella ändamålet, dvs. 
lagringstiden, och den högra kolumnen redovisar kommentarer som tar sikte på om 
särskilda förutsättningar för behandlingen för mer specifika ändamål eller mer specifika 
personuppgifter föreligger. Här framgår att Klarna behandlar och lagrar 
personuppgifter för fler ändamål än vad som framgår av avsnitt 9 i Klarnas 
dataskyddsinformation. Det framgår bland annat att personuppgifter behandlas och 
lagras för forskningsändamål i två år.

Vidare har Klarna, på sidorna 13-14 i det ovan nämnda yttrandet, uppgett att, utöver 
de ändamål som framgår av den nämnda bilagan, behandlar Klarna personuppgifter 
inom ramen för Klarnas kundtjänst enligt följande:





”Inkommande telefonsamtal spelas in av kvalitets- och säkerhetsskäl. 
Inspelningarna sparas för detta ändamål i 3 månader, varefter de raderas.
Inkommande och utgående e-postmeddelanden bevaras i 7 år från 
tidpunkten för att meddelandet inkom eller sändes.

 Uppgift om att en enskild konsument valt att blockera sig från att använda 

Klarnas kreditprodukter sparas för att hantera blockeringen till dess att 
konsumenten själv meddelar att denne önskar häva blockeringen (dvs. 
som utgångspunkt tillsvidare).

Integritetsskyddsmyndigheten

Diarienummer: DI-2019-4062
Datum: 2022-03-28

14(25)





Anteckningar rörande en tvist eller andra typer av bestridanden bevaras i 
10 år från tidpunkten för ärendets avslutande. Skälet till detta är att en 
konsument vid ett senare skede kan komma att kontakta Klarna i samma 
eller liknande ärenden. Tidsperioden är baserad på preskriptionstiden 
enligt preskriptionslagen (1981:130).
Anteckningar av andra slag än ovan bevaras i 5 år från tidpunkten för 
registreringen, dvs. från att anteckningen gjordes. Skälet till detta är att en 
konsument vid ett senare skede kan komma att kontakta Klarna i samma 
eller liknande ärenden.”

Av dessa ändamål och bevarandetider är det endast informationen om bevarande av 
inkommande telefonsamtal för kvalitets- och säkerhetsskäl i tre månader som återfinns 
i avsnitt 9 i Klarnas Dataskyddsinformation.  

Mot bakgrund av det sagda anser IMY att informationen i Klarnas 
Dataskyddsinformation inte efterlever kravet i artikel 13.2 a i dataskyddsförordningen 
om att information ska lämnas om den period under vilken personuppgifterna kommer 
att lagras eller de kriterier som används för att fastställa denna period då Klarnas 
yttrande och bilaga som nämnts ovan tydligt visar att Klarna behandlar personuppgifter 
för fler ändamål och har mer detaljerade lagringstider, och dessutom kriterier som 
används för att fastställa dessa perioder, som inte framgår av avsnitt 9 i 
Dataskyddsinformationen.

IMY anser att den information som Klarna lämnar om den period under vilken 
personuppgifterna kommer att lagras eller, om detta inte är möjligt, de kriterier som 
används för att fastställa denna period inte uppfyller kraven i artikel 13.2 a. 
Informationen är inte koncis, klar och tydlig samt inte heller lättillgänglig. Den uppfyller 
därmed inte kraven i artikel 12.1.

IMY bedömer att överträdelsen av artikel 13.2 a i dataskyddsförordningen, med 
hänsyn tagen även till övriga överträdelser av artiklarna 13 och 14 som framgår av 
detta beslut, är så pass allvarlig att den även innebär en överträdelse av artiklarna 5.1 
a och 5.2. 

IMY konstaterar därför att Klarna bryter mot artiklarna 5.1 a, 5.2, 12.1 och 13.2 a i 
dataskyddsförordningen.

2.2.5 IMY:s bedömning av Klarnas information enligt artikel 13.2 b 

Enligt artikel 13.2 b ska information lämnas om att det föreligger en rätt att av den 
personuppgiftsansvarige begära tillgång till och rättelse eller radering av 
personuppgifter eller begränsning av behandling som rör den registrerade eller att 
invända mot behandling samt rätten till dataportabilitet.

Av Artikel 29-arbetsgruppens riktlinje om öppenhet WP260 (s. 27-28) följer att 
öppenhet innebär tre skyldigheter för den personuppgiftsansvarige beträffande de 
registrerades rättigheter:

”• Att informera de registrerade om deras rättigheter (enligt kraven i artiklarna 13.2 b 
och 14.2 c).

Integritetsskyddsmyndigheten

Diarienummer: DI-2019-4062
Datum: 2022-03-28

15(25)

• Att iaktta öppenhetsprincipen (dvs. i fråga om kommunikationens kvalitet enligt artikel 
12.1) vid kommunikation med de registrerade om deras rättigheter enligt artiklarna 15–
22 och artikel 34.

• Att underlätta utövandet av de registrerades rättigheter i enlighet med artiklarna 15–
22.

Kraven i dataskyddsförordningen när det gäller utövandet av dessa rättigheter och den 
typ av information som krävs syftar till att de registrerade ska få en väsentlig möjlighet 
att hävda sina rättigheter och ställa de personuppgiftsansvariga till svars för 
behandlingen av deras personuppgifter. I skäl 59 betonas att förfaranden bör 
fastställas ”som gör det lättare för registrerade att utöva sina rättigheter” och att den 
personuppgiftsansvarige även bör ”tillhandahålla hjälpmedel för elektroniskt ingivna 
framställningar, särskilt i fall då personuppgifter behandlas elektroniskt”. Det förfarande 
som en personuppgiftsansvarig fastställer för att de registrerade ska kunna utöva sina 
rättigheter bör vara lämpligt sett till omfattningen och typen av det förhållande och den 
interaktion som finns mellan den personuppgiftsansvarige och den registrerade. En 
personuppgiftsansvarig kan därför vilja fastställa ett eller flera olika förfaranden för 
utövandet av rättigheter vilka återspeglar de olika sätt på vilka de registrerade 
interagerar med den personuppgiftsansvarige.”

Vidare framför Artikel 29-arbetsgruppen följande kommentarer till informationskravet i 
riktlinjen WP260 (s.40-41), avseende artikel 13.2 b:

”Denna information bör vara specifik för behandlingen i fråga och inbegripa en 
sammanfattning av vad rättigheten innebär, hur den registrerade kan gå till väga för att 
utöva den och vilka begränsningar som rättigheten eventuellt omfattas av (se punkt 68 
ovan). I synnerhet måste rätten att invända mot behandling uttryckligen meddelas den 
registrerade senast vid den första kommunikationen med den registrerade och 
redovisas tydligt, klart och åtskilt från eventuell annan information.[…]”

IMY konstaterar att det i Dataskyddsinformationen finns ett särskilt avsnitt, Avsnitt 10, 
som har rubriken ”Dina rättigheter i förhållande till dina personuppgifter”, som i sin tur 
till viss del hänvisar till andra avsnitt i Dataskyddsinformationen. IMY anser dock att 
Dataskyddsinformationen ger bristfällig information avseende de registrerades 
rättigheter, i strid med artikel 13.2 b i dataskyddsförordningen, enligt följande.

Rätten till radering

Avseende rätten till radering (artikel 17), följer av Avsnitt 10 i Dataskyddsinformationen 
”Rätt att bli raderad. Du har rätt att begära radering av dina personuppgifter till 
exempel när det inte längre är nödvändigt att behandla uppgifterna för det syfte de 
blev insamlade, eller om du återkallar ditt samtycke. Som beskrivs i Avsnitten 3 och 9 
ovan behöver Klarna dock följa vissa lagar som hindrar oss från att omedelbart radera 
vissa uppgifter.”.

IMY anser att denna formulering inte sammanfattar rättighetens innebörd på ett öppet 
sätt. Enligt artikel 17 i dataskyddsförordningen har den registrerade rätt att få sina 
personuppgifter raderade av den personuppgiftsansvarige, vilket dock inte är en 
absolut rättighet. Dels finns det en uppräkning i den nämnda artikeln avseende i vilka 
fall den personuppgiftsansvarige är skyldig att radera personuppgifter utan onödigt 
dröjsmål, dels finns det vissa undantag från denna skyldighet för nödvändig 
behandling i vissa fall. Det framgår inte hur denna rättighet förhåller sig till rätten att 

Integritetsskyddsmyndigheten

Diarienummer: DI-2019-4062
Datum: 2022-03-28

16(25)

göra invändningar enligt artikel 21. Såsom informationen är utformad i 
Dataskyddsinformationen avseende denna rättighet, ger den en svåröverskådlig bild 
av vad rättigheten innebär och i vilka fall den gäller. Att den hänvisar till de generella 
Avsnitten 3 och 9 i Dataskyddsinformationen gör den än mindre tydlig. IMY bedömer 
att överträdelsen av artikel 13.2 b vad gäller kravet på information om rätten till 
radering, med hänsyn tagen även till övriga överträdelser av artiklarna 13 och 14 som 
framgår av detta beslut, är så pass allvarlig att den även innebär en överträdelse av 
artiklarna 5.1 a och 5.2. IMY anser vidare att Klarna inte heller uppfyller de krav på klar 
och tydlig information som framgår av artikel 12.1.

IMY anser därför att informationen i denna del i Dataskyddsinformationen inte 
efterlever kravet på öppenhet, särskilt mot bakgrund av uttalandena ovan i riktlinjerna 
om öppenhet och konstaterar därmed att Klarna bryter mot artiklarna 5.1 a, 5.2, 12.1 
och 13.2 b i dataskyddsförordningen.

Rätten till begränsning

Avseende rätten till begränsning (artikel 18), konstaterar IMY att det saknas 
information om denna rättighet i Dataskyddsinformationen. I Avsnitt 10 i 
Dataskyddsinformationen finns dock följande information ”Rätt att motsätta dig 
behandling av dina personuppgifter eller invända mot vår behandling. Om du 
anser att dina personuppgifter är inkorrekta eller behandlats i strid med gällande lag 
har du rätt att uppmana oss att stoppa behandlingen. Du kan också invända mot vår 
behandling när du anser att det finns omständigheter som gör att behandlingen inte 
utförs i enlighet med gällande regler. Vidare kan du alltid invända mot att vi använder 
din information för marknadsföring.”

IMY anser att den lämnade informationen både är felaktig och ofullständig i förhållande 
till hur rättigheten återges i artikel 18 i dataskyddsförordningen. Den sammanfattar 
därmed inte rättigheten på ett sätt som gör det möjligt för de registrerade att förstå vad 
den innebär. Detta försvårar i sin tur för de registrerade att tillvarata sina rättigheter. 
Utöver att informationen är ofullständig, blandar den även in rätten att invända mot 
viss behandling (marknadsföring), utan att närmare utveckla vad denna rätt innebär 
eller i vilka situationer som den kan göras gällande (jämför artikel 18.1 d och 
hänvisningen till artikel 21.1). IMY bedömer att överträdelsen av artikel 13.2 b vad 
gäller kravet på information om rätten till begränsning, med hänsyn tagen även till 
övriga överträdelser av artiklarna 13 och 14 som framgår av detta beslut, är så pass 
allvarlig att den även innebär en överträdelse av artiklarna 5.1 a och 5.2. IMY anser 
vidare att Klarna inte heller uppfyller de krav på klar och tydlig information som framgår 
av artikel 12.1.

IMY anser därför att informationen om rätten till begränsning inte efterlever kravet på 
öppenhet, särskilt mot bakgrund av Artikel 29-arbetsgruppens uttalanden ovan, och 
konstaterar därmed att Klarna bryter mot artiklarna 5.1 a, 5.2, 12.1 och 13.2 b i 
dataskyddsförordningen.

Rätten till dataportabilitet

Avseende rätten till dataportabilitet (artikel 20), följer av Avsnitt 10 i 
Dataskyddsinformationen ”Rätt att få tillgång till din data. Du kan begära en kopia av 
dina personuppgifter om du vill veta vilken information vi har om dig. Denna kopia kan 
också överföras i ett maskinläsbart format (så kallad “dataportabilitet”).”.

Integritetsskyddsmyndigheten

Diarienummer: DI-2019-4062
Datum: 2022-03-28

17(25)

IMY anser inte att information om rättigheten har lämnats på ett öppet sätt, då den dels 
har infogats under rätten till tillgång trots att dataportabilitet är en separat rättighet 
enligt artikel 20 i dataskyddsförordningen, dels då den inte har sammanfattats på ett 
tydligt sätt som gör det möjligt för de registrerade att förstå vad rättigheten innebär. 
Enligt artikel 20 tar rättigheten sikte på att den registrerade dels har rätt att få de 
personuppgifter som rör honom eller henne i ett strukturerat, allmänt använt och 
maskinläsbart format, dels har rätt att överföra dessa till en annan 
personuppgiftsansvarig under vissa förutsättningar. IMY bedömer att överträdelsen av 
artikel 13.2 b vad gäller kravet på information om rätten till dataportabilitet, med 
hänsyn tagen även till övriga överträdelser av artiklarna 13 och 14 som framgår av 
detta beslut, är så pass allvarlig att den även innebär en överträdelse av artiklarna 5.1 
a och 5.2. IMY anser vidare att Klarna inte heller uppfyller de krav på klar och tydlig 
information som framgår av artikel 12.1.

IMY anser därför att informationen när det gäller rätten till dataportabilitet inte 
efterlever kravet på öppenhet, särskilt mot bakgrund av Artikel 29-arbetsgruppens 
uttalanden ovan, och konstaterar att Klarna bryter mot artiklarna 5.1 a, 5.2, 12.1 och 
13.2 b i dataskyddsförordningen.

Rätten att göra invändningar

Avseende rätten att göra invändningar (artikel 21), konstaterar IMY att det saknas 
fullständig information om denna rättighet i Dataskyddsinformationen. I Avsnitt 10 i 
Dataskyddsinformationen finns följande information infogad i den ovan berörda 
informationen om ”Rätt att motsätta dig behandling av dina personuppgifter eller 
invända mot vår behandling”: ”Du kan också invända mot vår behandling när du 
anser att det finns omständigheter som gör att behandlingen inte utförs i enlighet med 
gällande regler.”. Vidare finns följande information i Avsnitt 10 i 
Dataskyddsinformationen ”Rätt att invända mot ett automatiserat beslut. Du har rätt 
att invända mot ett automatiserat beslut som fattats av Klarna om detta beslut innebär 
rättsliga följder eller utgör ett beslut som på liknande sätt i betydande grad påverkar 
dig. Se Avsnitt 6 ovan om hur Klarna använder denna form av automatiska beslut.”. 

Dessutom finns det följande information i Avsnitt 3 i Dataskyddsinformationen, 
gällande ändamålet att behandla personuppgifter för att utföra 
kundnöjdhetsundersökningar om Klarnas tjänster, ”Du kan invända mot detta när som 
helst. Du kommer också att få information om hur du kan avanmäla dig från detta varje 
gång du kontaktas för detta ändamål.”. Följande information finns även i Avsnitt 6, 
gällande Klarnas profilering och automatiserat beslutsfattande, ”Förutsäga vilken 
marknadsföring som kan vara av intresse för dig. Du kan alltid invända mot detta och 
avanmäla dig från marknadsföringen och denna profilering, genom att kontakta oss. 
För mer information om vår behandling av personuppgifter för att tillhandahålla 
marknadsföring se Avsnitt 3 ovan;”, samt ”Du har alltid rätt att invända mot ett 
automatiserat beslut med rättsliga följder eller beslut som på liknande sätt i betydande 
grad påverkar dig (tillsammans med den sammanhängande profileringen) genom att 
kontakta oss på e-postadressen i Avsnitt 13. En medarbetare på Klarna kommer i 
sådana fall att titta på ditt fall.”.

Enligt artikel 21 har den registrerade rätt att göra invändningar i flera olika situationer. 
Av artikel 21.1 följer att den registrerade har rätt att när som helst göra invändningar 
mot behandling av personuppgifter avseende honom eller henne som grundar sig på 
artikel 6.1 e (allmänt intresse) eller f (berättigat intresse/intresseavvägning), inbegripet 
profilering som grundar sig på dessa bestämmelser. Den personuppgiftsansvarige får 

Integritetsskyddsmyndigheten

Diarienummer: DI-2019-4062
Datum: 2022-03-28

18(25)

då inte längre behandla personuppgifterna, såvida denne inte kan påvisa tvingande 
berättigade skäl för behandlingen som väger tyngre än den registrerades intressen, 
rättigheter och friheter, eller om det sker för fastställande, utövande eller försvar av 
rättsliga anspråk. 

IMY konstaterar att Dataskyddsinformationen i sin helhet saknar information om rätten 
att göra invändningar mot behandling av personuppgifter som grundar sig på artikel 
6.1 f i dataskyddsförordningen, inbegripet profilering som grundar sig på denna 
bestämmelse, trots att Klarna för flera olika behandlingar, som bland annat beskrivs i 
Avsnitt 3 i Dataskyddsinformationen, uppger att detta är en av de rättsliga grunder som 
tillämpas samt att profilering sker. Profileringen utvecklas närmare i Avsnitt 6 i 
Dataskyddsinformationen, men även där saknas information om rätten att invända 
enligt artikel 21.1. IMY bedömer att överträdelsen av artikel 13.2 b vad gäller kravet på 
information om rätten att göra invändningar, med hänsyn tagen även till övriga 
överträdelser av artiklarna 13 och 14 som framgår av detta beslut, är så pass allvarlig 
att den även innebär en överträdelse av artiklarna 5.1 a och 5.2. IMY anser vidare att 
Klarna inte heller uppfyller de krav på klar och tydlig information som framgår av artikel 
12.1.

IMY anser därför att informationen när det gäller rätten att göra invändningar i 
Dataskyddsinformationen inte efterlever kravet på öppenhet och konstaterar därmed 
att Klarna bryter mot artiklarna 5.1 a, 5.2, 12.1 och 13.2 b i dataskyddsförordningen.

2.2.6 IMY:s bedömning av Klarnas information enligt artikel 13.2 f och 14.2 g 

Enligt artiklarna 13.2 f och 14.2 g ska information lämnas om förekomsten av 
automatiserat beslutsfattande, inbegripet profilering enligt artikel 22.1 och 22.4, varvid 
det åtminstone i dessa fall ska lämnas meningsfull information om logiken bakom samt 
betydelsen och de förutsedda följderna av sådan behandling för den registrerade.

Tillämplig reglering

Av Artikel 29-arbetsgruppens vägledning WP260 (s. 22-23) framgår att information om 
förekomsten av automatiserat beslutsfattande, inbegripet profilering, enligt artikel 22.1 
och 22.4, samt meningsfull information om logiken bakom samt betydelsen och de 
förutsedda följderna av behandlingen för den registrerade, utgör en del av den 
obligatoriska information som måste lämnas till den registrerade enligt artiklarna 13.2 f 
och 14.2 g. Artikel 29-arbetsgruppen har i riktlinjerna WP251 om automatiserat 
individuellt beslutsfattande och profilering beskrivit hur öppenhet bör tillämpas just i 
fråga om profilering. I WP251 (s. 10) framhålls följande:

Profileringsprocessen syns oftast inte för den registrerade. Processen går till på så sätt 
att härledda eller avledda uppgifter skapas om enskilda personer. Det rör sig om ”nya” 
personuppgifter som inte har lämnats direkt av de registrerade. Enskilda har olika grad 
av förståelse för hur processen går till och kan ha svårt ett förstå de komplexa tekniker 
som används vid profilering och automatiserat beslutsfattande.

Enligt artikel 12.1 ska den personuppgiftsansvarige tillhandahålla de registrerade 
koncis, klar och tydlig, begriplig och lättillgänglig information om behandlingen av 
deras personuppgifter.

Integritetsskyddsmyndigheten

Diarienummer: DI-2019-4062
Datum: 2022-03-28

19(25)

Enligt artikel 22.1 ska den registrerade ha rätt att inte bli föremål för ett beslut som 
enbart grundas på automatiserad behandling, inbegripet profilering vilket har rättsliga 
följder för honom eller henne eller på liknande sätt i betydande grad påverkar honom 
eller henne. Sådant automatiserat beslutsfattande är endast tillåtet om ett av de 
undantagsvillkor som anges i artikel 22.2 föreligger. Undantag görs för det fall 
beslutsfattandet är nödvändigt för ingående eller fullgörande av ett avtal mellan den 
registrerade och den personuppgiftsansvarige eller tillåts enligt unionsrätten eller en 
medlemsstats nationella rätt som den personuppgiftsansvarige omfattas av och som 
fastställer lämpliga åtgärder till skydd för den registrerades rättigheter, friheter och 
berättigade intressen eller grundar sig på den registrerades uttryckliga samtycke.

Följande framhålls i WP251 (s. 17):

Med tanke på att den centrala principen bakom dataskyddsförordningen är öppenhet 
måste personuppgiftsansvariga se till att de på ett klart och tydligt sätt förklarar för 
enskilda hur profilering eller automatiserat beslutsfattande fungerar. 

Framför allt om behandlingen inbegriper beslutsfattande som grundas på profilering 
(oavsett om behandlingen omfattas av bestämmelserna i artikel 22) måste det 
förtydligas för den registrerade att behandlingen avser både a) profilering och b) 
beslutsfattande grundat på den profil som skapats. 

I skäl 60 anges att tillhandahållandet av information om profilering ingår i den 
personuppgiftsansvariges öppenhetsskyldigheter enligt artikel 5.1 a. Den registrerade 
har rätt till information från den personuppgiftsansvarige om ”profilering”, och i vissa 
fall rätt att invända mot ”profilering”, oavsett om det enbart rör sig om automatiserat 
individuellt beslutsfattande som grundas på profilering.

Den registrerades rätt till information enligt artiklarna 13.2 f och 14.2 g behandlas i 
WP251 (s. 26):

Med tanke på de potentiella riskerna för de registrerades rättigheter och de slutsatser 
som kan dras av den profilering som omfattas av artikel 22 bör 
personuppgiftsansvariga vara särskilt uppmärksamma på sin skyldighet att säkerställa 
insyn i behandlingen. Enligt artiklarna 13.2 f och 14.2 g ska personuppgiftsansvariga 
tillhandahålla lättillgänglig information om automatiserat beslutsfattande som grundas 
enbart på automatiserad behandling, inbegripet profilering, som har rättsliga eller på 
liknande sätt betydande följder. Om den personuppgiftsansvarige fattar 
automatiserade beslut med stöd av artikel 22.1 måste denne 

 berätta för den registrerade att de tillämpar denna metod, 



lämna meningsfull information om den bakomliggande logiken och 
förklara betydelsen och de förutsedda följderna av behandlingen. 

Tillhandahållandet av denna information hjälper även personuppgiftsansvariga att 
säkerställa att de uppfyller några av de obligatoriska skyddsåtgärder som anges i 
artikel 22.3 och skäl 71.

Om det automatiserade beslutsfattandet och profileringen inte omfattas av definitionen 
i artikel 22.1 är det ändå god praxis att tillhandahålla ovannämnda information. I vilket 
fall som helst måste den personuppgiftsansvarige tillhandahålla tillräcklig information 
till den registrerade för att behandlingen ska anses rättvis och uppfylla alla andra 
informationskrav i artiklarna 13 och 14. 

Integritetsskyddsmyndigheten

Diarienummer: DI-2019-4062
Datum: 2022-03-28

20(25)

…

Den personuppgiftsansvarige bör försöka att på ett enkelt sätt förklara logiken bakom, 
eller kriterierna för att komma fram till, beslutet. I dataskyddsförordningen åläggs den 
personuppgiftsansvarige att lämna meningsfull information om logiken bakom 
behandlingen, inte nödvändigtvis en komplex förklaring av de algoritmer som används 
eller att lämna ut den fullständiga algoritmen. Den information som tillhandahålls bör 
emellertid vara tillräckligt heltäckande för att den registrerade ska förstå skälen till 
beslutet.

Klarnas Dataskyddsinformation

Av avsnitt 6 i Klarnas Dataskyddsinformation framgår följande:

Beslut med rättsliga följder eller beslut som på liknande sätt i betydande grad påverkar 
dig

Automatiserade beslut med rättsliga följder eller automatiserade beslut som på 
liknande sätt i betydande grad påverkar dig innebär att vissa beslut i våra Tjänster 
uteslutande fattas automatiskt, utan inblandning av våra anställda, och kan ha 
betydande effekt på dig som kund, jämförbart med rättsliga följder. Genom att fatta 
sådana beslut automatiskt ökar Klarna objektiviteten och öppenheten i besluten när vi 
erbjuder dessa Tjänster.

Vi använder denna typ av automatiserade beslut när vi:





Beslutar att godkänna din ansökan om att använda en Tjänst som 
innefattar kredit;
Beslutar att inte godkänna din ansökan om att använda en Tjänst som 
innefattar kredit;

 Beslutar huruvida du utgör en bedrägeri- eller penningtvättsrisk, om vår 
behandling visar att ditt beteende indikerar penningtvätt eller bedrägligt 
beteende, att ditt beteende inte överensstämmer med tidigare användning 
av våra Tjänster, eller att du har försökt dölja din riktiga identitet. I 
relevanta fall undersöker Klarna också om specifika kunder är listade på 
sanktionslistor.
 

Se Avsnitt 3 för mer information om vilka kategorier av personuppgifter som behandlas 
för dessa ändamål.

I avsnitt 3 Dataskyddsinformationen lämnas följande information angående 
kreditprövning (ändamål, kategorier av uppgifter, grund för personuppgiftsbehandling):

Utföra kreditprövning innan kredit 
beviljas (Se Avsnitt 4.1 om Klarnas 
Tjänster som innebär att kredit 
lämnas och Avsnitt 7.4 om hur vi 
samarbetar med 
kreditupplysningsbyråer). 

Kontakt- och 
identifikationsuppgifter, 
finansiell information och 
information om hur du 
interagerar med Klarna.

Följa lag, när krediten 
ifråga regleras i lag. 
För de fall krediten 
inte är reglerad i lag 
utförs behandlingen 
för att kunna fullgöra 
kreditavtalet.

Integritetsskyddsmyndigheten

Diarienummer: DI-2019-4062
Datum: 2022-03-28

21(25)

Klarna har i svaret till IMY den 26 april 2019 preciserat vilka kategorier av uppgifter 
som behandlas i samband med automatiserade beslut, inbegripet profilering för 
kreditprövningsändamål:

Uppgifter som samlas in från konsumenten själv eller genereras av Klarna








Person- och kontaktinformation (såsom namn, adress, 
personnummer/födelsedatum och e-postadress) Källa: lämnas av 
konsument vid köp.
Information om hur konsumenten interagerat med Klarna (exempelvis 
utestående skuld, om konsumenten valt att blockera sig från Klarnas 
tjänster eller blivit avstängd på grund av missbruk). Källa: Konsumentens 
tidigare relation med Klarna.
Klarnas interna kreditscore (som redovisas i svar 4 ovan).
Bekräftelse från Klarnas interna bedrägerikontroll (d.v.s. ”ja”, ”nej” eller 
”extra verifikation krävs”). Källa: Konsumentens tidigare relation med 
Klarna, uppgifter som lämnats av konsumenter vid köp, eller samlats in av 
Klarna i samband med dessa. 

Uppgifter som samlas in från externa leverantörer







Person- och kontaktinformation (extern verifikation av konsumenten samt 
dennes adress, samt extern information om ägaren till telefonnumret som 
lämnats). Källa: Extern leverantör
Finansiell information (extern kreditinformation, såsom inkomst, 
betalningsanmärkningar eller skuldsanering) Källa: Extern leverantör. 
Bekräftelse från Klarnas interna bedrägerikontroll (d.v.s. ”ja”, ”nej” eller 
”extra verifikation krävs”). Källa: Extern leverantör. 

IMY:s bedömning

IMY konstaterar att Klarnas Dataskyddsinformation saknar meningsfull information om 
logiken bakom samt betydelsen och de förutsedda följderna av sådan behandling för 
den registrerade. Av Dataskyddsinformationen framgår endast att vissa typer av 
information används i samband med det automatiserade beslutet (Kontakt- och 
identifikationsuppgifter, finansiell information och information om hur du interagerar 
med Klarna).

Det framgår inte att Klarna använder en egen intern scoremodell som bygger bland 
annat på både intern och extern finansiell information eller vilka typer av uppgifter som 
ingår i den finansiella informationen, exempelvis uppgift om skulder hos andra 
kreditgivare. Det ges ingen information om vilka omständigheter som kan vara av 
avgörande betydelse för ett negativt kreditbeslut. 

IMY anser att kravet på att lämna meningsfull information om logiken bakom ett 
automatiserat kreditbeslut innefattar uppgift om vilka kategorier uppgifter som är av 
avgörande betydelse inom ramen för en intern scoremodell och eventuell förekomst av 
villkor som alltid leder till ett avslagsbeslut inom ramen för det beslutsstöd som den 
personuppgiftsansvarige använder sig av.

Integritetsskyddsmyndigheten

Diarienummer: DI-2019-4062
Datum: 2022-03-28

22(25)

IMY anser inte att informationen om automatiserade kreditbeslut tillhandahålls på ett 
lättillgängligt sätt. Den enskilde konsumenten bör tillhandhållas denna typ av 
svårbegriplig information i ett sammanhang i stället för utspritt på olika ställen i 
Dataskyddsinformationen.

IMY anser att den information som Klarna lämnar om förekomsten av automatiserat 
beslutsfattande, inbegripet profilering enligt artikel 22.1 och 22.4 i 
dataskyddsförordningen, varvid det åtminstone i dessa fall ska lämnas meningsfull 
information om logiken bakom samt betydelsen och de förutsedda följderna av sådan 
behandling för den registrerade inte uppfyller kraven i artiklarna 13.2 f och 14.2 g. 
Informationen är inte koncis, klar och tydlig samt inte heller lättillgänglig. Den uppfyller 
därmed inte kraven i artikel 12.1.

IMY bedömer att överträdelsen av artiklarna 13.2 f och 14.2 g, med hänsyn tagen även 
till övriga överträdelser av artiklarna 13 och 14 som framgår av detta beslut, är så pass 
allvarlig att den även innebär en överträdelse av artiklarna 5.1 a och 5.2. 

IMY konstaterar därför att Klarna bryter mot artiklarna 5.1 a, 5.2, 12.1, 13.2 f och 14.2 
g i dataskyddsförordningen.
3 Val av ingripande
3.1 Rättslig reglering 

IMY har vid överträdelser av dataskyddsförordningen ett antal korrigerande 
befogenheter, bland annat reprimand, föreläggande och sanktionsavgifter. Det följer av 
artikel 58.2 a–j i dataskyddsförordningen. 

IMY ska påföra sanktionsavgifter utöver eller i stället för andra korrigerande åtgärder 
som avses i artikel 58.2, beroende på omständigheterna i varje enskilt fall. 

Om en personuppgiftsansvarig eller ett personuppgiftsbiträde, med avseende på en 
och samma eller sammankopplade uppgiftsbehandlingar, uppsåtligen eller av 
oaktsamhet överträder flera av bestämmelserna i denna förordning får den 
administrativa sanktionsavgiftens totala belopp inte överstiga det belopp som fastställs 
för den allvarligaste överträdelsen. Det framgår av artikel 83.3 i 
dataskyddsförordningen. 

Varje tillsynsmyndighet ska säkerställa att påförandet av administrativa 
sanktionsavgifter i varje enskilt fall är effektivt, proportionellt och avskräckande. Det 
anges i artikel 83.1 i dataskyddsförordningen. 

I artikel 83.2 anges de faktorer som ska beaktas för att bestämma om en administrativ 
sanktionsavgift ska påföras, men också vad som ska påverka sanktionsavgiftens 
storlek.

3.2 Sanktionsavgift 

Klarna tillhandahåller betalningslösningar till ca 90 miljoner konsumenter och fler än 
200 000 butiker i 17 länder. Klarna tillhandahåller flera olika tjänster som är viktiga för 
det finansiella systemet, såsom direktbetalning, olika former av “prova först och betala 
senare”-tjänster samt avbetalningar. För att kunna tillhandahålla dessa tjänster måste 
Klarna behandla en mycket stor mängd personuppgifter. IMY har ovan bedömt att 

Integritetsskyddsmyndigheten

Diarienummer: DI-2019-4062
Datum: 2022-03-28

23(25)

Klarna inte har uppfyllt den grundläggande principen om öppenhet och de 
registrerades rättigheter avseende information. Klarna har överträtt artiklarna 5.1 a, 
5.2, 12.1, 13.1 c, e-f och 13.2 a-b, f och 14.2 g i dataskyddsförordningen. IMY anser 
inte att det är frågan om mindre allvarliga överträdelser. Klarna ska därför påföras 
administrativa sanktionsavgifter för nämnda överträdelser.

IMY anser att det utlämnande av information som sker via Klarnas 
Dataskyddsinformation är en och samma uppgiftsbehandling och att ett gemensamt 
sanktionsbelopp ska fastställas för dessa. IMY konstaterar att Klarna har överträtt flera 
artiklar som omfattas av artikel 83.5, som innebär att ett högre sanktionsbelopp kan 
påföras.

När det gäller beräkning av beloppet framgår av artikel 83.5 i dataskyddsförordningen 
att företag som begår överträdelser som de aktuella kan påföras sanktionsavgifter på 
upp till tjugo miljoner EUR eller fyra procent av den totala globala årsomsättningen 
under föregående budgetår, beroende på vilket värde som är högst.

Vid bestämmande av maxbeloppet för en sanktionsavgift som ska påföras ett företag 
ska den definition av begreppet företag användas som EU-domstolen använder vid 
tillämpning av artiklarna 101 och 102 i EUF-fördraget (se skäl 150 i 
dataskyddsförordningen). Av domstolens praxis framgår att detta omfattar varje enhet 
som utövar ekonomisk verksamhet, oavsett enhetens rättsliga form och sättet för dess 
finansiering samt även om enheten i juridisk mening består av flera fysiska eller 
juridiska personer.

IMY bedömer att det företags omsättning som ska läggas till grund för beräkning av de 
administrativa sanktionsavgifter som Klarna kan åläggas är Klarnas moderbolag 
Klarna Holding AB. Av Klarna Holding AB:s årsredovisning för år 2020 framgår att 
årsomsättningen år 2020 var ca 10 093 659 000 kronor. Det högsta sanktionsbelopp 
som kan fastställas i ärendet är fyra procent av detta belopp, det vill säga cirka 
404 000 000 kronor.

Vid bestämmande av sanktionsavgiftens storlek beaktar IMY att Klarna är ett 
multinationellt företag som behandlar personuppgifter om ett stort antal registrerade. 
Klarna behandlar många olika kategorier av personuppgifter där uppgifterna i vissa fall 
avser ekonomiska förhållanden och den registrerades kreditvärdighet. IMY anser att 
det ska ställas höga krav på ett stort företag med så omfattande och integritetskänslig 
personuppgiftsbehandling att tillhandahålla information som är koncis, klar och tydlig, 
begriplig och i lätt tillgänglig form. 

I försvårande riktning talar att det har varit överträdelser som rör artiklar som är 
centrala för att den registrerade ska ha möjlighet att kunna ta till vara sina rättigheter 
enligt dataskyddsförordningen och att den information som tillhandahålls i 
Dataskyddsinformationen berör ett mycket stort antal registrerade samt att 
överträdelsen pågått under en längre tid.

Som förmildrande omständighet beaktas att Klarna under tiden tillsynen pågått ändrat 
och förbättrat informationen i Dataskyddsinformationen.

Mot bakgrund av överträdelsernas allvar och att den administrativa sanktionsavgiften 
ska vara effektiv, proportionerlig och avskräckande bestämmer IMY den administrativa 
sanktionsavgiften för Klarna Bank AB till 7 500 000 kronor.

Integritetsskyddsmyndigheten

Diarienummer: DI-2019-4062
Datum: 2022-03-28

24(25)

Detta beslut har fattats av generaldirektören Lena Lindgren Schelin efter föredragning 
av avdelningsdirektören Hans Kärnlöf. Vid den slutliga handläggningen har även 
rättschefen David Törngren och enhetschefen Catharina Fernquist deltagit.

Lena Lindgren Schelin, 2022-03-28   (Det här är en elektronisk signatur)

Bilagor
Bilaga 1 - Klarnas Dataskyddsinformation                                                               
Bilaga 2 - Klarnas Användarvillkor

Integritetsskyddsmyndigheten

Diarienummer: DI-2019-4062
Datum: 2022-03-28

25(25)

Hur man överklagar 

Om ni vill överklaga beslutet ska ni skriva till Integritetsskyddsmyndigheten. Ange i 
skrivelsen vilket beslut ni överklagar och den ändring som ni begär. Överklagandet ska 
ha kommit in till Integritetsskyddsmyndigheten senast tre veckor från den dag ni fick 
del av beslutet. Om överklagandet har kommit in i rätt tid sänder 
Integritetsskyddsmyndigheten det vidare till Förvaltningsrätten i Stockholm för 
prövning. 

Ni kan e-posta överklagandet till Integritetsskyddsmyndigheten om det inte innehåller 
några integritetskänsliga personuppgifter eller uppgifter som kan omfattas av 
sekretess. Myndighetens kontaktuppgifter framgår av beslutets första sida. 

Ni kan e-posta överklagandet till Integritetsskyddsmyndigheten om det inte innehåller 
några integritetskänsliga personuppgifter eller uppgifter som kan omfattas av 
sekretess. Myndighetens kontaktuppgifter framgår av beslutets första sida. 

