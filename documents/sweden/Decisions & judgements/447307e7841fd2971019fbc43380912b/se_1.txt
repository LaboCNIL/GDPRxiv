1(10)

Migrationsverket
Slottsgatan 82
602 22 Norrköping
 

Diarienummer:
DI-2019-13667

Ert diarienummer:
1.3.3-2019-43845

Datum:
2021-11-17

Beslut efter tillsyn enligt 
dataskyddsförordningen – 
Migrationsverkets behandling av 
personuppgifter i VIS

Innehåll
1.
2.

3.

Integritetsskyddsmyndighetens beslut................................................................. 2
Redogörelse för tillsynsärendet............................................................................ 2
2.1 Granskningens syfte och avgränsning........................................................... 2
2.2 Genomförande och metod............................................................................. 3
2.3 Om VIS.......................................................................................................... 3
Motivering av beslutet.......................................................................................... 4
3.1 Vad granskningen omfattat............................................................................ 4
3.2 VIS-förordningen i förhållande till dataskyddsförordningen........................... 4
3.3 Grundläggande förutsättningar för att behandla personuppgifter i VIS.......... 4

3.3.1 Migrationsverkets syften med behandlingen av personuppgifter i 
VIS............................................................................................................ 4
3.3.2 Uppgifter som får behandlas enligt VIS-förordningen...................... 4
3.4 Personuppgiftsansvar.................................................................................... 5
3.5 Behandling av särskilda kategorier av personuppgifter................................. 5
3.6 Radering av uppgifter i VIS när domstol ändrat ett tidigare avslagsbeslut.... 6
3.7 Gallring av uppgifter i de nationella informationssystemen............................ 6
3.7.1 Uppgifter i de nationella systemen................................................... 6
3.7.2 Uppgifter hämtade från C-VIS.......................................................... 7
3.8 Utbildning av personal vid utlandsmyndigheterna......................................... 7
3.9 VIS och it-säkerhet......................................................................................... 7
3.9.1 Vad granskningen av it-säkerheten omfattat.................................... 7
3.9.2 Tillämpliga bestämmelser................................................................ 7
3.9.3 Dokumentation av it-arkitekturen över VIS....................................... 8
3.9.4 Loggning av användaraktiviteter och logguppföljning...................... 9

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Page 1 of 10Integritetsskyddsmyndigheten

Diarienummer: DI-2019-13667
Datum: 2021-11-17

2(10)

4.

3.9.5 Gallring av användarloggar.............................................................. 9
Val av ingripande............................................................................................... 10
4.1 Rättslig reglering.......................................................................................... 10
4.2 Migrationsverket ska tilldelas två varningar................................................. 10

1. Integritetsskyddsmyndighetens beslut

Integritetsskyddsmyndigheten utfärdar varningar, med stöd av 58.2 a 
dataskyddsförordningen, då Migrationsverkets behandling sannolikt kommer att bryta 
mot bestämmelserna i dataskyddsförordningen enligt följande.

1. Den fortsatta utvecklingen och förvaltningen av VIS kan, i strid med artikel 32 
dataskyddsförordningen, komma att äventyras på grund av otydligheter kring 
IT-dokumentationens status, vilket kan leda till att Migrationsverket inte vidtar 
lämpliga tekniska och organisatoriska åtgärder som säkerställer en 
säkerhetsnivå som är lämplig.

2. Uppgifter i användarloggar kan, i strid med artikel 5.1 e 

dataskyddsförordningen om lagringsminimering, komma att sparas under en 
längre tid än vad som är nödvändigt för de ändamål för vilka 
personuppgifterna behandlas, eftersom Migrationsverket saknar en rutin för 
gallring av användarloggar.

2. Redogörelse för tillsynsärendet

2.1 Granskningens syfte och avgränsning

Integritetsskyddsmyndigheten (IMY) har i enlighet med fastställd inspektionsplan 
granskat Migrationsverkets behandling av personuppgifter i den nationella delen av 
informationssystemet för viseringar (VIS). Syftet med granskningen har varit att 
kontrollera om behandlingen av personuppgifter är i överensstämmelse med gällande 
rätt, dvs. VIS-förordningen1 och dataskyddsförordningen (GDPR)2. 

IMY har en skyldighet enligt artikel 41.2 i VIS-förordningen att granska behandlingen i 
den nationella delen av VIS minst en gång vart fjärde år. Granskningen ska 
genomföras i enlighet med internationella redovisningsstandarder.

Vid granskningen har IMY ställt frågor avseende personuppgiftsbehandlingen i VIS, 
personuppgiftsansvar, personuppgiftsbiträden, behöriga myndigheter, 
informationsutbyte med andra medlemsländer, gallring, överföring av personuppgifter 
till tredje land, registrerades rättigheter, utbildning av personal samt it-säkerhet.

1 EUROPAPARLAMENTETS OCH RÅDETS FÖRORDNING (EU) 767/2008 av den 9 juli 2008 om 
informationssystemet för viseringar (VIS) och utbytet mellan medlemsstaterna av uppgifter om viseringar för kortare 
vistelse (VIS-förordningen)

2 EUROPAPARLAMENTETS OCH RÅDETS FÖRORDNING (EU) 2016/679 av den 27 april 2016 om skydd för 
fysiska personer med avseende på behandling av personuppgifter och om det fria flödet av sådana uppgifter och om 
upphävande av direktiv 95/46/EG (allmän dataskyddsförordning)

Page 2 of 10Integritetsskyddsmyndigheten

Diarienummer: DI-2019-13667
Datum: 2021-11-17

3(10)

2.2 Genomförande och metod

IMY har vid tre tillfällen, den 16 januari 2020, den 21 februari 2020 och den 5 oktober 
2021, på plats hos Migrationsverket granskat personuppgiftsbehandlingen i den 
nationella delen av VIS. Migrationsverket har vid det första tillfället förevisat VIS och de 
nationella IT-systemen Wilma, W2, VIS-mail och den centrala utlänningsdatabasen 
(CUD). 

Efter det första inspektionstillfället har IMY skickat ett antal skriftliga frågor till 
Migrationsverket, som verket har besvarat före det andra inspektionstillfället. 

Vid det andra inspektionstillfället har IMY ställt kompletterande frågor samt genomfört 
stickprovskontroller av avslutade viseringsärenden i Wilma samt pågående 
viseringsärenden i W2.

På grund av pandemin har det tredje inspektionstillfället, med fokus på 
användarloggar, fått skjutas upp till hösten 2021. Inför detta tillfälle har IMY skickat ett 
antal kompletterande frågor som Migrationsverket har fått besvara.

Vid det tredje inspektionstillfället har IMY granskat användarloggarna samt ställt 
kompletterande frågor. Migrationsverket har också fått möjlighet att informera om vad 
som kan ha förändrats sedan inspektion 2.

2.3 Om VIS

VIS är ett EU-gemensamt system för utbyte av uppgifter om viseringar för kortare 
vistelser mellan EU:s medlemsländer. Syftet med VIS är att underlätta förfarandet vid 
visumansökningar, förhindra ett kringgående av reglerna om vilket medlemsland som 
ansvarar för att pröva en visumansökan, underlätta kampen mot bedrägerier, 
underlätta kontroller vid gränsövergångar vid de yttre gränserna av Schengen och 
inom medlemsstaternas territorium och att bidra till att förebygga hot mot 
medlemsstaternas inre säkerhet.

VIS innehåller personuppgifter som samlats in och registrerats i samband med 
ansökan om visum. Vilka personuppgifter som får behandlas anges i VIS-förordningen 
och inkluderar bl.a. fingeravtryck och fotografier.

Migrationsverket är utsedd att vara personuppgiftsansvarig enligt artikel 41.4 i VIS-
förordningen för Sveriges behandling av personuppgifter i VIS. Personuppgiftsansvaret 
omfattar även utlandsmyndigheternas automatiska behandling vid hantering av 
visumansökningar. Även andra, särskilt utsedda, myndigheter använder VIS bl.a. i den 
brottsbekämpande verksamheten.

Huvudkomponenten i IT-systemet är den centrala databasen (C-VIS), som innehåller 
uppgifter om visumansökningar och beslut från medlemsländerna. Den centrala 
databasen hanteras av Europeiska byrån för den operativa förvaltningen av stora IT-
system inom området frihet, säkerhet och rättvisa (eu-Lisa). Det finns också ett 
integrerat kommunikationssystem, ViSMail, som används för kommunikation mellan 
Schengenstaterna i aktuella och avslutade viseringsärenden.  

Varje medlemsland har nationella system (N-VIS) som kommunicerar med den 
centrala databasen. I Sverige använder sig Migrationsverket av det processtyrda 
ärendehanteringssystemet W2 för att hantera pågående visumansökningar och Wilma 

Page 3 of 10Integritetsskyddsmyndigheten

Diarienummer: DI-2019-13667
Datum: 2021-11-17

4(10)

för att hantera avslutade ärenden. Nationell information sparas i den centrala 
utlänningsdatabasen (CUD).

3. Motivering av beslutet

3.1 Vad granskningen omfattat

IMY:s granskning har omfattat vilka personuppgifter som behandlas i den nationella 
delen av VIS, vem som är personuppgiftsansvarig för behandlingen, om det finns 
personuppgiftsbiträden och förutsättningarna för hur de behandlar personuppgifter, 
vilka som är behöriga myndigheter och vilka uppgifter de har åtkomst till, hur 
informationsutbytet med andra medlemsländer går till, hur länge personuppgifter 
sparas i den nationella delen, hur datakvaliteten säkerställs och registervården 
fungerar, om uppgifterna överförs till tredje land, hur de registrerades rättigheter 
säkerställs, vilken utbildning i hanteringen av personuppgifter som tillhandahålls 
personalen samt hur it-säkerheten fungerar. Av avsnitt 3.9.1 framgår närmare vad som 
ingått i granskningen av it-säkerheten.

Under motiveringen av beslutet tar IMY upp utvalda delar av det som granskats. I 
övrigt har IMY inga synpunkter på behandlingen. 

3.2 VIS-förordningen i förhållande till dataskyddsförordningen

Dataskyddsförordningen infördes den 25 maj 2018 och är den primära rättsliga 
regleringen vid behandling av personuppgifter.

Dataskyddsförordningens bestämmelser gäller i den mån det inte finns en särreglering 
i VIS-förordningen. Det framgår av skäl 17 i VIS-förordningen och artikel 94.2 i 
dataskyddsförordningen.

3.3 Grundläggande förutsättningar för att behandla 
personuppgifter i VIS

3.3.1 Migrationsverkets syften med behandlingen av personuppgifter i VIS
I artikel 2 i VIS-förordningen anges de syften för vilka personuppgifter får behandlas. 
För Migrationsverkets del handlar det framförallt om att hantera och besluta i 
viseringsärenden. Det har inte framkommit något inom ramen för granskningen och de 
stickprovskontroller som IMY utfört som tyder på att Migrationsverket skulle behandla 
uppgifter i de nationella systemen för andra syften än vad som framgår av VIS-
förordningen.

3.3.2 Uppgifter som får behandlas enligt VIS-förordningen
I VIS-förordningen finns det ett flertal artiklar (artiklarna 9-14) som uttryckligen anger 
vilka uppgifter som får behandlas i samband med en viseringsansökan.

IMY har granskat vilka uppgifter som har registrerats i Wilma och i W2. I mycket stor 
utsträckning är kategorierna av uppgifter fördefinierade dvs. det finns ett väldigt lite 
utrymme för en person med åtkomst till systemen att behandla andra kategorier av 
uppgifter i de nationella systemen. IMY:s stickprovskontroller har inte heller visat att 
Migrationsverket skulle behandla andra uppgifter än vad myndigheten har stöd att 
behandla enligt VIS-förordningen.

Page 4 of 10Integritetsskyddsmyndigheten

Diarienummer: DI-2019-13667
Datum: 2021-11-17

5(10)

3.4 Personuppgiftsansvar

Enligt artikel 41.4 i VIS-förordningen ska varje medlemsstat utse en myndighet som 
ska vara personuppgiftsansvarig och ha ett centralt ansvar för denna medlemsstats 
behandling av uppgifter. Migrationsverket är den nationellt utpekade myndigheten, 
vilket framgår av 11 § punkten 3 förordning (2019:502) med instruktion för 
Migrationsverket.

Av 9 § utlänningsdatalagen (2016:27) framgår också att Migrationsverket är 
personuppgiftsansvarig för myndighetens behandling av personuppgifter. Dessutom är 
Migrationsverket enligt nämnda bestämmelse även personuppgiftsansvarig för 
utlandsmyndigheterna automatiserade behandling av personuppgifter, vilket omfattar 
behandling av personuppgifter i VIS.

Migrationsverket har i ärendet bl.a. informerat om att heltidsanställda vid 
utlandsmyndigheter, som handlägger migrationsärenden, sedan den 1 januari 2020 är 
anställda av Migrationsverket medan deltidsanställda och lokalanställda även 
fortsättningsvis är anställda av Utrikesdepartementet (UD). Anställda vid UD i 
Stockholm handlägger inte migrationsärenden överhuvudtaget och har heller ingen 
access till VIS-systemet. I syfte att klargöra ansvarsförhållandet mellan 
Migrationsverket och UD har det tecknats en förvaltningsöverenskommelse mellan 
parterna. 

IMY ser positivt på att Migrationsverket och UD har tecknat en 
förvaltningsöverenskommelse. Det är viktigt att gränserna för Migrationsverkets 
personuppgiftsansvar är klarlagt i förhållande till UD. IMY har inga synpunkter på vad 
som framkommit i ärendet avseende personuppgiftsansvaret.

3.5 Behandling av särskilda kategorier av personuppgifter

IMY har särskilt ställt frågor kring Migrationsverkets behandling av fingeravtryck och 
fotografier. Av artikel 9 i VIS-förordningen framgår att viseringsmyndigheten ska 
registrera såväl fotografi av den sökanden såsom fingeravtryck. Migrationsverket har 
beskrivit hur fingeravtryck och fotografier registreras och hanteras och hur kvaliteten 
på uppgifterna säkerställs.

Migrationsverket har informerat om att det från EU-nivå inte det inte ställs något 
uttryckligt krav på kvalitén på ett fingeravtryck och förklarat att det sannolikt beror på 
att det är bättre med ofullständiga eller i viss mån ”sämre” avtryck i det centrala VIS än 
inga alls. Det finns dock krav på upplösning och vissa andra krav i (2009/756/EG), 
vilken refereras till i ”Bilaga handledning för handläggning av viseringsansökningar och 
ändring av utfärdande viseringar” (handledning I om viseringskodexen). I stället har 
man uppmanat medlemsstaterna att säkra att man verkligen försöker att uppnå bästa 
möjliga kvalitet genom mätning vid upptagningstillfället och om möjligt applicera 
samma algoritm för mätning av kvalitet vid upptagning som används centralt vid 
lagring. Kvaliteten mäts vid lagring och medlemsstaterna delges statistik över uppnådd 
kvalitet på en summerad nivå.
 
Migrationsverket har informerat om att myndigheten valt att använda samma 
kvalitetsprogramvara för fingeravtryck som används i det centrala VIS i de 
biometristationer myndigheten använder. Med hjälp av denna programvara mäts 
upptagningen av enskilda fingrar och också summan av alla fingrar på en hand enligt 
en viktning. Operatören blir uppmanad att ta om avtrycken om kvaliteten är låg och 

Page 5 of 10Integritetsskyddsmyndigheten

Diarienummer: DI-2019-13667
Datum: 2021-11-17

6(10)

kan också välja att använda det bästa fingret om flera upptagningar gjorts, allt i syfte 
att skicka bästa möjliga avtryck till det centrala VIS. Uppföljning av kvalitet på 
upptagningar görs för att säkerställa att de avtryck som sänds till VIS håller en hög 
kvalitet, en faktor är operatörens utbildning/motivation/skicklighet. Andra viktiga 
faktorer är åldern för tredjelandsmedborgaren, yrke, etnicitet och individuella skillnader 
av annan art. Enligt Migrationsverket har myndigheten säkerställt att utrustningen är av 
god kvalitet, att processen för upptagning är god samt att mätning av fingeravtryckens 
kvalitet görs och följs upp.

IMY gör bedömningen att Migrationsverket vidtagit adekvata åtgärder för att 
säkerställa en god kvalitet på de fingeravtryck som registreras av Sverige i VIS och 
hanteringen föranleder därför inga synpunkter från IMY.

3.6 Radering av uppgifter i VIS när domstol ändrat ett tidigare 
avslagsbeslut

Av artikel 25.3 i VIS-förordningen framgår att om ett avslag på en ansökan om visering 
har upphävts av domstol eller överklagandeinstans ska den medlemsstat som avslog 
ansökan radera de uppgifter som avses i artikel 12 i VIS-förordningen så snart beslutet 
att upphäva avslaget har vunnit laga kraft. 

Migrationsverket har initialt uppgett att det finns en framtagen manuell rutin för att tillse 
att en ansökan raderas i enlighet med artikel 25.3 i VIS-förordningen men att det vid 
myndighetens kontroll framkommit att rutinen inte alltid följts. I september 2021 har 
Migrationsverket kompletterat med information om att det sedan tidigare finns en 
funktion i W2 där beslutsfattare vid utlandsmyndigheterna kan ta bort ett beslut från C-
VIS. Migrationsverket har nu förtydligat rutinen för hur denna funktion ska användas i 
enlighet med artikel 25.3 VIS-förordningen. Migrationsverket har också tagits fram ett 
förslag till hur borttagandet kan automatiseras och informerat om att den it-utveckling 
som krävs för att införa automatiseringen förväntas kunna genomföras under Q1 2022.

IMY ser positivt på att Migrationsverket förtydligat den manuella rutinen för radering 
enligt artikel 25.3 i VIS-förordningen och planerna att ta fram en automatiserad rutin 
och har inga synpunkter på hanteringen. 

3.7 Gallring av uppgifter i de nationella informationssystemen

3.7.1 Uppgifter i de nationella systemen
Enligt dataskyddsförordningen, se artiklarna 5.1 b, 5.1 e och 89.1, finns det möjligheter 
att spara uppgifter för arkivändmål med stöd av nationella bestämmelser. En 
myndighet är enligt arkivlagen (1990:782) och arkivförordningen (1991:446) skyldig att 
bevara sina allmänna handlingar och får endast, enligt 14 § arkivförordningen, gallra 
dessa i enlighet med föreskrifter eller beslut av Riksarkivet, om inte särskilda 
gallringsföreskrifter finns i lag eller förordning.

Av bilagan till Riksarkivets föreskrift RA-MS 2013:45 avsnitt 5.2.1.6 framgår att 
Migrationsverket får gallra handlingar i viseringsärenden fem år efter beslutsdatum

Enligt Migrationsverket säkerställer myndigheten, både genom automatisk gallring och 
manuella rutiner, att handlingar tas bort i nationella informationssystem. Enligt 
Migrationsverket gallras uppgifter från de nationella operativa systemen efter sex år. 
Det är viseringshandlingarna som gallras. Viss information, som personinformation och 

Page 6 of 10Integritetsskyddsmyndigheten

Diarienummer: DI-2019-13667
Datum: 2021-11-17

7(10)

övergripande information, förs över till ett nationellt e-arkiv, som är en separat databas 
avskilt från de nationella operativa systemen. Om det finns flera ärenden kopplade till 
en individ sker gallring när gallringsfristen utgått avseende samtliga viseringsärenden.

Migrationsverkets har uppgett att skälet till att uppgifter gallras efter sex år och inte 
fem år efter beslutsdatum, som gallringsföreskriften tillåter, är verksamhetsskäl.

IMY har inga synpunkter på det som framkommit i ärendet avseende hur 
Migrationsverket gallrar viseringsuppgifter respektive för över uppgifter till e-arkivet.

3.7.2 Uppgifter hämtade från C-VIS
Uppgifter som sparas i det nationella systemet kan antingen vara uppgifter som 
hämtats från den centrala databasen C-VIS och som andra medlemsstaters lagt in 
eller uppgifter som Sverige lagt in.

I artikel 30.1 VIS-förordningen anges att uppgifter från C-VIS endast får sparas i ett 
enskilt fall så länge som det är nödvändigt i enlighet med ändamålen med VIS och i 
enlighet med tillämpliga rättsliga bestämmelser. Av artikel 30.2 framgår att det inte 
påverkar medlemsstaternas rätt att lagra uppgifter som de har fört in i VIS i sina 
nationella informationssystem. All användning som inte är förenlig med punkterna 1 
och 2 ska, enligt 30.3 VIS-förordningen, betraktas som missbruk enligt varje 
medlemsstats nationella lagstiftning.

Enligt Migrationsverket sparas inga hämtade uppgifter från C-VIS i de nationella 
systemen utöver den VisMail-korrespondens som kan finnas i enskilda viserings- 
och/eller asylärenden. Dessa uppgifter gallras samtidigt som ärendet i dess helhet 
gallras enligt nationella gallringsregler.

IMY har inga synpunkter på hanteringen.

3.8 Utbildning av personal vid utlandsmyndigheterna

Migrationsverket har under den pågående tillsynen driftsatt en interaktiv 
dataskyddsutbildning för anställda. Den tillhandahålls till den personal på 
utlandsmyndigheterna och på Migrationsverket som arbetar i VIS. Utbildningen har 
funnits tillgänglig sedan slutet av 2020. En uppföljning av vilka som gått utbildningen är 
planerad som en aktivitet för nästa år. Migrationsverkets dataskyddsombud har 
ansvaret för uppföljningen.

IMY ser positivt på att Migrationsverket tagit fram en interaktiv utbildning och har inga 
synpunkter.

3.9 VIS och it-säkerhet

3.9.1 Vad granskningen av it-säkerheten omfattat
Migrationsverket har beskrivit rutinerna för behörighetstilldelning, identifiering av 
användare, dokumentation över it-arkitekturen, policy för byte av lösenord, kontroller 
av behörigheter, hanteringen av användarloggar och datakvalitetsgranskningar.

3.9.2 Tillämpliga bestämmelser 
De grundläggande principerna för behandling av personuppgifter anges i artikel 5 
dataskyddsförordningen. En grundläggande princip är kravet på
säkerhet enligt artikel 5.1 f, som anger att personuppgifterna ska behandlas på ett sätt 

Page 7 of 10Integritetsskyddsmyndigheten

Diarienummer: DI-2019-13667
Datum: 2021-11-17

8(10)

som säkerställer lämplig säkerhet för personuppgifterna, inbegripet skydd mot 
obehörig eller otillåten behandling och mot förlust, förstöring eller skada genom 
olyckshändelse, med användning av lämpliga tekniska eller organisatoriska åtgärder.

Av artikel 5.2 dataskyddsförordningen framgår den s.k. ansvarsskyldigheten, dvs. att 
den personuppgiftsansvarige ska ansvara för och kunna visa att de grundläggande 
principerna i punkt 1 efterlevs. 

Artikel 32 dataskyddsförordningen reglerar säkerheten i samband med behandlingen. 
Enligt punkt 1 ska den personuppgiftsansvarige, med beaktande av den senaste 
utvecklingen, genomförandekostnaderna och behandlingens art, omfattning, 
sammanhang och ändamål samt riskerna, av varierande sannolikhetsgrad och allvar, 
för fysiska personers rättigheter och friheter, vidta lämpliga tekniska och 
organisatoriska åtgärder för att säkerställa en säkerhetsnivå som är lämplig i 
förhållande till risken (...). Enligt punkt 2 ska vid bedömningen av lämplig 
säkerhetsnivå särskild hänsyn tas till de risker som behandlingen medför, i synnerhet 
från oavsiktlig eller olaglig förstöring, förlust eller ändring eller till obehörigt röjande av 
eller obehörig åtkomst till de personuppgifter som överförts, lagrats eller på annat sätt 
behandlats.

I artikel 32.2 VIS-förordningen anges närmare krav på it-säkerheten avseende det 
nationella gränssnittet. Även om artikeln enligt ordalydelsen i artikeln riktar sig till 
medlemsstaterna ger den vägledning vid tolkningen av artikel 32 
dataskyddsförordningen av kravet på att vidta lämpliga tekniska och organisatoriska 
åtgärder för att säkerställa en säkerhetsnivå som är lämplig i förhållande till risken. 
Migrationsverket är personuppgiftsansvarig för VIS i Sverige och är därmed den 
myndighet som ytterst ansvarar för att kraven i artikel 32 dataskyddsförordningen och 
32.2 VIS-förordningen är uppfyllda.

3.9.3 Dokumentation av it-arkitekturen över VIS
En korrekt och uppdaterad dokumentation över it-arkitekturen är en viktig del i att 
skydda informationen och it-system och minska risker och sårbarhet t.ex. när personal 
byts ut eller slutar. Det är en sådan organisatorisk åtgärd som krävs enligt artikel 32 
dataskyddsförordningen. 

Vid inspektionstillfälle ett överlämnade Migrationsverket ett dokument över it-
arkitekturen i VIS som enligt myndigheten inte var färdigställd. Vid inspektionstillfälle 
tre har Migrationsverket lämnat in en uppdaterad version, som föranletts av ett projekt 
med syfte att anpassa arkitekturen till ett kommande EU-system. Den uppdaterade 
versionen av dokumentet speglar enligt Migrationsverket det utseende som den 
nationella delen av VIS har just nu, men projektet kommer innebära att strukturen görs 
om.

Den senaste versionen av dokumentet som IMY tagit del av har status ”utkast” 
angiven i dokumentet och det saknas beslutsdatum i rutan ”beslutad av” och 
information i rutan ”godkänd av”. Enligt dokumenthistoriken uppdaterades det senast 
den 3-4 februari 2020. 

IMY ifrågasätter inte Migrationsverkets uppgift om att dokumentet är uppdaterat och 
återger den nuvarande it-arkitekturen. Det finns dock inte någon information i rutan 
”godkänd av” och rutan för datum för godkännande, vilket skulle kunna betyda att 
dokumentet inte formellt är beslutat av myndigheten. Det är inte heller tydligt för den 
som läser dokumentet att det är uppdaterat och återspeglar nuvarande it-arkitektur.

Page 8 of 10Integritetsskyddsmyndigheten

Diarienummer: DI-2019-13667
Datum: 2021-11-17

9(10)

Enligt IMY är det sannolikt, på grund av oklarheten kring dokumentets status för 
läsaren, att det kan uppstå felaktigheter vid utvecklingen och förvaltning av VIS, vilket i 
sin tur kan leda till att Migrationsverket inte vidtar lämpliga tekniska och 
organisatoriska åtgärder som säkerställer en lämplig säkerhetsnivå enligt artikel 32 
dataskyddsförordningen.

3.9.4 Loggning av användaraktiviteter och logguppföljning
I artikel 32.2 i VIS-förordningen anges att varje medlemsstat ska, med avseende på 
sitt nationella gränssnitt, vidta de åtgärder som är nödvändiga, inbegripet anta en 
dataskyddsplan, för att se till att det finns möjlighet att verifiera och fastställa vilka 
uppgifter som har registrerats i VIS, när detta har gjorts, av vem, och i vilket syfte 
(kontroll av uppgiftsregistreringen).

Migrationsverket har beskrivit hur loggningen av användaraktiviteter går till. IMY har 
även vid inspektionstillfälle tre granskat vilka uppgifter som har registrerats i 
användarloggen avseende två avslutade viseringsärenden. 

Migrationsverkets information och IMY:s stickprovskontroll visar att det går att verifiera 
och fastställa vilka uppgifter som har registrerats i VIS, när detta har gjorts, av vem, 
och i vilket syfte. IMY har mot den bakgrunden inga synpunkter på loggningen av 
användaraktiviteter.

3.9.5 Gallring av användarloggar
En användarlogg som sparas längre än vad som är nödvändigt för ändamålet kan i sig 
innebära en säkerhetsrisk. I bedömningen, enligt artikel 32 dataskyddsförordningen, 
av lämpliga säkerhetsåtgärder och användarloggar ligger att ta ställning till hur länge 
det finns ett behov av att spara dessa ur ett it-säkerhetsperspektiv. Enligt principen om 
lagringsminimering i artikel 5 c dataskyddsförordningen ska personuppgifter inte 
sparas längre än vad som är nödvändigt för ändamålet.

Enligt Migrationsverket ska användarloggarna gallras efter 10 år, vilket motsvarar 
preskriptionstiden för grovt dataintrång. Vid inspektion 2 uppgav Migrationsverket att 
myndigheten ännu inte fått igång någon rutin för gallring av användarloggar. IMY har 
därefter begärt in uppgift om hur gammal den äldsta loggposten är och fått svar från 
Migrationsverket att den registrerades 2012-09-01.

På befintligt underlag ifrågasätter inte IMY den valda tidsperioden att spara loggar.  
IMY konstaterar dock att valet av tidsperiod främst synes bygga på ett 
informationssäkerhetsperspektiv och inte ett integritetsperspektiv och vill därför 
understryka att båda perspektiven ska tas i beaktande vid bedömningen.

Vidare kan IMY konstatera att det ännu inte skett någon gallring av användarloggar, 
vilket förklaras av att den äldsta loggposten registrerades för lite drygt nio år sedan 
dvs. tiden för gallring har ännu inte passerat. En avsaknad av en rutin för gallring av 
användarloggar kan, nu när tidpunkten att börja gallra loggar närmar sig, sannolikt 
leda till en felaktig behandling av personuppgifter dvs. att uppgifter i användarloggar 
sparas för länge i strid med artikel 5 e dataskyddsförordningen.

Page 9 of 10Integritetsskyddsmyndigheten

Diarienummer: DI-2019-13667
Datum: 2021-11-17

10(10)

4. Val av ingripande

4.1 Rättslig reglering

IMY har ett antal korrigerande befogenheter att tillgå enligt artikel 58.2 
dataskyddsförordningen. Om en behandling sannolikt kommer att bryta mot 
bestämmelserna i dataskyddsförordningen eller kompletterande författningar kan IMY 
enligt artikel 58.2 a dataskyddsförordningen utfärda en varning.

Övriga korrigerande åtgärder i artikel 58.2 b-j dvs. framförallt reprimand, föreläggande 
eller administrativa sanktionsavgifter, förutsätter att IMY konstaterat att den 
personuppgiftsansvarige behandlar personuppgifter i strid med 
dataskyddsförordningen eller kompletterande författningar.

4.2 Migrationsverket ska tilldelas två varningar

I avsnitt 3.9.3 och 3.9.5 har IMY bedömt att det är sannolikt att Migrationsverkets 
behandling kan komma att leda till felaktig behandling av personuppgifter. Det är inte 
fråga om konstaterade brister som kan föranleda reprimand, föreläggande eller 
administrativa sanktionsavgifter. I övrigt har IMY inte konstaterat någon överträdelse 
av dataskyddsförordningen. Det innebär att den korrigerande befogenhet som är 
möjlig för IMY att använda inom ramen för den här tillsynen är varningar.

Båda sannolikheterna är av sådan karaktär att det enligt IMY är motiverat att tilldela en 
varning för att kommande behandlingar kan komma att stå i strid med artikel 5 e 
dataskyddsförordningen respektive artikel 32 dataskyddsförordningen.

_________________________

Detta beslut har fattats av enhetschefen Charlotte Waller Dahlberg efter föredragning 
av juristen Jonas Agnvall. Vid den slutliga handläggningen av ärendet har även 
juristerna Lisa Zettervall och It-säkerhetsspecialisten Johan Ma medverkat.

Charlotte Waller Dahlberg, 2021-11-17   (Det här är en elektronisk signatur)

Kopia till: 
Dataskyddsombudet  

Page 10 of 10