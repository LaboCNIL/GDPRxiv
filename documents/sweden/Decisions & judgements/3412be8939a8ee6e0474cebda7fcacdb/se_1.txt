Beslut

Diarienr

2020-05-11

DI-2020-1539

Hälso- och sjukvårdsnämnden i Region
Örebro län

Hälso-och sjukvårdsnämnden i Region Örebro län –
tillsyn enligt dataskyddsförordningen
Datainspektionens beslut
Datainspektionen konstaterar att Hälso- och sjukvårdsnämnden i Region
Örebro län mellan september 2019 och januari 2020 behandlade
personuppgifter i strid med artikel 5, artikel 6 och artikel 9 i
dataskyddsförordningen. Detta genom att ha publicerat känsliga
personuppgifter på Region Örebro läns webbplats utan att det varit förenligt
med principerna om ändamålsbegränsning och uppgiftsminimering, utan att
det funnits laglig grund för det och i strid med förbudet mot att behandla
känsliga personuppgifter. Hälso- och sjukvårdsnämnden i Region Örebro län
har vid samma publicering även behandlat personuppgifter i strid med
artikel 87 i dataskyddsförordningen och 3 kap. 10 § lag (2018:218) med
kompletterande bestämmelser till EU:s dataskyddsförordning
(dataskyddslagen) genom att ha behandlat personnummer utan att ha stöd
för det.
Datainspektionen konstaterar att Hälso- och sjukvårdsnämnden i Region
Örebro län vid granskningen i februari 2020 befanns behandla
personuppgifter i strid med artikel 32 i dataskyddsförordningen genom att
inte ha vidtagit tillräckliga organisatoriska åtgärder för att se till att
personuppgifter skyddas från otillåten publicering på regionens webbplats,
såsom att upprätta skriftliga instruktioner och säkerställa att den som
publicerar personuppgifter på webbplatsen gör detta i enlighet med
instruktionerna.
Datainspektionen beslutar med stöd av artiklarna 58.2 och 83 i
dataskyddsförordningen och 6 kap. 2 § dataskyddslagen att Hälso- och
sjukvårdsnämnden i Region Örebro län för överträdelserna av artikel 5,
artikel 9 och artikel 32 i dataskyddsförordningen samt 3 kap. 10 §
dataskyddslagen ska betala en administrativ sanktionsavgift på 120 000

Postadress: Box 8114, 104 20 Stockholm
Webbplats: www.datainspektionen.se

E-post: datainspektionen@datainspektionen.se
Telefon: 08-657 61 00

1 (10)

Datainspektionen

DI-2020-1539

kronor. Av detta belopp avser 80 000 kronor överträdelserna av artiklarna 5,
6 och 9 samt 3 kap. 10 § i dataskyddsförordningen och 40 000 kronor avser
överträdelsen av artikel 32.
Datainspektionen förelägger med stöd av artikel 58.2 d i
dataskyddsförordningen Hälso- och sjukvårdsnämnden i Region Örebro län
att upprätta skriftliga instruktioner och införa rutiner som säkerställer att
den som publicerar personuppgifter på öppna webbplatser gör detta i
enlighet med instruktionerna.

Redogörelse för tillsynsärendet
Datainspektionen tog emot ett klagomål mot Hälso- och sjukvårdsnämnden i
Region Örebro län angående att en anmälan till JO mot rättspsykiatriska
kliniken i Örebro hade publicerats i sin helhet på regionens öppna
webbplats. Publiceringen hade skett inför ett nämndsammanträde den 25
september 2019. Anmälan innehöll anmälarens identitetsuppgifter (inklusive
personnummer), kontaktuppgifter, uppgift om att anmälaren var inlagd på
den rättspsykiatriska kliniken och uppgift om att anmälaren var föremål för
urinprovtagning. Med anledning av detta beslutade Datainspektionen i slutet
av januari 2020 att inleda en tillsyn mot Hälso- och sjukvårdsnämnden i
Region Örebro län i syfte att undersöka nämndens hantering av
personuppgifter vid webbpubliceringar. I samband med att tillsynen inleddes
och Datainspektionen uppmärksammade nämnden om publiceringen tog
nämnden bort den publicering som klagomålet rörde.
Hälso- och sjukvårdsnämnden i Region Örebro län har i huvudsak uppgett
följande.
Den publicerade handlingen togs genast bort från den öppna webbplatsen.
Vidare granskades alla publicerade kallelser och protokoll i syfte att
kontrollera så att ytterligare röjande inte hade skett. Därefter gjordes en
personuppgiftsincidentsanmälan till Datainspektionen, en intern
avvikelseanmälan upprättades och det undersöktes vad som kunde göras för
att något liknande inte skulle hända igen.
Region Örebro län publicerar normalt sett personuppgifter i kallelser och
protokoll på sin webbplats som hänför sig till förtroendevalda politiker eller
tjänstepersoner i deras tjänste-/förtroendeuppdrag. Vid webbpublicering

2 (10)

Datainspektionen

DI-2020-1539

bedöms Region Örebro län kunna åberopa allmänt intresse för att publicera
protokoll och kallelser, inklusive personuppgifter, utifrån artikel 6 i
dataskyddsförordningen samt 2 kap. 2 § dataskyddslagen. Känsliga
personuppgifter enligt artikel 9 i dataskyddsförordningen och 3 kap. 3 §
dataskyddslagen ska aldrig publiceras på regionens webbplats. I det aktuella
fallet borde publicering inte ha skett.
Hälso- och sjukvårdsnämnden saknar skriftliga rutiner rörande publicering
av handlingar och personuppgifter på webbplatsen. Det är ett fåtal personer
som har som arbetsuppgift att publicera hälso- och sjukvårdsnämndens
kallelser och protokoll på webbplatsen. Rutiner kring publiceringen delges
muntligt. I detta fall har de muntliga rutinerna inte följts och handlingen
publicerades av misstag.
Region Örebro län har påbörjat arbetet med att skapa skriftliga riktlinjer och
rutiner för delgivning av kallelser och protokoll till förtroendevalda samt för
publicering på webbplatsen.
Övrigt som framkommit i ärendet
Datainspektionen har gått igenom den information som nämnden lämnat
om händelsen i en personuppgiftsanmälan (dnr PUI-2020-339). Nämnden
uppger i denna handling bland annat att incidenten inträffade på grund av
”Mänskliga faktorn: fel i det enskilda fallet” (ett förtryckt svarsalternativ), att
handlingen tagits bort från den externa webben, att borttagning av
handlingen åtföljdes av en omedelbar granskning av alla publicerade
kallelser och protokoll för att säkerställa att röjande inte har förekommit på
annat sätt eller i andra handlingar, att ett datum bestämts för information
och genomgång till berörd personalgrupp kring regler för publicering på
webben, samt att den registrerade informerats om incidenten.
I en bilaga till anmälan om personuppgiftsincident skrev regionen följande.
”Region Örebro län anser det vara mycket viktigt att personuppgifter
behandlas korrekt och i enlighet med vid varje tidpunkt gällande regler.
Därför strävar Region Örebro län efter att i de olika stegen i beredningen av
ärenden, uppmärksamma förekomsten av personuppgifter i olika typer av
handlingar, och att om det inte är nödvändigt att de finns där, antingen ta
bort dem eller presentera dem i en sådan form att de inte kan härledas till
enskild person. Detta arbete sker systematiskt och igenom ett antal
beredningssteg./…/I förevarande fall har det emellertid varit så att de

3 (10)

Datainspektionen

DI-2020-1539

aktuella uppgifterna till följd av ett misstag, som inte på sedvanligt sätt har
uppmärksammats i beredningsgången, har följt med ut i publiceringen på
den publika webben.”

Motivering av beslut
Datainspektionen konstaterar att det bland de personuppgifter som
publicerades på Region Örebro läns öppna webbplats funnits uppgifter som
varit känsliga enligt artikel 9 i dataskyddsförordningen. Detta gäller för
uppgiften om att den registrerade är intagen på den rättspsykiatriska
kliniken och att hen är föremål för urinprovstagning. Detta då den
förstnämnda uppgiften avslöjar att personen kan lida av en allvarlig psykisk
störning och den sistnämnda uppgiften att personen har eller har haft en
drogproblematik. Därmed utgör de uppgifter om hälsa. Vidare har
personnummer omfattats av publiceringen.

Rättslig reglering
Personuppgifter får endast behandlas om det finns en rättslig grund för det
som framgår av artikel 6 i dataskyddsförordningen. Ett sådant rättsligt stöd
kan till exempel bestå i att behandlingen är nödvändig för att utföra en
uppgift av allmänt intresse, till exempel att ge allmänheten insyn i den
kommunala verksamheten. Behandling av känsliga personuppgifter är som
huvudregel förbjuden och sådana personuppgifter får endast behandlas om
behandlingen omfattas av ett undantag i artikel 9 i dataskyddsförordningen.
Personnummer får endast behandlas med stöd av 3 kap. 10 §
dataskyddslagen, det vill säga om det finns (ett enligt
dataskyddsförordningens bestämmelser giltigt) samtycke eller om
behandlingen är klart motiverad med hänsyn till ändamålet med
behandlingen, vikten av en säker identifiering eller något annat beaktansvärt
skäl.
De som behandlar personuppgifter måste förutom att ha en rättslig grund
alltid uppfylla de grundläggande principer som framgår av artikel 5 i
dataskyddsförordningen. Bland annat får personuppgifter endast användas
för särskilda, uttryckligt angivna och berättigade ändamål (principen om
ändamålsbegränsning) och det får inte behandlas fler personuppgifter än
nödvändigt för ändamålen (uppgiftsminimeringsprincipen). Av artikel 32

4 (10)

Datainspektionen

DI-2020-1539

följer att den personuppgiftsansvarige har att vidta lämpliga tekniska och
organisatoriska åtgärder för personuppgifter för att säkerställa en
säkerhetsnivå som är lämplig i förhållande till risken för fysiska personers
rättigheter och friheter. Vidare ska den personuppgiftsansvarige, enligt
artikel 32.4, vidta åtgärder för att säkerställa att varje fysisk person som utför
arbete under den personuppgiftsansvariges överinseende, och som får
tillgång till personuppgifter, endast behandlar dessa på instruktion från den
personuppgiftsansvarige.
Datainspektionens bedömning av publiceringen
Datainspektionen bedömer att publiceringen av en privatpersons
korrespondens till en myndighet gått utöver ett tänkbart ändamål med att
publicera delar av det aktuella ärendet på webben (att ge allmänheten insyn i
den kommunala verksamheten). Därmed har det inte funnits något särskilt,
uttryckligt angivet och berättigat ändamål med publiceringen av de aktuella
personuppgifterna. Vidare har det inte funnits någon laglig grund för att
publicera personuppgifterna och publiceringen har inte omfattats av något
undantag mot förbudet att behandla känsliga personuppgifter.
Personnummer har publicerats utan att de villkor som framgår av 3 kap. 10 §
dataskyddslagen varit uppfyllda.
Hälso- och sjukvårdsnämnden har enbart arbetat med muntliga
instruktioner till de medarbetare som ansvarat för publicering av nämndens
handlingar på webben. Publiceringen borde ha föregåtts av en bedömning av
om den var tillåten enligt dataskyddsförordningen. Att så inte har skett tyder
på att nämnden brustit i instruktionerna till de som arbetar under nämndens
överinseende. Det innebär att nämnden inte vidtagit lämpliga
organisatoriska säkerhetsåtgärder för att skydda mot otillåten publicering av
personuppgifter på webben.
Datainspektionen har i en rad beslut om kommuners webbpubliceringar
enligt personuppgiftslagen1 uttalat att en lämplig organisatorisk åtgärd för
att skydda personuppgifter från otillbörlig publicering är skriftliga rutiner för
webbpublicering. Sådana rutiner ska användas av personalen och bör
fastställa när personuppgifter får publiceras, vem som ska göra

Personuppgiftslagen (1998:204), PuL, trädde i kraft den 24 oktober 1998 och upphörde att
gälla den 24 maj 2018. Datainspektionen var tillsynsmyndighet enligt PuL fram till att
Dataskyddsförordningen började tillämpas den 25 maj 2018.
1

5 (10)

Datainspektionen

DI-2020-1539

bedömningen, hur länge uppgifterna ska bevaras på webben, arbetsrutin för
maskering av känsliga eller sekretessbelagda uppgifter, hantering av länkade
dokument samt angivande av vem som ansvarar för publicering och
eventuell borttagning av uppgifter.2 Andra lämpliga åtgärder kan vara att se
till att personalen får tillräcklig utbildning i dataskyddsförordningen och hur
den ska arbeta så att personuppgifter inte hanteras i strid med regelverket.
Sådan utbildning kan säkerställa att den som publicerar personuppgifter på
webbplatsen gör detta i enlighet med instruktionerna från den
personuppgiftsansvarige.
De rutiner som hälso- och sjukvårdsnämnden haft har inte räckt till för att
skydda personuppgifter från publicering i strid med dataskyddsförordningen.
Tillräckliga åtgärder har inte vidtagits för att säkerställa att de som
publicerar personuppgifter under nämndens överinseende gör det i enlighet
med nämndens instruktioner för publiceringen.
Datainspektionen konstaterar därför att Hälso- och sjukvårdsnämnden i
Region Örebro län har överträtt artiklarna 5, 6, 9 och 32 i
dataskyddsförordningen, samt 3 kap. 10 § dataskyddslagen.
Val av ingripande
Datainspektionen har konstaterat att nämnden har publicerat känsliga
personuppgifter och personnummer på Region Örebro läns webbplats och
att nämnden saknar skriftliga rutiner för webbpublicering. Den publicering
som har skett har saknat berättigat ändamål och laglig grund. Publiceringen
har inte omfattats av något av undantagen till förbudet mot att behandla
känsliga personuppgifter. Detta innebär att nämnden har behandlat
personuppgifter i strid med principerna om ändamålsbegränsning och
uppgiftsminimering i artikel 5 i dataskyddsförordningen, bestämmelsen om
laglig behandling i artikel 6 och förbudet mot behandling av känsliga
personuppgifter i artikel 9. Publiceringen av personnummer uppfyller inte
villkoren i 3 kap. 10 § dataskyddslagen och strider därför mot den
bestämmelsen.
I artikel 58 i dataskyddsförordningen anges Datainspektionens samtliga
befogenheter. Datainspektionen har vid överträdelser av

2

Se till exempel DI-1309-2011, DI-1787-2011 och DI-1057-2016.

6 (10)

Datainspektionen

DI-2020-1539

dataskyddsförordningen ett antal korrigerande befogenheter att tillgå enligt
artikel 58.2 a -j, bland annat reprimand, föreläggande och sanktionsavgifter.
Av artikel 58.2 i dataskyddsförordningen följer att Datainspektionen i
enlighet med artikel 83 ska påföra sanktionsavgifter utöver eller i stället för
andra korrigerande åtgärder som avses i artikel 58.2, beroende på
omständigheterna i varje enskilt fall. Om det är fråga om en mindre
överträdelse får tillsynsmyndigheten, enligt skäl 148 i
dataskyddsförordningen, utfärda en reprimand i stället för att påföra en
sanktionsavgift.
Sanktionsavgift ska utgå
Datainspektionen har bedömt att nämnden har överträtt artiklarna 5, 6, 9
och 32 i dataskyddsförordningen samt 3 kap. 10 § dataskyddslagen, antagen
på grundval av artikel 87 i dataskyddsförordningen. Dessa artiklar omfattas
av artiklarna 83.4 och 83.5. Vid en överträdelse av dessa ska
tillsynsmyndigheten överväga att påföra administrativa sanktionsavgifter
utöver, eller istället för, andra korrigerande åtgärder.
Datainspektionen bedömer att det inte är fråga om en mindre överträdelse.
Detta mot bakgrund av att de personuppgifter som publicerades var känsliga
och rörde en patient. Vidare kunde personen inte rimligen förvänta sig att
dennes korrespondens gjordes tillgänglig för en stor krets. Dessutom var
personuppgifterna publicerade under en längre tid utan att det upptäcktes av
nämnden. Det finns inte skäl att ersätta sanktionsavgiften med någon annan
korrigerande åtgärd. Hälso- och sjukvårdsnämnden ska således påföras en
administrativ sanktionsavgift.
Bestämmande av sanktionsbeloppets storlek
Enligt artikel 83.1 i dataskyddsförordningen ska varje tillsynsmyndighet
säkerställa att påförandet av administrativa sanktionsavgifter i varje enskilt
fall är effektivt, proportionellt och avskräckande.
För myndigheter gäller enligt 6 kap. 2 § andra stycket dataskyddslagen att
sanktionsavgiften ska bestämmas till högst 5 000 000 kronor vid
överträdelser som avses i artikel 83.4 i dataskyddsförordningen och högst
10 000 000 kronor vid överträdelser som avses i artikel 83.5. Överträdelser av
artikel 5, 6, 9 och 3 kap. 10 § dataskyddslagen (som antagits på grundval av
artikel 87) omfattas av de högre sanktionsavgifterna enligt artikel 83.5 och

7 (10)

Datainspektionen

DI-2020-1539

överträdelser av artikel 32 omfattas av det lägre maxbeloppet enligt artikel
83.4.
I artikel 83.2 i dataskyddsförordningen anges faktorer som ska beaktas vid
bestämmande av sanktionsavgiftens storlek. Dessa faktorer är bland annat a)
överträdelsens karaktär, svårighetsgrad och varaktighet, b) om överträdelsen
skett med uppsåt eller genom oaktsamhet, c) de åtgärder som den
personuppgiftsansvarige har vidtagit för att lindra den skada som de
registrerade lidit, d) graden av ansvar hos den personuppgiftsansvarige med
beaktande av de tekniska åtgärder som genomförts i enlighet med artikel 32,
g) de kategorier av personuppgifter som omfattas av överträdelsen, h) det
sätt på vilket överträdelsen kom till tillsynsmyndighetens kännedom, särskilt
huruvida och i vilken omfattning den personuppgiftsansvarige anmälde
överträdelsen.
Vid Datainspektionens bedömning av sanktionsavgiftens storlek har hänsyn
tagits till följande.
Överträdelsen har avsett känsliga personuppgifter avseende en person i
beroendeställning för vilken publiceringen av uppgifterna kan ha fått
allvarliga följder. Vidare har uppgifterna legat publicerade öppet på
regionens webbplats under en längre tid. Att det saknats lämpliga tekniska
och organisatoriska åtgärder för att se till sådana personuppgifter inte
publiceras utgör en risk för att liknande händelser ska inträffa igen.
Avsaknaden av lämpliga säkerhetsåtgärder avspeglar sig i att nämnden inte
själv upptäckt den felaktiga publiceringen. Emellertid har publiceringen inte
skett avsiktligt och det finns inte något som tyder på att fler än en person i
realiteten skulle ha drabbats av felaktiga publiceringar av känsliga
personuppgifter. Till detta kommer att nämnden så fort den fått kännedom
om händelsen agerat genom att ta bort den publicerade handlingen,
informera den registrerade och informera den berörda personalen samt att
det påbörjats ett arbete med att ta fram skriftliga rutiner. Datainspektionen
konstaterar även att regionen har gjort en personuppgiftsincidentsanmälan
för nämndens räkning till Datainspektionen och följt de föreskrifter som
finns i det avseendet.
Publiceringen av personuppgifter på nämndens öppna webbplats avser ett
och samma agerande och omfattar överträdelse av artiklarna 5, 6 och 9 i
dataskyddsförordningen samt 3 kap. 10 § dataskyddslagen.

8 (10)

Datainspektionen

DI-2020-1539

Sanktionsavgiften för överträdelsen av artikel 32 avser nämndens
organisatoriska säkerhetsåtgärder vid publicering på öppna webbplatser och
fastställs därmed separat.
Datainspektionen bestämmer utifrån en samlad bedömning att Hälso- och
sjukvårdsnämnden i Region Örebro län ska betala en administrativ
sanktionsavgift på 120 000 kronor för överträdelserna av artiklarna 5, 6, 9 och
32 i dataskyddsförordningen och 3 kap. 10 § dataskyddslagen. Av detta
belopp avser 80 000 kronor överträdelserna av artiklarna 5, 6 och 9 i
dataskyddsförordningen samt 3 kap. 10 § i dataskyddslagen och 40 000
kronor avser överträdelsen av artikel 32 i dataskyddsförordningen.
Föreläggande om ytterligare organisatoriska åtgärder
Enligt artikel 58.2 d har Datainspektionen befogenhet att förelägga en
personuppgiftsansvarig att se till att en behandling sker i enlighet med
dataskyddsförordningens bestämmelser. Det framgår av artikel 58.2 att
administrativa sanktionsavgifter kan kombineras med förelägganden.
Hälso- och sjukvårdsnämnden har inte vidtagit tillräckliga organisatoriska
åtgärder enligt artikel 32 i dataskyddsförordningen för att se till att
personuppgifter skyddas från otillåten publicering på regionens webbplats,
såsom att upprätta skriftliga instruktioner och säkerställa att den som
publicerar personuppgifter på webbplatsen gör detta i enlighet med
instruktionerna.
Hälso- och sjukvårdsnämnden i Region Örebro län ska därför föreläggas att
upprätta skriftliga instruktioner och införa rutiner som säkerställer att den
som publicerar personuppgifter på öppna webbplatser gör detta i enlighet
med instruktionerna.

Detta beslut har fattats av generaldirektören Lena Lindgren Schelin efter
föredragning av [juristen] Elin Hallström. Vid den slutliga handläggningen
har även chefsjuristen Hans-Olof Lindblom, enhetschefen Malin Blixt och
enhetschefen Katarina Tullstedt medverkat. It-säkerhetsspecialisten Magnus
Bergström har deltagit i de bedömningar som rör informationssäkerhet.

9 (10)

Datainspektionen

DI-2020-1539

Lena Lindgren Schelin, 2020-05-11 (Det här är en elektronisk signatur)
Bilaga
Hur man betalar sanktionsavgift
Kopia för kännedom till:
Dataskyddsombudet

Hur man överklagar
Om ni vill överklaga beslutet ska ni skriva till Datainspektionen. Ange i
skrivelsen vilket beslut ni överklagar och den ändring som ni begär.
Överklagandet ska ha kommit in till Datainspektionen senast tre veckor från
den dag beslutet meddelades. Om överklagandet har kommit in i rätt tid
sänder Datainspektionen det vidare till Förvaltningsrätten i Stockholm för
prövning.
Ni kan e-posta överklagandet till Datainspektionen om det inte innehåller
några integritetskänsliga personuppgifter eller uppgifter som kan omfattas av
sekretess. Myndighetens kontaktuppgifter framgår av beslutets första sida.

1 0 (10)

