1(20) 

Apotea AB 
 

Diarienummer: 
DI-2021-774 

Datum: 
2023-03-13 

Beslut efter tillsyn enligt 
dataskyddsförordningen                      
– Apotea AB:s kamerabevakning 

Innehåll 
Integritetsskyddsmyndighetens beslut ............................................................................2 
Redogörelse för tillsynsärendet ......................................................................................2 
Bakgrund ..............................................................................................................2 
Vad som framkommit i ärendet ............................................................................2 
Motivering av beslutet .....................................................................................................4 
Omfattningen av IMY:s prövning i ärendet ...........................................................4 
Vilka regelverk gäller för Apoteas kamerabevakning? .........................................4 
Kamerabevakningslagen ...........................................................................4 
Dataskyddsförordningen ...........................................................................4 
Behöver Apotea tillstånd för den aktuella kamerabevakningen? .........................4 
Har Apotea rättslig grund för sin kamerabevakning? ...........................................5 
Bevakning i syfte att arbetsleda och kontrollera anställda ........................7 
Bevakning i syfte att hantera incidenter och spåra läkemedel ..................7 
Bevakning i syfte att förebygga, avslöja och utreda brott ..........................9 
Bevakning i syfte att tillhandahålla IT-support .........................................11 
Bevakning i syfte att kontrollera varumottagning ....................................12 
Upplysningsplikt och informationsskyldighet ......................................................13 
Upplysningsplikt enligt kamerabevakningslagen .....................................14 
Informationsplikt enligt dataskyddsförordningen .....................................14 
Val av ingripande ...............................................................................................17 
Hur man överklagar ......................................................................................................20 
 

 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

2(20) 

 

 
Integritetsskyddsmyndighetens beslut 

Integritetsskyddsmyndigheten konstaterar att Apotea AB behandlar personuppgifter i 
strid med artikel 13 i dataskyddsförordningen1 genom att inte uppfylla kravet på 
information till de registrerade avseende kamerabevakning vid bolagets logistikcenter 
på Tjusarvägen 40 i Morgongåva.  

Integritetsskyddsmyndigheten ger Apotea AB en reprimand enligt artikel 58.2 b i 
dataskyddsförordningen för den konstaterade överträdelsen. 

Integritetsskyddsmyndigheten förelägger Apotea AB att vidta åtgärder för att 
säkerställa att 

1.  det på kamerabevakningsskyltarna på anläggningen i Morgongåva finns 

kontaktuppgifter till bolaget och en tydlig hänvisning till var externa besökare 
kan ta del av ytterligare information, och 

2.  att det i det andra informationslagret för anställda finns uppgift om samtliga 

rättigheter som avses i artikel 13.2 b samt att informationen inte ger uttryck för 
att de registrerades rättigheter är begränsade i tid eller underkastade formkrav 
på ett sätt som saknar stöd i dataskyddsförordningen. 

Åtgärderna ska ha vidtagits senast fyra veckor efter att detta beslut vunnit laga kraft. 
Redogörelse för tillsynsärendet 
Bakgrund 

Integritetsskyddsmyndigheten (IMY) har tagit del av uppgifter i media som gör gällande 
att Apotea AB (hädanefter ”Apotea” eller ”bolaget”) bedriver kamerabevakning vid sitt 
logistikcenter på Tjusarvägen 40, Morgongåva. I medierapporteringen har det bland 
annat gjorts gällande att Apotea använder bevakningskameror för att arbetsleda och 
kontrollera hur arbetstagare utför sina arbetsuppgifter. IMY har därför inlett tillsyn mot 
Apotea i syfte att utreda bolagets kamerabevakning vid logistikcentret.  

Vad som framkommit i ärendet 

Apotea har i huvudsak uppgett följande. Apotea bedriver kamerabevakning vid 
logistikcentret men anser att medierapporteringen har gett en missvisande bild av 
bevakningen.  

Apotea bedriver kamerabevakning i lokalen med ett antal kameror som är indelade i 
”verksamhetskameror”, ”lokalkameror” och ”stillbildskamera”. Verksamhetskamerorna 
används i syfte att hantera incidenter och spåra läkemedel. Majoriteten av 
verksamhetskamerorna används dessutom för IT-support. Lokalkamerorna används i 
syfte att förebygga, förhindra, utreda och upptäcka brott. Stillbildskameran används för 

1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). 

 

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

3(20) 

 

logistik- och affärsrelaterade syften. Kamerabevakning används endast för de ovan 
angivna ändamålen och aldrig för arbetsledning eller kontroll av enskilda anställda. 

Samtliga kameror förutom stillbildskameran bevakar med bildinspelning. 
Realtidsbevakning sker endast med verksamhetskamerorna som används för IT-
support och då endast på förekommen anledning, när ett ärende har eskalerats till IT-
supportavdelningen. Stillbildskameran tar en stillbild var 15:e minut, som raderas när 
nästa stillbild tas.  

Apotea har uppgett att bevakning i samtliga fall har stöd enligt artikel 6.1 f i 
dataskyddsförordningen. Vad gäller bevakningen i syfte att hantera incidenter och 
spåra läkemedel har Apotea uppgett att det finns krav som följer av lag, förordning och 
Läkemedelsverkets särskilda föreskrifter som innebär att Apotea har en skyldighet att 
vidta skyddsåtgärder för att se till att läkemedel hanteras på ett säkert sätt och inte 
försvinner eller levereras till fel slutkund. Kamerabevakning är nödvändig för att 
Apotea ska kunna uppfylla de rättsliga krav kring säkerhet som uppställs på 
verksamheten. Kamerabevakningen utgör också ett viktigt allmän- och 
samhällsintresse för att säkerställa en fungerade apoteksverksamhet eftersom tillgång 
till läkemedel är essentiell för både enskilda individer och folkhälsan i stort. En del i 
detta intresse är att läkemedel inte missbrukas. Det finns också ett allmänintresse i att 
de som bedriver apoteksverksamhet hanterar läkemedel på ett ansvarsfullt och säkert 
sätt och att eventuella situationer där läkemedel hamnar på avvägar kan redas ut. 
Apotea har implementerat ett flertal säkerhetsåtgärder för att undvika att 
läkemedelsrelaterade incidenter uppstår och kamerabevakningen tillämpas som ett 
sista alternativ för att spåra läkemedel eller identifiera felpaketerade eller fellevererade 
läkemedel. 

Majoriteten av verksamhetskamerorna används även som visuellt stöd för bolagets 
interna IT-jour vid tekniska problem i produktionen. Eftersom Apotea bedriver 
verksamhet som innebär ansvar för att leverera livsnödvändig medicin dygnet runt är 
det av stor vikt att bolaget kan avhjälpa tekniska problem omgående under alla tider på 
dygnet. Åtkomst till material för dessa ändamål är mycket begränsad och ges endast 
som ett sista alternativ då andra avhjälpande åtgärder på plats inte har varit 
framgångsrika.  

Lokalkamerorna används som ett stöd i bolagets brottsförebyggande arbete och utgör 
ett komplement till övriga åtgärder som vidtas för att komma tillrätta med brott. 
Kamerabevakningen används dels för att hindra att obehöriga personer tar sig in i 
lokalen och för att avskräcka från sådana intrång, dels för att bevaka särskilt utsatta 
områden och/eller platser där stöldbegärliga varor/läkemedel hanteras. 
Apoteksbranschen är brottsutsatt, särskilt på grund av tillgången till narkotikaklassade 
preparat. I lokalen förvaras bland annat varor och läkemedel (inklusive narkotiska 
läkemedel) som är särskilt stöldbegärliga. Apotea har uppgett att bolagets 
lagerverksamhet har varit utsatt för stölder sedan 2011 och att logistikcentret i 
Morgongåva på motsvarande sätt har varit brottsutsatt sedan bolaget tillträdde 
lokalerna under 2018. Av bolagets ingivna incidentrapportering framgår att det har 
inträffat två polisanmälda brott på platsen sedan bolaget tillträtt lokalerna. Därutöver 
har flera misstänkta incidenter förekommit som inte har polisanmälts, exempelvis har 
tomma förpackningar påträffats där stöld har misstänkts. 

Stillbildskameran används för att var 15:e minut ta en stillbild över logistikcentrets 
inleveransyta och används endast för att avgöra hur stor del av inleveransytan som är 
tillgänglig för kommande inleveranser av gods. Enskilda personer kan förekomma på 

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

4(20) 

 

vissa stillbilder i samband med en leverans, men bolaget bedömer att detta endast 
sker sällan.  
Motivering av beslutet 
Omfattningen av IMY:s prövning i ärendet 

Dataskyddsförordningen och kamerabevakningslagen (2018:1200) innehåller ett stort 
antal regler som måste följas i samband med behandling av personuppgifter genom 
kamerabevakning. Inom ramen för detta tillsynsärende prövar IMY inte samtliga regler 
och frågeställningar som kan aktualiseras vid en sådan personuppgiftsbehandling som 
den i ärendet aktuella kamerabevakningen innebär. IMY:s prövning i ärendet är 
avgränsad till frågorna om Apotea har uppfyllt kravet på rättslig grund enligt 
dataskyddsförordningen, om bevakningen är tillståndspliktig enligt 
kamerabevakningslagen samt om Apotea uppfyllt upplysningsplikten och 
informationsplikten enligt kamerabevakningslagen respektive dataskyddsförordningen.  

Vilka regelverk gäller för Apoteas kamerabevakning? 

Kamerabevakning är en form av personuppgiftsbehandling. Om och i vilken 
utsträckning det är tillåtet att kamerabevaka regleras i dataskyddsförordningen och 
kamerabevakningslagen som kompletterar dataskyddsförordningen. 

Kamerabevakningslagen 
I 4 § kamerabevakningslagen anges att lagen gäller om kamerabevakning enligt 3 § 
sker med utrustning som finns i Sverige. Enligt 3 § 1 kamerabevakningslagen avses 
med kamerabevakning att en tv-kamera, ett annat optisk-elektroniskt instrument eller 
en därmed jämförbar utrustning, utan att manövreras på platsen används på ett sådant 
sätt som innebär varaktig eller regelbundet upprepad personbevakning. 

Den bevakning som Apotea bedriver vid logistikcentret i Morgongåva sker med 
utrustning som finns i Sverige och utgör kamerabevakning enligt 3 § 1 
kamerabevakningslagen. Detta innebär att kamerabevakningslagens bestämmelser 
gäller för kamerabevakningen. 

Dataskyddsförordningen 
Dataskyddsförordningen ska enligt artikel 2.1 bland annat tillämpas på behandling av 
personuppgifter som helt eller delvis företas på automatisk väg. 

Av artikel 4.1 i dataskyddsförordningen framgår att varje upplysning som avser en 
identifierad eller identifierbar fysisk person är en personuppgift. Enligt artikel 4.2 avses 
med behandling en åtgärd eller kombination av åtgärder beträffande personuppgifter, 
till exempel insamling, registrering, lagring, läsning och radering.  

Om en bevakningskamera fångar en identifierbar person eller någon annan 
personuppgift i bild måste därför reglerna i dataskyddsförordningen följas. Eftersom 
Apotea filmar identifierbara personer med sina kameror gäller 
dataskyddsförordningens bestämmelser för kamerabevakningen. 

Behöver Apotea tillstånd för den aktuella kamerabevakningen? 

Enligt 7 § kamerabevakningslagen krävs tillstånd till kamerabevakning av en plats dit 
allmänheten har tillträde om bevakningen ska bedrivas vid utförande av en uppgift av 

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

5(20) 

 

allmänt intresse som följer av lag eller annan författning, kollektivavtal eller beslut som 
meddelats med stöd av lag eller annan författning. 

Apotek utför en uppgift av allmänt intresse i den mening som avses i 
7 § kamerabevakningslagen.2 Tillstånd till kamerabevakning krävs visserligen enligt 
9 § tionde punkten kamerabevakningslagen inte vid bevakning i en butikslokal där det 
bedrivs apoteksverksamhet, om bevakningen har till syfte att förebygga, förhindra eller 
upptäcka brottslig verksamhet eller utreda eller lagföra brott. Den i ärendet aktuella 
kamerabevakningen avser dock inte butikslokal och sker delvis för andra syften än att 
bekämpa brott. Det som blir avgörande för om Apotea behöver tillstånd till 
kamerabevakningen är därför om bevakningen avser platser dit allmänheten har 
tillträde. 

Med uttrycket "plats dit allmänheten har tillträde" avses platser där människor kan 
tänkas uppehålla sig och som inte är enskilda. Exempel på platser dit allmänheten har 
tillträde är utrymmen i affärer, varuhus och banker, såvida det inte är fråga om 
utrymmen för personal, lagring av varor, kontor, underhåll, drift m.m. (prop. 
1989/90:119 s. 17 och 44, prop. 1997/98:64 s. 54). Bedömningen av om allmänheten 
har tillträde till platsen ska göras utifrån omständigheterna i det enskilda fallet (prop. 
2012/13:115 s. 34). Omständigheter som kan få betydelse vid denna prövning är bland 
annat platsens karaktär, den personkrets som verksamheten riktar sig till och 
förekomsten av anordningar som rent fysiskt hindrar någon från att ta sig fram till den 
övervakade platsen (se RÅ 2010 ref. 35). När det gäller personkretsen kan denna 
utgöras antingen av den egna personalen eller av utomstående som på grund av avtal 
har att leverera varor eller att utföra ett arbete. Om däremot vem som helst har tillträde 
till lokalerna, kan de inte betraktas som förbehållna en begränsad personkrets (SOU 
1987:74 s. 114). I praxis har även beaktats om det finns en möjlighet för allmänheten 
att på egen hand ta sig till platsen eller om platsen endast är tillgänglig för allmänheten 
efter att behörig personal berett dem tillträde (se Kammarrätten i Stockholms dom den 
2 december 2015 i mål nr 3168-3197-15). 

Apoteas kamerabevakning sker huvudsakligen inomhus av områden som är avsedda 
för bolagets personal och dit allmänheten uppenbart inte har tillträde. Viss 
inomhusbevakning sker visserligen i anslutning till lokalens entré, men det är enligt 
Apoteas uppgifter – utöver personal – endast behöriga externa besökare som har 
tillträde till det bevakade området. Någon verksamhet som riktar sig till allmänheten 
bedrivs inte heller på platsen. IMY bedömer därmed att utredningen i ärendet inte ger 
stöd för annat än att den kamerabevakning som Apotea bedriver inomhus bevakar 
platser dit allmänheten inte har tillträde. Vad gäller kamerabevakning som sker 
utomhus avser denna inhägnat område som är avsett för personal samt utomstående 
som ska leverera eller hämta gods. IMY bedömer att utredningen i ärendet inte ger 
stöd för annat än att även dessa kameror bevakar platser dit allmänheten inte har 
tillträde.  

Sammanfattningsvis avser den aktuella bevakningen inte platser dit allmänheten har 
tillträde. Apotea behöver därför inte tillstånd för bevakningen. 

Har Apotea rättslig grund för sin kamerabevakning? 

För att Apoteas kamerabevakning ska vara tillåten krävs det att bestämmelserna i 
dataskyddsförordningen följs. Det innebär bland annat att Apotea måste ha en rättslig 
grund för bevakningen. Bolaget har uppgett att den rättsliga grunden för bevakningen 

2 Prop. 2019/20:109 s. 32 f. 

 

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

6(20) 

 

är artikel 6.1 f i dataskyddsförordningen, den så kallade intresseavvägningen. Det 
finns tre förutsättningar som måste vara uppfyllda för att så ska vara fallet. 

Den första förutsättningen är att de intressen som bevakningen avser att skydda 
måste utgöra berättigade intressen för den personuppgiftsansvarige eller en tredje 
part. Inte alla tänkbara intressen som skulle kunna uppnås eller skyddas genom 
kamerabevakning kan anses vara berättigade. Ett berättigat intresse är ett intresse 
som, i allmänhet, åtnjuter rättsordningens skydd eller i övrigt anses som legitimt, etiskt 
eller försvarbart. Ett intresse som skyddas av EU-rätten eller relevant nationell rätt 
måste exempelvis betraktas som berättigat.3 Ett berättigat intresse kan vara ett 
juridiskt, ekonomiskt eller icke-materiellt intresse.4 Det berättigade intresset måste vara 
verkligt och behovet måste vara aktuellt vilket innebär att det inte får vara fiktivt eller 
spekulativt.5  

Den andra förutsättningen är att bevakningen är nödvändig för ett ändamål som rör det 
berättigade intresset. Det innebär att det berättigade intresset inte rimligen kan 
skyddas på ett lika effektivt sätt genom andra medel som i mindre utsträckning 
inkräktar på de registrerades grundläggande fri- och rättigheter, i synnerhet rätten till 
skydd för privatlivet och rätten till skydd för personuppgifter enligt artiklarna 7 och 8 i 
EU:s stadga om de grundläggande rättigheterna (2012/C 326/02).6 Samtidigt följer av 
praxis att nödvändighetskriteriet kan anses uppfyllt om det bidrar till effektivisering.7 Av 
praxis följer även att kravet på nödvändighet ska prövas tillsammans med principen 
om uppgiftsminimering enligt artikel 5.1 c i dataskyddsförordningen vilken föreskriver 
att de personuppgifter som samlas in ska vara adekvata, relevanta och inte för 
omfattande i förhållande till de ändamål för vilka de behandlas.8 

Den tredje förutsättningen är att den registrerades grundläggande fri- och rättigheter 
(integritetsintresset) inte väger tyngre än det berättigade intresse som bevakningen 
avser att skydda (bevakningsintresset). Den personuppgiftsansvariga måste utvärdera 
riskerna för intrång i den registrerades rättigheter, och det avgörande kriteriet är 
intrångets intensitet för den registrerades rättigheter och friheter.9 Intensiteten kan 
bland annat definieras utifrån vilken typ av information som samlas in 
(informationsinnehåll), omfattningen (informationstäthet, rumslig och geografisk 
omfattning), antalet berörda registrerade, antingen som ett specifikt antal eller som en 
andel av den berörda befolkningen, situationen i fråga, den registrerades faktiska 
intressen, alternativa metoder samt uppgifternas art och omfattning.10 Vidare ska det 
tas hänsyn till vilken typ av personuppgiftsbehandling det är fråga om och hur denna 
konkret går till, varvid det särskilt ska beaktas hur många personer som har tillgång till 
personuppgifterna och formerna för åtkomst till dessa.11 Vid avvägningen mellan 
integritetsintresset och bevakningsintresset ska även beaktas den registrerades 
rimliga förväntningar vid tidpunkten och i samband med behandlingen av dess 
personuppgifter.12  

 

3 Se Öman, Dataskyddsförordningen (GDPR) m.m. JUNO uppl. 2, kommentaren till artikel 6.1 f, under rubriken 
”Berättigade intressen”. 
4 Europeiska dataskyddsstyrelsens (EDPB) riktlinjer 3/2019 för behandling av personuppgifter genom videoenheter, 
version 2.0, antagna den 29 januari 2020, punkt 18. 
5 EDPB:s riktlinjer 3/2019, punkt 20. 
6 EU-domstolens dom i mål C-708/18 TK, punkt 47. 
7 EU-domstolens dom i mål C-524/06 Huber, punkt 62. 
8 EU-domstolens dom i mål C-708/18 TK, punkt 48. 
9 EDPB:s riktlinjer 3/2019, punkt 32. 
10 EDPB:s riktlinjer 3/2019, punkt 32. 
11 EU-domstolens dom i mål C-708/18 TK, punkt 57. 
12 Skäl 47 i dataskyddsförordningen och EU-domstolens dom i mål C-708/18 TK, punkt 58. 

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

7(20) 

 

Samtliga tre förutsättningar måste vara uppfyllda för kamerabevakning i ett visst syfte 
ska ha en rättslig grund. Eftersom Apoteas kamerabevakning sker i flera syften ska 
prövningen göras enskilt för varje syfte. 

Bevakning i syfte att arbetsleda och kontrollera anställda 
I medierapporteringen som IMY tog del av innan tillsynen mot Apotea inleddes gjordes 
det gällande att bolaget använder bevakningskameror för att kontinuerligt arbetsleda 
personalen och kontrollera hur arbetstagare utför sina arbetsuppgifter. Sådan 
bevakning saknar normalt sett rättslig grund i artikel 6 dataskyddsförordningen. Apotea 
har dock uppgett att kamerabevakning aldrig används för arbetsledning eller kontroll 
av enskilda anställda. Utöver uppgifterna i media har det inte heller i utredningen 
framkommit något annat som talar för att bevakning skett på det sätt som angivits i 
media. IMY konstaterar därmed att utredningen i ärendet inte ger stöd för att Apotea 
har använt kamerabevakning i detta syfte. Det saknas därför skäl att bedöma om 
Apotea haft rättslig grund för kamerabevakning i syfte att arbetsleda eller kontrollera 
anställda.  

Bevakning i syfte att hantera incidenter och spåra läkemedel  

Har Apotea ett berättigat intresse att hantera incidenter och spåra läkemedel? 
IMY har inledningsvis att ta ställning till om det är ett berättigat intresse för Apotea att 
hantera läkemedelsrelaterade incidenter och spåra bortkomna läkemedel. Det kan 
konstateras att Apotea är skyldiga att följa de regler som finns i lag, förordning och 
Läkemedelsverkets föreskrifter och som reglerar apoteksverksamhet och 
läkemedelshantering. Det innebär bland annat att handel med läkemedel ska bedrivas 
på ett sådant sätt att läkemedlen inte skadar människor, egendom eller miljö samt så 
att läkemedlens kvalitet inte försämras.13 Det ställs också krav på att verksamhetens 
lokaler ska vara lämpliga för sitt ändamål och utformade och inredda så att god kvalitet 
på läkemedel säkerställs och bibehålls samt att en hög säkerhetsnivå vid 
läkemedelshantering garanteras.14 Den som bedriver detaljhandel med läkemedel ska 
även utöva särskild kontroll (egenkontroll) över detaljhandeln och verksamheten i 
övrigt och se till att det finns ett för verksamheten lämpligt egenkontrollprogram.15 Det 
innebär bland annat att avvikelser och brister i läkemedelshanteringen eller 
läkemedelsförsörjningen samt de åtgärder som vidtas med anledning av dessa 
fortlöpande ska dokumenteras, sammanställas och utvärderas.16 Öppenvårdsapotek 
ska ha ett systematiskt arbetssätt för att identifiera och hantera avvikelser och brister i 
verksamheten, exempelvis brister i läkemedelsförsörjningen som kan resultera i att en 
kund inte får sitt läkemedel.17 När en avvikelse eller brist har identifierats bör den 
skyndsamt hanteras och utredas. Inledningsvis bör det utredas vad som har hänt och 
vilka eventuella konsekvenser det har medfört.18  

Mot bakgrund av de rättsliga skyldigheter Apotea har med avseende på att säkerställa 
en korrekt läkemedelshantering samt följa upp och hantera avvikelser bedömer IMY att 
Apotea har ett berättigat intresse av att hantera läkemedelsrelaterade incidenter och 
spåra bortkomna läkemedel. 

 

13 1 kap. 2 § lag (2009:336) om handel med läkemedel. 
14 2 kap. 6 § andra punkten lag om handel med läkemedel och 10 § Läkemedelsverkets föreskrifter om detaljhandel 
vid öppenvårdsapotek (LVFS 2009:9). 
15 2 kap. 6 § åttonde punkten lag om handel med läkemedel. 
16 22 § Läkemedelsverkets föreskrifter om detaljhandel vid öppenvårdsapotek (LVFS 2009:9). 
17 Läkemedelsverkets vägledning till LVFS 2009:9, version 5, februari 2022, s. 20. 
18 Läkemedelsverkets vägledning till LVFS 2009:9, version 5, februari 2022, s. 21. 

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

8(20) 

 

Är kamerabevakningen nödvändig? 
Frågan är då om Apoteas kamerabevakning är nödvändig för att hantera incidenter 
och spåra läkemedel. Apotea har redogjort för alternativa kontrollåtgärder för att 
upptäcka incidenter och spåra läkemedel. Trots dessa åtgärder förekommer det enligt 
Apotea incidenter som inte kan avhjälpas endast med hjälp av de alternativa 
åtgärderna. Kamerabevakning har då använts som ett sista alternativ för att lokalisera 
receptpåsar och identifiera om paket behöver återkallas från fraktbolag.  

Apotea har framfört att bolaget endast bevakar begränsade delar av lokalen och 
endast sådana områden där bevakningen är särskilt påkallad med hänsyn till 
identifierade ändamål. Av utredningen framgår vidare att kamerabevakningen i syfte 
att hantera incidenter och spåra läkemedel är begränsad till ytor där läkemedel 
hanteras och förpackas eller områden i direkt anslutning till sådana ytor. Eftersom 
verksamheten pågår dygnet runt är kamerorna aktiva under hela dygnet. 

Enligt IMY ger utredningen stöd för att alternativa åtgärder inte är tillräckliga för att 
uppnå ändamålet med bevakningen. Kamerabevakningen används som ett sista 
alternativ när andra åtgärder inte är tillräckliga och bevakningen är begränsad till 
områden som är relevanta för bevakningens syfte. IMY bedömer mot denna bakgrund 
att kamerabevakningen är nödvändig för att hantera incidenter och spåra läkemedel. 

Intresseavvägningen 
IMY har därefter att pröva om den registrerades grundläggande fri- och rättigheter 
(integritetsintresset) väger tyngre än det berättigade intresse som bevakningen avser 
att skydda (bevakningsintresset). 

I fråga om bevakningsintresset bedömer IMY mot bakgrund av vikten av en säker 
läkemedelshantering samt de krav som ställs på Apotea att säkerställa en sådan och 
att hantera läkemedelsrelaterade incidenter att bevakningsintresset väger relativt 
tungt. 

Vad gäller integritetsintresset kan det inledningsvis konstateras att kamerabevakning 
av arbetsplatser kan ge upphov till särskilda integritetsrisker. Det kan exempelvis 
möjliggöra kartläggning av personalens arbetsinsatser eller vanor i övrigt. En anställd 
förväntar sig inte heller i de flesta fall att bli övervakad av sin arbetsgivare på sin 
arbetsplats.19 Detta innebär att integritetsintresset på arbetsplatser som utgångspunkt 
väger tungt. I förevarande fall är det dock fråga om en arbetsplats där läkemedel, 
inklusive narkotiska läkemedel, hanteras och som därför måste uppfylla ett antal 
rättsliga krav avseende bland annat säker hantering av läkemedel och utredning av 
läkemedelsrelaterade incidenter. Under sådana förhållanden bedömer IMY att 
anställda i större utsträckning än annars kan förvänta sig att kamerabevakning sker på 
arbetsplatsen. 

Bevakningen i syfte att hantera incidenter och spåra läkemedel är som tidigare angetts 
begränsad till vissa särskilt utvalda områden. Bevakningen vid receptdelen träffar i 
någon del samtliga medarbetare som arbetar i den delen av lokalen, vilka utgör ca en 
tiondel av den sammanlagda personalstyrkan. Även bevakningen av 
lagerverksamheten träffar en begränsad del av det totala antalet medarbetare per skift. 

Tillgången till det inspelade materialet är begränsad till tre befattningshavare. 
Åtkomsten är begränsad till situationer där alternativa försök att spåra läkemedel har 
misslyckats. I första hand utreds incidenten av chefer på plats i lokalen. De 

19 EDPB:s riktlinjer 3/2019, punkt 37. 

 

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

9(20) 

 

befattningshavare som har åtkomst till bevakningsmaterialet är informerade om att 
materialet omfattas av tystnadsplikt och att de därmed inte får röja eller utnyttja sådan 
information som de genom bevakningsmaterialet får veta om någon enskilds 
personliga förhållanden. Åtkomst till kamerabevakningsmaterialet loggas i mjukvaran 
och kan kontrolleras i efterhand. Den fysiska tillgången till platsen där materialet 
sparas är begränsad. 

Mot bakgrund av vad som framkommit i ärendet bedömer IMY – i synnerhet med 
beaktande av att det är fråga om bevakning av anställda som är i beroendeställning till 
sin arbetsgivare – att integritetsintresset väger relativt tungt. Vid en sammantagen 
avvägning mellan bevakningsintresset och integritetsintresset bedömer IMY dock att 
Apoteas intresse av att bevaka i syfte att hantera incidenter och spåra läkemedel 
väger något tyngre än integritetsintresset på platserna som bevakas. I bedömningen 
har särskilt beaktats att bevakningen är begränsad till områden som är relevanta för 
syftet med bevakningen, att tillgången till materialet är begränsad och endast sker som 
ett sista alternativ samt att Apoteas verksamhet är sådan att anställda i större 
utsträckning än vad som normalt gäller på en arbetsplats kan förvänta sig att 
kamerabevakning sker på arbetsplatsen. 

Apotea har därmed rättslig grund för bolagets kamerabevakning i syfte att hantera 
läkemedelsrelaterade incidenter och spåra läkemedel. 

Bevakning i syfte att förebygga, avslöja och utreda brott 

Har Apotea ett berättigat intresse att förebygga, avslöja och utreda brott? 
Att skydda egendom mot inbrott, stöld eller vandalism kan utgöra ett berättigat intresse 
för kamerabevakning, under förutsättning att det är fråga om ett faktiskt intresse och 
inte ett intresse som är fiktivt eller spekulativt.20 Om brott inträffat på platsen tidigare 
talar detta för att det är fråga om ett faktiskt intresse. Något krav på att det ska ha 
inträffat brott finns dock inte utan även andra omständigheter kan tala för att det 
föreligger ett faktiskt intresse.21  

Apotea har redogjort för två polisanmälda brott som inträffat på anläggning sedan 
bolaget tillträdde lokalerna år 2018. Därutöver har bolaget uppgett att det inträffat flera 
misstänkta incidenter som inte har polisanmälts. Det är således fråga om ett mycket 
litet antal konstaterade brott och IMY bedömer därför att dessa uppgifter i sig inte är 
tillräckliga för att konstatera att det finns ett faktiskt intresse av att förebygga, avslöja 
och utreda brott. Enligt IMY måste det dock även beaktas att Apotea hanterar 
läkemedel, inklusive narkotikaklassade sådana, vilket utgör särskilt stöldbegärliga 
varor.22 I de krav som uppställs på Apotea med avseende på en säker 
läkemedelshantering ingår även att vidta åtgärder för att motverka stöld och 
säkerställa att obehöriga inte får tillgång läkemedel.23 IMY bedömer mot denna 
bakgrund att Apotea har ett faktiskt berättigat intresse att förebygga, avslöja och 
utreda brott. 

Är kamerabevakningen nödvändig? 
Frågan är då om Apoteas kamerabevakning är nödvändig för att förebygga, avslöja 
och utreda brott. Apotea har redogjort för alternativa åtgärder som bolaget vidtagit 

 

20 EDPB:s riktlinjer 3/2019, punkt 19-20. 
21 EU-domstolens dom i mål C-708/18 TK, punkt 44. 
22 Jfr prop. 2019/20:109 s. 34. 
23 Se bland annat 9 och 10 §§ LVFS 2009:9 med tillhörande Vägledning, version 5, februari 2022, s. 8 ff angående 
krav på lokalernas utformning samt 8 § Läkemedelsverkets föreskrifter om distanshandel vid öppenvårdsapotek 
(LVFS 2009:10) med tillhörande Vägledning, version 2, februari 2014, s. 4 om emballering och förhindrande av stöld. 

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

10(20) 

 

vilket bland annat innefattar vidtagande av skyddsåtgärder som krävs enligt 
Läkemedelsverkets föreskrifter, såsom neutrala paketeringar av narkotikaklassade 
läkemedel. Läkemedelsverkets föreskrifter uppställer även krav på ändamålsenligt 
utformade lokaler vilket innefattar att lokalerna ska vara försedda med lås och larm så 
att obehörigt tillträde försvåras väsentligt.24 Apotea har även uppgett att bolaget fört 
dialog med Polismyndigheten kring säkerheten i lokalen eftersom apotek är en utsatt 
verksamhet på grund av tillgången till narkotiska läkemedel.  

Apotea har uppgett att kamerabevakningen syftar till att hindra att obehöriga personer 
tar sig in i lokalen och att avskräcka från sådana intrång samt att bevaka särskilt 
utsatta områden där stöldbegärliga varor hanteras. IMY konstaterar att bevakningen är 
begränsad till områden som är relevanta för de angivna syftena. Efter komplettering 
från Apotea har vidare framkommit att upptagningsområdet för en kamera delvis har 
maskerats för att undvika bevakning av kontorsplatser. Kamerorna är aktiva dygnet 
runt. 

IMY bedömer att utredningen i ärendet ger stöd för att syftet med bevakningen inte 
rimligen kan skyddas på ett lika effektivt sätt genom alternativa åtgärder. Bevakningen 
är begränsad till områden som är relevanta för bevakningens syfte. IMY bedömer mot 
denna bakgrund att kamerabevakningen är nödvändig för att förebygga, avslöja och 
utreda brott. 

Intresseavvägningen 
IMY har därefter att pröva om den registrerades grundläggande fri- och rättigheter 
(integritetsintresset) väger tyngre än det berättigade intresse som bevakningen avser 
att skydda (bevakningsintresset). 

Vad gäller bevakningsintresset har Apotea redogjort för två polisanmälda brott på 
anläggningen sedan 2018 samt uppgett att det därutöver inträffat flera misstänkta 
incidenter som inte har polisanmälts. Eftersom det är fråga om ett mycket begränsat 
antal inträffade brott anser IMY att dessa endast får en begränsad betydelse vid 
bedömningen av bevakningsintressets tyngd. Som framkommit ovan hanterar dock 
Apotea särskilt stöldbegärliga varor i form av läkemedel inklusive narkotika. Apoteas 
verksamhet är vidare sådan att bolaget måste följa de rättsliga krav som finns i fråga 
om säker hantering av läkemedel, vilket innefattar en skyldighet att skydda läkemedel 
från att stjälas. IMY bedömer mot denna bakgrund att Apoteas bevakningsintresse i 
syfte att förebygga, upptäcka och utreda brott väger relativt tungt. 

Kamerabevakning av arbetsplatser kan – som redogjorts för ovan – ge upphov till 
särskilda integritetsrisker, vilket innebär att integritetsintresset som utgångspunkt 
väger tungt. I förevarande fall bedriver bolaget bevakning i brottsbekämpande syfte 
dels av inhägnat område utomhus, dels av områden inomhus. Vad gäller bevakningen 
inomhus träffar denna en stor mängd personer i form av besökare och anställda vilket 
ökar riskerna för integritetsintrång. Samtidigt är dessa platser av sådan karaktär att 
personer i regel inte kan förväntas uppehålla sig på platserna någon längre tid, vilket 
talar för en lägre risk för integritetsintrång. När det gäller bevakningen utomhus 
bedöms denna avse platser av mindre känslig karaktär där personer inte kan förväntas 
uppehålla sig annat än tillfälligt. I likhet med vad som framförts tidigare innebär vidare 
den omständighet att det är fråga om en arbetsplats där särskilt stöldbegärliga varor 
hanteras samt att Apotea är skyldig att uppfylla ett antal rättsliga krav för att skydda 

24  9 och 10 §§ LVFS 2009:9. 

 

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

11(20) 

 

läkemedel från stöld att anställda i större utsträckning än annars kan förvänta sig att 
kamerabevakning sker på arbetsplatsen. 

Tillgången till det inspelade materialet för att utreda brottslighet är begränsad till ett 
antal utsedda chefer. I särskilda fall kan ytterligare en person med särskild befattning 
beviljas åtkomst för att assistera utredningen med teknisk kompetens. Som tidigare 
redogjorts för har den fysiska åtkomsten till platsen där materialet sparas begränsats 
och berörda personer informerats om bland annat tystnadsplikten och dess innebörd. 
Åtkomsten till materialet loggas och kan kontrolleras i efterhand.  

Mot bakgrund av vad som framkommit i ärendet bedömer IMY – i synnerhet med 
beaktande av att det är fråga om bevakning av anställda som är i beroendeställning till 
sin arbetsgivare – att integritetsintresset väger relativt tungt. Vid en sammantagen 
avvägning mellan bevakningsintresset och integritetsintresset bedömer IMY dock att 
Apoteas intresse av att bevaka i brottsbekämpande syften väger något tyngre än 
integritetsintresset på platserna som bevakas. I bedömningen har särskilt beaktats att 
bevakningen är begränsad till områden som är relevanta för syftet med bevakningen, 
att tillgången till materialet är begränsad samt att Apoteas verksamhet är sådan att 
anställda i större utsträckning än vad som normalt gäller på en arbetsplats kan 
förvänta sig att kamerabevakning sker på arbetsplatsen. 

Apotea har därmed rättslig grund för bolagets kamerabevakning i syfte att förebygga, 
avslöja och utreda brott. 

Bevakning i syfte att tillhandahålla IT-support 

Har Apotea ett berättigat intresse att tillhandahålla IT-support? 
Apotea har uppgett att syftet med att tillhandahålla IT-support via kameror är 
affärsrelaterat. Bevakningen har till syfte att ge visuellt stöd för Apoteas interna IT-jour 
– som är lokaliserad på annan ort – vid tekniska problem i produktionen. Det kan röra 
felsökningsärenden eller akut support som kräver visuell assistans. Apotea har vidare 
uppgett att det är viktigt att bolaget snabbt och effektivt kan avhjälpa tekniska problem 
som inte kan lösas på plats eftersom bolaget tillhandahåller livsnödvändig medicin 
dygnet runt. 

IMY konstaterar att ett berättigat intresse kan vara ekonomiskt. Vidare ligger det i 
kunders intresse att tekniska problem avhjälps eftersom Apotea bland annat levererar 
läkemedel. Sammantaget bedömer IMY att Apotea har ett berättigat intresse att 
tillhandahålla IT-support för att avhjälpa tekniska problem som inte kan lösas på plats. 

Är kamerabevakningen nödvändig? 
Frågan är då om Apoteas kamerabevakning är nödvändig för att tillhandahålla IT-
support. 

Apotea har uppgett att bolagets IT-avdelning är lokaliserad på annan ort och att det 
därför i vissa fall finns ett behov av att på distans få visuell åtkomst via 
verksamhetskamerorna för att tillhandahålla support i de fall problemet inte kan lösas 
på plats. Bevakningen används enligt Apotea endast som ett sista alternativ då andra 
avhjälpande åtgärder på plats inte har varit framgångsrika. Bevakningen sker endast i 
realtid och är begränsad till de kameror som bedömts vara relevanta för ändamålet att 
tillhandahålla IT-support.  

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

12(20) 

 

IMY bedömer att utredningen i ärendet ger stöd för att syftet med bevakningen inte 
rimligen kan uppnås på ett lika effektivt sätt genom alternativa åtgärder. Bevakningen 
används som ett sista alternativ när andra mindre ingripande åtgärder är uttömda. IMY 
bedömer mot denna bakgrund att kamerabevakningen är nödvändig för att 
tillhandahålla IT-support. 

Intresseavvägningen 
IMY har därefter att pröva om den registrerades grundläggande fri- och rättigheter 
(integritetsintresset) väger tyngre än det berättigade intresse som bevakningen avser 
att skydda (bevakningsintresset). 

Vad gäller bevakningsintresset har Apotea uppgett att syftet med bevakningen är 
affärsrelaterat och att bevakningen är nödvändig för att snabbt och effektivt kunna 
åtgärda tekniska fel och återuppta verksamheten. Även om det enligt IMY i viss mån 
får beaktas att det även ligger i kunders intresse att leveranser inte försenas på grund 
av tekniska fel konstaterar IMY att det angivna syftet i första hand är av ekonomisk 
natur. Intresset av kamerabevakningen i syfte att tillhandahålla IT-support är 
visserligen berättigat men väger enligt IMY relativt lätt.  

I likhet med vad som gäller för den bevakning som sker i andra syften kan 
bevakningen i syfte att tillhandahålla IT-support innebära att arbetstagare bevakas på 
sin arbetsplats, vilket innebär att integritetsintresset som utgångspunkt väger tungt. I 
förevarande fall är det dock fråga om en begränsad bevakning som sker i realtid och 
endast när ett avhjälpande på plats inte varit möjligt. Tillgången till materialet är vidare 
begränsad till tre personer med särskild behörighet på IT-avdelningen som är 
informerade om bland annat tystnadsplikten och dess innebörd. Dessa omständigheter 
innebär att risken för integritetsintrång minskar avsevärt. Mot denna bakgrund 
bedömer IMY att integritetsintrånget väger relativt lätt. 

Sammantaget bedömer IMY att Apoteas intresse av att bevaka i syfte att tillhandahålla 
IT-support väger något tyngre än integritetsintresset på platserna som bevakas. I 
bedömningen har särskilt beaktats att bevakningen sker i realtid, är begränsad till 
områden som är relevanta för syftet med bevakningen samt att tillgången till materialet 
är begränsad. 

Apotea har därmed rättslig grund för bolagets kamerabevakning i syfte att 
tillhandahålla IT-support. 

Bevakning i syfte att kontrollera varumottagning 

Har Apotea ett berättigat intresse att kontrollera varumottagningen? 
Apotea har uppgett att syftet med att bevaka varumottagningen är affärsrelaterat. 
Varumottagningen bevakas för att Apoteas inköpsavdelning ska kunna kontrollera hur 
stor del av inleveransytan som är tillgänglig för kommande inleveranser och därigenom 
kunna planera verksamheten på ett effektivt sätt. IMY konstaterar att ett berättigat 
intresse kan vara ekonomiskt och bedömer att Apotea har ett berättigat intresse att 
kontrollera varuflödet i varumottagningen för att kunna planera sin verksamhet. 

Är kamerabevakningen nödvändig? 
Bevakningen av varumottagningen syftar inte till att kontinuerligt övervaka området 
utan till att ge bolagets inköpsavdelning en ögonblicksbild för att avgöra hur stor del av 
inleveransytan som är tillgänglig för kommande inleveranser av gods. Det är enligt 
Apotea nödvändigt för personalen på inköpsavdelning att ta del av bilderna för att de 

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

13(20) 

 

ska kunna utföra sitt arbete att hantera inleveranskapacitet och planera verksamheten. 
Bevakningen är begränsad till att avse stillbilder som tas var femtonde minut och alla 
tidigare bilder raderas så att endast den senast tagna bilden finns tillgänglig. 
Bevakningen omfattar inte större område än som är nödvändigt för att uppfylla syftet 
med bevakningen. Enligt Apotea saknas effektiva alternativa åtgärder för bevakningen.  

IMY konstaterar att bevakningen av varumottagningen är begränsad till relevant 
bevakningsområde och till att endast avse fyra stillbilder per timme. IMY bedömer att 
bevakningen av varumottagningen bidrar till effektiv planering av verksamheten och att 
bevakningen är nödvändig för att uppnå det angivna syftet. 

Intresseavvägningen 
Frågan är då om den registrerades grundläggande fri- och rättigheter 
(integritetsintresset) väger tyngre än det berättigade intresse som bevakningen avser 
att skydda (bevakningsintresset). 

Vad gäller bevakningsintresset konstaterar IMY att syftet med bevakningen är 
affärsrelaterat. Även om intresset av att bedriva kamerabevakning är berättigat 
bedömer IMY att bevakningsintresset väger relativt lätt. 

I likhet med vad som gäller för den bevakning som sker i andra syften kan 
bevakningen i syfte att kontrollera varumottagningen innebära att arbetstagare 
bevakas på sin arbetsplats, vilket innebär att integritetsintresset som utgångspunkt 
väger tungt. I förevarande fall är det dock fråga om en mycket begränsad bevakning i 
form av stillbilder var femtonde minut. Enligt Apotea är det endast ett fåtal personer 
som arbetar inom kamerans upptagningsområde och bolaget uppskattar att det endast 
är ett fåtal stillbilder per dygn som fångar medarbetare. De medarbetare som har 
tillgång till materialet är informerade om bland annat tystnadsplikten och att 
bildmaterial uteslutande får användas för de ändamål som de samlades in för. Dessa 
omständigheter innebär att risken för integritetsintrång minskar avsevärt. Att 
inköpsavdelningen har gruppbehörighet att ta del av bilderna ökar visserligen riskerna 
något, men mot bakgrund av framförallt att det är fråga om enstaka stillbilder i timmen 
bedömer IMY sammantaget att integritetsintresset på platsen väger lätt.  

Sammantaget bedömer IMY att Apoteas intresse av att bevaka i syfte att kontrollera 
varumottagningen väger tyngre än integritetsintresset på platsen som bevakas. I 
bedömningen har särskilt beaktats att bevakningen sker i form av stillbilder var 
femtonde minut och endast undantagsvis innebär att medarbetare fångas i bild. 

Apotea har därmed rättslig grund för bolagets kamerabevakning i syfte att kontrollera 
varumottagningen. 

Upplysningsplikt och informationsskyldighet 

Den som bedriver kamerabevakning har långtgående skyldigheter att informera 
berörda personer om den pågående bevakningen. Dels gäller enligt 15 § 
kamerabevakningslagen ett krav på att upplysning om kamerabevakning ska lämnas 
genom tydlig skyltning eller på något annat verksamt sätt. Utöver detta ska den som är 
personuppgiftsansvarig för kamerabevakning lämna information om bevakningen och 
den personuppgiftsbehandling som bevakningen innebär enligt artiklarna 12 och 13 i 
dataskyddsförordningen. IMY ska därför bedöma om bolaget har levt upp till kraven i 
dessa bestämmelser avseende sin kamerabevakning. 

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

14(20) 

 

Upplysningsplikt enligt kamerabevakningslagen 
Kravet på upplysning enligt kamerabevakningslagen innebär att den som bedriver 
kamerabevakning på en plats måste upplysa om detta. Bestämmelsen avser själva 
användningen av kamerabevakningsutrustning och inte den behandling av 
personuppgifter som bevakningen innebär.25 Bestämmelsen innehåller inga krav i 
övrigt angående vilken information som ska lämnas. Upplysningsplikten får därmed 
anses vara uppfylld om den som bedriver bevakningen på ett tydligt sätt lämnar 
upplysning om att kamerabevakning sker på en viss plats. Denna upplysning ska 
lämnas genom skyltning eller på något annat verksamt sätt. 

Av utredningen i ärendet framgår att bolaget har satt upp skyltar runt om i lokalerna, 
dels i anslutning till infart för fordon och vid inpassering för anställda och besökare, 
dels i direkt anslutning till de kamerabevakade områdena. IMY bedömer mot denna 
bakgrund att Apotea har lämnat upplysning om bevakningen genom tydlig skyltning 
och därigenom uppfyllt upplysningskravet i 15 § kamerabevakningslagen. 

Informationsplikt enligt dataskyddsförordningen 

Tillämpliga bestämmelser 
I artiklarna 12-14 i dataskyddsförordningen finns bestämmelser om vilken information 
som den personuppgiftsansvarige ska lämna till den registrerade vid alla former av 
personuppgiftsbehandling, inklusive vid kamerabevakning. 

Artikel 12 innehåller allmänna bestämmelser om rätten till information och de 
registrerades rättigheter i övrigt. I artikeln anges bland annat att den 
personuppgiftsansvarige ska vidta lämpliga åtgärder för att till den registrerade 
tillhandahålla all information som avses i artiklarna 13 och 14 i en koncis, klar och 
tydlig, begriplig och lätt tillgänglig form, med användning av klart och tydligt språk. 
Vidare framgår att informationen ska tillhandahållas skriftligt, eller i någon annan form, 
inbegripet, när så är lämpligt, i elektronisk form. 

Artikel 13 reglerar vilken information som ska lämnas när personuppgifterna samlas in 
direkt från den registrerade och artikel 14 vilken information som ska lämnas när 
personuppgifterna samlas in från någon annan än den registrerade. Vid 
kamerabevakning anses personuppgifter samlas in direkt från den registrerade.26 IMY 
ska därför bedöma om bolaget har levt upp till sina skyldigheter enligt artiklarna 12 och 
13 i dataskyddsförordningen. 

Enligt artikel 13.1 och 13.2 ska den personuppgiftsansvarige bland annat informera 
den registrerade om följande. 

•  Den personuppgiftsansvariges identitet och kontaktuppgifter. 
•  Kontaktuppgifter till dataskyddsombudet. 
•  Ändamålet med den behandling för vilken personuppgifterna är avsedda 

samt den rättsliga grunden för behandlingen. 

•  Om den rättsliga grunden är artikel 6.1 f (intresseavvägning), vilket 

berättigat intresse behandlingen syftar till att tillvarata. 

 

25 Prop. 2017/18:231 s. 88 f. 
26 Artikel 29-arbetsgruppens riktlinjer om öppenhet enligt förordning (EU) 2016/679, WP260rev.01, punkt 26 samt 
EDPB:s riktlinjer 3/2019, punkt 110–119. Se dock Kammarrätten i Stockholms dom den 26 januari 2023 i mål nr 
1552-22 i vilken kammarrätten bedömt att det inte är artikel 13 utan artikel 14 som ska vara tillämplig vid 
kamerabevakning. Domen är överklagad till Högsta förvaltningsdomstolen (mål nr 870-23) och har därmed inte vunnit 
laga kraft. I avsaknad på lagakraftvunnet avgörande som går emot EDPB:s riktlinjer i frågan utgår IMY från att det är 
artikel 13 som ska tillämpas i ärendet. 

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

15(20) 

 

•  Mottagarna eller de kategorier av mottagare som ska ta del av 

personuppgifterna, i förekommande fall. 

•  Den period under vilken personuppgifterna kommer att lagras eller de 

kriterier som används för att fastställa denna period. 

•  Att det föreligger en rätt att av den personuppgiftsansvarige begära 

tillgång till och rättelse eller radering av personuppgifter eller begränsning 
av behandling som rör den registrerade eller att invända mot behandling. 

•  Att den registrerade har rätt att inge klagomål till en tillsynsmyndighet. 

Av artikel 13.4 framgår att punkterna 1, 2 och 3 inte ska tillämpas om och i den mån 
den registrerade redan förfogar över informationen. 

Informationen ska i princip lämnas till den registrerade innan behandlingen av den 
registrerades personuppgifter påbörjas. Mot bakgrund av att det är fråga om en stor 
mängd information som ska lämnas till den registrerade har EDPB tagit fram riktlinjer 
kring hur den personuppgiftsansvarige kan gå tillväga för att leva upp till kraven i 
artiklarna 12 och 13.27 Av dessa riktlinjer framgår att den personuppgiftsansvarige kan 
använda sig av en stegvis metod för att tillhandahålla den information som framgår av 
artikel 13. Den stegvisa metoden innebär att den information som är av störst vikt för 
den registrerade ska redovisas redan innan den registrerade kliver in i det bevakade 
området, till exempel på en skylt (det första informationslagret). Övrig information kan 
redovisas på annat sätt, till exempel på en webbplats eller i ett komplett 
informationsblad på en central plats som till exempel vid en informationsdisk eller i en 
reception (det andra informationslagret). 

Vilken information som är av störst vikt för den registrerade och som därmed ska ingå i 
det första informationslagret kan variera beroende på hur och på vilken plats 
bevakningen sker, men bör generellt sett omfatta den personuppgiftsansvariges 
identitet och kontaktuppgifter, syftet med bevakningen, den registrerades rättigheter 
och information om behandlingens främsta inverkan (till exempel lagringstid, 
publicering av material eller överföring av material till tredje part).28 Det första 
informationslagret bör dessutom innehålla all information som kan vara förvånande för 
den registrerade, till exempel om överföring av material sker till tredje part eller om det 
är fråga om en lång lagringsperiod av det inspelade materialet.29 Slutligen ska det 
första informationslagret innehålla en hänvisning till hur den registrerade kan gå 
tillväga för att ta del av det andra informationslagret, till exempel genom en länk till en 
webbplats, en QR-kod eller ett telefonnummer som den registrerade kan ringa.30 

Hur Apotea lämnar information om bevakningen till den registrerade 
I det första informationslagret, som består av skyltar på anläggningen, informerar 
Apotea den registrerade om att bolaget bedriver kamerabevakning på platsen, syftena 
med bevakningen och den maximala lagringstiden för inspelat material. För ytterligare 
information och för att ta del av sina rättigheter såsom rätten till tillgång hänvisas den 
registrerade till bolagets fullständiga integritetspolicy som kan nås via anslag eller hos 
närmsta chef. På skylten finns även kontaktuppgifter till bolagets dataskyddsombud.  

För anställdas del utgörs det andra informationslagret av bolagets personuppgifts- och 
integritetspolicy för anställda. I policyn informerar bolaget om den rättsliga grunden för 
behandlingen (intresseavvägning) samt vilka intressen bevakningen syftar till att 

27 EDPB:s riktlinjer 3/2019, punkt 110-119. 
28 EDPB:s riktlinjer 3/2019, punkt 114 och 116. 
29 EDPB:s riktlinjer 3/2019, punkt 115. 
30 EDPB:s riktlinjer 3/2019, punkt 114. 

 

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

16(20) 

 

tillvarata. Policyn innehåller även mer detaljerad information om vilka lagringstider som 
tillämpas beroende på för vilket syfte bevakningen sker samt att den registrerade har 
möjlighet att inge klagomål till IMY. Vidare anges att Apotea kan vara skyldiga att 
lämna ut personuppgifter till exempelvis Polismyndigheten i samband med 
brottsutredning. I fråga om registrerades rättigheter anges att den registrerade har rätt 
till att en gång per kalenderår ta del av sina personuppgifter och/eller begära att få 
dem raderade samt att en sådan begäran måste vara skriftlig, innehålla den 
registrerades personnummer och vara undertecknad av den registrerade. Vidare 
anges att den registrerade har rätt att begära att uppgifterna rättas eller raderas om de 
skulle vara ofullständiga, felaktiga eller irrelevanta. 

För externa besökare utgörs den andra informationslagret av ett informationsblad 
angående behandling av personuppgifter via kamerabevakning som finns vid 
inskrivningsplatsen. I informationsbladet redogörs för den rättsliga grunden för 
bevakningen och vilka intressen bevakningen syftar till att tillvarata. Informationsbladet 
innehåller även mer detaljerad information om vilka lagringstider som tillämpas 
beroende på för vilket syfte bevakningen sker samt att den registrerade har möjlighet 
att inge klagomål till IMY. Vidare anges att kamerabevakningsmaterial kan delas med 
brottsbekämpande organ för ändamålet att utreda ett brott. I fråga om registrerades 
rättigheter anges att den registrerade har rätt att begära tillgång till och rättelse eller 
radering av sina personuppgifter samt rätt att begära att personuppgifter ska sluta 
behandlas eller att behandlingen ska begränsas. 

IMY:s bedömning 
IMY konstaterar inledningsvis att Apotea har lämnat merparten av den information som 
ska lämnas enligt artikel 13 i antingen det första eller andra informationslagret.  

I fråga om information om mottagare av personuppgifter (artikel 13.1 e) framgår det av 
EDPB:s riktlinjer att sådan information kan vara förvånande för den registrerade och 
att informationen därför kan behöva lämnas i det första informationslagret. Mot 
bakgrund av att syftet med bevakningen bland annat är att utreda brott, vilket anges på 
det första informationslagret, bör det dock inte vara förvånande för de registrerade att 
materialet kan komma att lämnas till brottsbekämpande myndigheter. I förevarande fall 
lämnas vidare information om att inspelat material kan överlämnas till 
brottsbekämpande myndigheter i det andra informationslagret både för anställda och 
externa besökare. IMY bedömer sammantaget att det i ärendet inte finns stöd för 
slutsatsen att frånvaron av information om brottsbekämpande myndigheter som 
mottagare av inspelat material i det första informationslagret innebär en brist i 
förhållande till artikel 13 i dataskyddsförordningen. 

När det gäller information om den personuppgiftsansvariges kontaktuppgifter 
konstaterar IMY att det på det första informationslagret visserligen anges 
personuppgiftsombudets e-postadress. Detta är dock en separat uppgift som ska 
informeras om enligt artikel 13 och kan inte likställas med att vara kontaktuppgift till 
den personuppgiftsansvarige. Kontaktuppgifter i form av postadress återfinns 
visserligen i det andra informationslagret men bör, i enlighet med vad som framgår 
EDPB:s riktlinjer, framgå redan av det första informationslagret. IMY konstaterar att 
anställda kan förväntas förfoga över kontaktuppgifter till sin arbetsgivare, men att detta 
inte nödvändigtvis gäller för externa besökare. Att det saknas kontaktuppgifter till 
Apotea på kamerabevakningsskyltar bedöms därför utgöra en brist i förhållande till 
artikel 13 i dataskyddsförordningen.  

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

17(20) 

 

Av EDPB:s riktlinjer framgår att skylten måste tydligt hänvisa till informationen i det 
andra informationslagret samt var och hur man hittar den.31 IMY konstaterar att det på 
skylten anges att om den registrerade vill ha ytterligare information hänvisas denne till 
bolagets integritetspolicy som kan nås via anslag eller hos närmsta chef. I förhållande 
till externa besökare bedömer IMY att hänvisningen till närmsta chef inte är relevant 
samt att uttrycket ”nås via anslag” är allt för vagt för att anses ge tydlig information om 
var ytterligare information kan erhållas. Att kamerabevakningsskyltarna inte innehåller 
en tydlig hänvisning till var ytterligare information kan erhållas utgör enligt IMY:s 
bedömning en brist i förhållande till artikel 13 i dataskyddsförordningen.  

I fråga om innehållet i det andra informationslagret för anställda konstaterar IMY att 
Apoteas personuppgifts- och integritetspolicy för anställda saknar information om 
rätten att begära begränsning av behandling och att invända mot behandling. Detta 
innebär en brist i förhållande till artikel 13 i dataskyddsförordningen. 

I dokumentet framgår visserligen att anställda har rätt att begära tillgång, rättelse och 
radering. Dessa rättigheter anges dock vara begränsade till att endast gälla en gång 
per år samt innehåller formkrav med innebörden att begäran måste vara skriftlig, 
innehålla personnummer och vara underskriven av den registrerade. IMY konstaterar 
att en personuppgiftsansvarig visserligen under vissa omständigheter får vägra att 
tillmötesgå en registrerads begäran om bland annat rättelse och radering om den 
personuppgiftsansvarige visar att denne inte är i stånd att identifiera den registrerade 
(artikel 11.1 och 12.2 i dataskyddsförordningen) samt att den personuppgiftsansvarige 
får ta ut en rimlig avgift eller vägra att tillmötesgå sådana begäranden om dessa är 
uppenbart ogrundade eller orimliga, särskilt på grund av dess repetitiva art (artikel 12.5 
i dataskyddsförordningen). I dataskyddsförordningen finns dock inte några specifika 
begränsningar som ger stöd för att en registrerad endast får utöva sina rättigheter en 
gång per år eller att begäran alltid måste vara skriftlig och innehålla personnummer 
och underskrift. I stället måste en bedömning göras i varje enskilt fall.32 Den 
information som Apotea lämnar ger därför enligt IMY felaktigt sken av att de anställdas 
rättigheter med avseende på den personuppgiftsbehandling som kamerabevakningen 
innebär är begränsade i tid samt alltid behäftade med formkrav på ett sätt som saknar 
stöd i dataskyddsförordningen. IMY bedömer mot denna bakgrund att informationen i 
personuppgifts- och integritetspolicyn för anställda om att anställdas rätt att utöva sina 
rättigheter endast får ske en gång per kalenderår och att begäran är behäftad med 
vissa formkrav utgör en brist i förhållande till artikel 13.2 b i dataskyddsförordnigen. 

Sammanfattningsvis bedömer IMY att de brister som konstaterats ovan innebär att 
Apotea har överträtt artikel 13 i dataskyddsförordningen.33 

Val av ingripande 

Av artikel 58.2 i och artikel 83.2 i dataskyddsförordningen framgår att IMY har 
befogenhet att påföra administrativa sanktionsavgifter i enlighet med artikel 83. 
Beroende på omständigheterna i det enskilda fallet ska administrativa 
sanktionsavgifter påföras utöver eller i stället för de andra åtgärder som avses i artikel 

 
31 EDPB:s riktlinjer 3/2019, punkt 114 och 117. 
32 EDPB, Guidelines 01/2022 on data subject rights - Right of access, Version 1.0, antagna för publik konsultation den 
18 januari 2022 (EDPB:s Riktlinjer 01/2022 om rätten till tillgång), s. 2 och p. 174. 
33 Med anledning av att frågan om det är artikel 13 eller 14 som ska tillämpas vid kamerabevakning är föremål för 
domstolsprövning (Högsta förvaltningsdomstolens mål nr 870-23) vill IMY framhålla att artikel 14 ställer upp 
motsvarade krav som artikel 13 i fråga om att informationen ska innehålla kontaktuppgifter till 
personuppgiftsansvarige och information om registrerades rättigheter samt att det saknas anledning att bedöma 
kravet på tydlig hänvisning till ett andra informationslager olika beroende på om information lämnas enligt artikel 13 
eller 14. 

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

18(20) 

 

58.2, som till exempel förelägganden och förbud. Vidare framgår av artikel 83.2 vilka 
faktorer som ska beaktas vid beslut om administrativa sanktionsavgifter ska påföras 
och vid bestämmande av avgiftens storlek. Om det är fråga om en mindre överträdelse 
får IMY enligt vad som anges i skäl 148 i stället för att påföra en sanktionsavgift 
utfärda en reprimand enligt artikel 58.2 b. Hänsyn ska tas till försvårande och 
förmildrande omständigheter i fallet, såsom överträdelsens karaktär, svårighetsgrad 
och varaktighet samt tidigare överträdelser av relevans. 

IMY har konstaterat att Apotea har överträtt artikel 13 i dataskyddsförordningen genom 
att inte ange kontaktuppgifter till bolaget på sina kamerabevakningsskyltar, på sina 
kamerabevakningsskyltar inte lämna tillräckligt tydlig information om var den 
registrerade kan ta del av ytterligare information samt lämna ofullständig och 
missvisande information i det andra informationslagret för anställda. En överträdelse 
av den bestämmelsen kan föranleda en sanktionsavgift.  

IMY bedömer att den ofullständiga och missvisande informationen om registrerades 
rättigheter i Apoteas personuppgifts- och integritetspolicy för anställda innebär en risk 
för att registrerade inte får kännedom om sina rättigheter eller utövar sina rättigheter i 
mindre utsträckning än vad de har rätt till enligt dataskyddsförordningen.  

När det gäller frånvaron av kontaktuppgift på skyltarna innebär detta främst en brist i 
förhållande till externa besökare, eftersom anställda kan förväntas ha kännedom om 
sin arbetsgivares kontaktuppgifter. Det konstateras också att kontaktuppgifter finns i 
det andra informationslagret för både anställda och externa besökare. 

Även bristen i form av otydlig information om var den registrerade kan ta del av det 
andra informationslagret är hänförlig till externa besökare, vilka utgör en mindre del av 
antalet personer som träffas av bevakningen. Det är vidare fråga om en otydlighet och 
inte en frånvaro av hänvisning till det andra informationslagret. Apotea har även 
uppgett att informationsbladet finns tillgängligt vid inskrivningen som alla externa 
besökare passerar. 

IMY konstaterar även att kamerabevakningen i fråga bedrivs på platser dit 
allmänheten inte har tillträde vilket innebär att bristerna i informationen drabbar en 
avgränsad krets av personer. 

IMY finner vid en samlad bedömning av omständigheterna att det är fråga om sådana 
mindre överträdelser i den mening som avses i skäl 148 att det finns anledning att 
avstå från att påföra Apotea en sanktionsavgift för den konstaterade överträdelsen. 
Apotea ska därför, med stöd av artikel 58.2 b i dataskyddsförordningen, i stället ges en 
reprimand för den konstaterade överträdelsen. 

Det är enligt IMY angeläget att Apotea vidtar åtgärder för att säkerställa att de 
registrerade får korrekt och fullständig information avseende den aktuella 
kamerabevakningen. Det finns därför skäl att med stöd av artikel 58.2 d i 
dataskyddsförordningen förelägga Apotea att vidta åtgärder för att säkerställa att det 
på kamerabevakningsskyltarna på anläggningen i Morgongåva finns kontaktuppgifter 
till bolaget och en tydlig hänvisning till var externa besökare kan ta del av ytterligare 
information samt att det i det andra informationslagret för anställda finns uppgift om 
samtliga rättigheter som avses i artikel 13.2 b och att dessa rättigheter inte är 
begränsade i en omfattning som går utöver vad som framgår av 
dataskyddsförordningen. Åtgärderna ska ha vidtagits senast fyra veckor efter att detta 
beslut vunnit laga kraft. 

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

19(20) 

 

Detta beslut har fattats av enhetschefen Charlotte Waller Dahlberg efter föredragning 
av juristen Andreas Persson. 
 
Charlotte Waller Dahlberg, 2023-03-13   (Det här är en elektronisk signatur) 

 

 

Integritetsskyddsmyndigheten 
 

Diarienummer: DI-2021-774 
Datum: 2023-03-13 
 

20(20) 

 

Hur man överklagar 

Om ni vill överklaga beslutet ska ni skriva till Integritetsskyddsmyndigheten. Ange i 
skrivelsen vilket beslut ni överklagar och den ändring som ni begär. Överklagandet ska 
ha kommit in till Integritetsskyddsmyndigheten senast tre veckor från den dag ni fick 
del av beslutet. Om överklagandet har kommit in i rätt tid sänder 
Integritetsskyddsmyndigheten det vidare till Förvaltningsrätten i Stockholm för 
prövning.  

Ni kan e-posta överklagandet till Integritetsskyddsmyndigheten om det inte innehåller 
några integritetskänsliga personuppgifter eller uppgifter som kan omfattas av 
sekretess. Myndighetens kontaktuppgifter framgår av beslutets första sida. 

