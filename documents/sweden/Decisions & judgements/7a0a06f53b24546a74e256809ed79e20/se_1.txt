1(11)

Hälso- och sjukvårdsnämnden Region Stockholm
via e-post

Diarienummer:
DI-2019-7321
Ert diarienummer:
HSN 2019-1498
Datum:
2021-06-07

Beslut efter tillsyn enligt
dataskyddsförordningen mot Hälsooch sjukvårdsnämnden Region
Stockholm
Innehåll
Integritetsskyddsmyndighetens beslut............................................................................ 2
Motivering av beslutet..................................................................................................... 3
Rättslig bakgrund................................................................................................. 3
Nationella regler om hälso- och sjukvård.................................................. 3
Personuppgiftsansvar............................................................................... 3
Grundläggande principer och rättslig grund.............................................. 3
Registrerades rätt till information.............................................................. 4
Samtal till 1177.................................................................................................... 4
IMY:s bedömning...................................................................................... 4
Insamlingen av samtalsinformation från MedHelp AB för uppföljnings- och
kvalitetsändamål.................................................................................................. 4
IMY:s bedömning...................................................................................... 5
Regionens information till vårdsökande............................................................... 7
IMY:s bedömning...................................................................................... 7
Val av ingripande................................................................................................. 8
Möjliga ingripandeåtgärder beträffande information till vårdsökande........ 8
Sanktionsavgift ska påföras...................................................................... 9
Fastställande av sanktionsavgiftens storlek.............................................. 9

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Föreläggande.......................................................................................... 10
Hur man överklagar...................................................................................................... 11

Integritetsskyddsmyndigheten

Diarienummer: DI-2019-7321
Datum: 2021-06-07

2(11)

Integritetsskyddsmyndighetens beslut
Integritetsskyddsmyndigheten (IMY) konstaterar att Hälso- och sjukvårdsnämnden
Region Stockholm (Hälso- och sjukvårdsnämnden) under okänd period före och under
granskningen har behandlat personuppgifter i strid med artiklarna 5.1 a samt 13 och
14 i dataskyddsförordningen1 genom att inte informera vårdsökande som ringer 11772
om insamling av telefonnummer och kommun-id för ändamålet att tillse att samtal till
1177 tas om hand av vårdgivaren MedHelp AB samt om insamling av
samtalsinformation från MedHelp AB för uppföljnings- och kvalitetsändamål.
IMY beslutar med stöd av 6 kap. 2 § dataskyddslagen3 och artikel 58.2 och 83
dataskyddsförordningen att Hälso- och sjukvårdsnämnden ska betala en administrativ
sanktionsavgift för överträdelserna av artiklarna 5.1 a samt 13 och 14 i
dataskyddsförordningen på 500 000 (femhundra tusen) kronor.
IMY förelägger enligt artikel 58.2 d i dataskyddsförordningen Hälso- och
sjukvårdsnämnden att, snarast och senast två månader efter det att beslutet vunnit
laga kraft, i enlighet med artiklarna 13 och 14 i dataskyddsförordningen informera
vårdsökande som ringer 1177 om insamling av telefonnummer och kommun-id för
ändamålet att tillse att samtal till 1177 tas om hand av vårdgivaren MedHelp AB samt
om insamling av samtalsinformation från MedHelp AB för uppföljnings- och
kvalitetsändamål.

Bakgrund
Computer Sweden publicerade den 18 februari 2019 en artikel med rubriken ”2,7
miljoner inspelade samtal till 1177 Vårdguiden helt oskyddade på internet”. I artikeln
uppges bland annat att ”På en öppen webbserver, helt utan lösenordsskydd eller
annan säkerhet, har vi hittat 2,7 miljoner inspelade samtal till rådgivningsnumret 1177.”
IMY inledde inledningsvis tillsyn mot Voice Integrate Nordic AB, Inera AB och MedHelp
AB.
Det framkom att tre regioner anlitade MedHelp AB som vårdgivare på 1177 och Inera
AB för att koppla fram samtalen till MedHelp AB. IMY inledde därför skriftlig tillsyn den
27 juni 2019 mot Hälso- och sjukvårdsnämnden för att kontrollera behandlingen av
personuppgifter med anledning av att vårdsökande ringer 1177. Tillsyn inleddes
samtidigt mot Regionstyrelsen Region Sörmland och Regionstyrelsen Region
Värmland.

EUROPAPARLAMENTETS OCH RÅDETS FÖRORDNING (EU) 2016/679 av den 27 april 2016 om skydd för
fysiska personer med avseende på behandling av personuppgifter och om det fria flödet av sådana uppgifter och om
upphävande av direktiv 95/46/EG (allmän dataskyddsförordning).
2 På webbplatsen 1177.se anges ”Ring telefonnummer 1177 för sjukvårdsrådgivning dygnet runt.”.
3 Lag (2018:218) med kompletterande bestämmelser till EU:s dataskyddsförordning.
1

Integritetsskyddsmyndigheten

Diarienummer: DI-2019-7321
Datum: 2021-06-07

3(11)

Motivering av beslutet
Rättslig bakgrund
Nationella regler om hälso- och sjukvård
Hälso- och sjukvårdens uppdrag regleras i bland annat hälso- och sjukvårdslagen
(2017:30), HSL.
Åtgärder för att medicinskt förebygga, utreda och behandla sjukdomar och skador
definieras som hälso- och sjukvård, 2 kap. 1 § HSL. Med huvudman avses den region
eller den kommun som enligt lagen ansvarar för att erbjuda hälso- och sjukvård till
befolkningen i regionen eller kommunen. Inom en huvudmans geografiska område kan
en eller flera vårdgivare bedriva verksamhet, 2 kap. 2 § HSL. Med vårdgivare avses
statlig myndighet, region, kommun, annan juridisk person eller enskild näringsidkare
som bedriver hälso- och sjukvårdsverksamhet, 2 kap. 3 § HSL. Regioner och
kommuner får med bibehållet huvudmannaskap sluta avtal med någon annan om att
utföra de uppgifter som landstinget eller kommunen ansvarar för, 15 kap. 1 § HSL.
Den som har ett författningsreglerat ansvar för att vård ges betecknas huvudman.
Ansvaret innebär inte en skyldighet att själv bedriva verksamheten, utan driften kan
ligga på någon annan som då betecknas vårdgivare (prop. 1981/82:97 s. 33 f.). Det
offentliga ansvaret som huvudman innebär inte bestämmanderätt över vårdgivarens
dagliga verksamhet och det fråntar inte heller vårdgivaren ansvaret som följer med
rollen som vårdgivare (prop. 2016/17:43 s. 86).
Personuppgiftsansvar
Med personuppgiftsansvarig avses, enligt artikel 4.7 i dataskyddsförordningen, en
fysisk eller juridisk person, offentlig myndighet, institution eller annat organ som
ensamt eller tillsammans med andra bestämmer ändamålen och medlen för
behandlingen av personuppgifter. Om ändamålen och medlen för behandlingen
bestäms av unionsrätten eller medlemsstaternas nationella rätt kan den
personuppgiftsansvarige eller de särskilda kriterierna för hur denne ska utses
föreskrivas i unionsrätten eller i medlemsstaternas nationella rätt.
Personuppgiftsansvariga ska enligt artikel 5.2 ansvara för och kunna visa att
principerna i artikel 5.1 efterlevs (principen om ansvarsskyldighet).
Grundläggande principer och rättslig grund
Personuppgifter ska enligt artikel 5.1 a i dataskyddsförordningen behandlas på ett
lagligt, korrekt och öppet sätt i förhållande till den registrerade (principen om laglighet,
korrekthet och öppenhet). Principen om uppgiftsminimering i artikel 5.1 c innebär att
personuppgifter ska vara adekvata, relevanta och inte för omfattande i förhållande till
de ändamål för vilka de behandlas.
För att en behandling av personuppgifter ska vara laglig krävs att den har stöd i någon
av de rättsliga grunder som anges i artikel 6.1 i dataskyddsförordningen. Vid
behandling för hälso- och sjukvårdsändamål är det främst artikel 6.1 c (rättslig
förpliktelse) eller 6.1.e (allmänt intresse eller myndighetsutövning) som kan vara
tillämpliga. Enligt artikel 6.3 ska den grund för behandlingen som anges i artikel 6.1 c
och e fastställas i enlighet med unionsrätten eller en medlemsstats nationella rätt som
den personuppgiftsansvarige omfattas av. Det innebär att om en vårdgivares
behandling av personuppgifter är nödvändig för att fullgöra en rättslig förpliktelse eller
utföra en uppgift av allmänt intresse så krävs för att behandlingen ska vara laglig att

Integritetsskyddsmyndigheten

Diarienummer: DI-2019-7321
Datum: 2021-06-07

4(11)

den rättsliga förpliktelsen eller uppgiften av allmänt intresse regleras i nationell rätt
(eller i unionsrätten).
Uppgifter om hälsa utgör så kallade känsliga personuppgifter. Det är förbjudet att
behandla sådana personuppgifter enligt artikel 9.1 i dataskyddsförordningen, om inte
behandlingen omfattas av något av undantagen i artikel 9.2.
Registrerades rätt till information
Personuppgiftsansvarigas skyldighet att självmant tillhandahålla registrerade
information om behandlingen av personuppgifterna framgår av artiklarna 13 och 14 i
dataskyddsförordningen. Det är förhållandevis omfattande upplysningar som ska
lämnas till de registrerade.

Samtal till 1177
Hälso- och sjukvårdsnämnden Region Stockholm uppger bland annat följande.
Regionen är huvudman enligt 2 kap. 2 § HSL. Enligt regionfullmäktiges reglemente
ska nämnden utöva ledningen över hälso- och sjukvården i regionen och ansvara för
all hälso- och sjukvård som bedrivs eller finansieras av regionen. Uppgiften att bedriva
hälso- och sjukvården har överlämnats till vårdgivaren MedHelp AB med stöd av 15
kap. 1 § samma lag. Regionen behandlar personuppgifter om kommun-id och
telefonnummer för ändamålet att tillse att samtal till 1177 tas om hand av rätt
vårdgivare. Uppgifterna samlas in från den inringande personens teleoperatör.
Behandlingen är nödvändig för att fullgöra en uppgift av allmänt intresse. Hälso- och
sjukvårdsnämnden är personuppgiftsansvarig. Behandlingen utförs av Inera AB i
egenskap av personuppgiftsbiträde.
IMY:s bedömning
Hälso- och sjukvårdsnämnden får med bibehållet huvudmannaskap enligt 15 kap. 1 §
HSL sluta avtal med MedHelp om att utföra de uppgifter som regionen ansvarar för
enligt HSL. IMY konstaterar att det inte har framkommit någon omständighet som
motsäger Hälso- och sjukvårdsnämndens uppgift att nämnden är
personuppgiftsansvarig enligt artikel 4.7 i dataskyddsförordningen.
IMY bedömer att Hälso- och sjukvårdsnämndens behandling av personuppgifter om
kommun-id och telefonnummer är adekvat, relevant och inte för omfattande i
förhållande till ändamålet att tillse att samtal till 1177 tas om hand av MedHelp AB.
Behandlingen bedöms därför vara förenlig med principen om uppgiftsminimering i
artikel 5.1 c i dataskyddsförordningen.
Hälso- och sjukvårdsnämnden har en uppgift som är fastställd i nationell rätt genom
HSL. Grunden för behandlingen är fastställd i enlighet artikel 6.3 i
dataskyddsförordningen. IMY bedömer att Hälso- och sjukvårdsnämndens behandling
av kommun-id och telefonnummer är en nödvändig behandling av personuppgifter för
att nämnden ska fullgöra en uppgift av allmänt intresse och att det finns rättsligt stöd
för behandlingen enligt artikel 6.1 e.

Insamlingen av samtalsinformation från MedHelp AB för
uppföljnings- och kvalitetsändamål
Hälso- och sjukvårdsnämnden uppger bland annat följande.

Integritetsskyddsmyndigheten

Diarienummer: DI-2019-7321
Datum: 2021-06-07

5(11)

Hälso- och sjukvårdsnämnden samlar för uppföljnings- och kvalitetsändamål in
personuppgifter från MedHelp AB om personer som har ringt 1177 från Stockholms
län. Uppgifterna är bland andra personnummer, kontaktorsak (strukturerade koder
t.ex. för feber, hosta osv.), hänvisning (egenvård, närakut, vårdcentral osv.),
verksamhets-id för vårdenheten där patienten eventuellt fått en bokad tid, löpnummer
på journalanteckning om journal upprättats och tidpunkt för samtal. Uppgifterna
benämns nedan samtalsinformationen. Behandlingen sker för att utveckla
sjukvårdsrådgivningens funktion i hälso- och sjukvårdssystemet. Hälso- och
sjukvårdsnämnden följer kontaktorsaker, vart patienten har hänvisats och följsamheten
till råden. Behandlingen är nödvändig för att fullgöra en uppgift av allmänt intresse.
Den rättsliga grunden är fastställd i nationell rätt genom HSL och de uppgifter som
hälso- och sjukvårdsnämnden ansvarar för genom beslut av regionfullmäktige.
Behandlingen av personuppgifter har även stöd i patientdatalagen (2008:355), PDL.
Regionen ansvarar för kvalitén i verksamheten även om utförandet genom avtal har
överlämnats till en privat utförare i enlighet med 15 kap. 1 § HSL. Enligt 10 kap. 8 §
kommunallagen (2017:725) ansvarar regionen för att kontrollera och följa upp
verksamhet som överlämnats till privata utförare. Hälso- och sjukvårdsnämnden
krypterar personnumret eller reservnumret, till en pseudonym/”ID-nummer” med
envägskryptering hos nämndens it-driftsleverantör. Nämndens personal har inte
befattning med eller åtkomst till personnummer eller andra direkt identifierande
personuppgifter från MedHelp AB. Artikel 9.2 h i dataskyddsförordningen ger ett
rättsligt stöd för att behandla känsliga personuppgifter.
När det gäller kravet på tystnadsplikt i artikel 9.3 omfattas personuppgifterna hos
regionen enligt nämnden av stark sekretess enligt 25 kap. 1 § OSL när personal inom
ramen för nämndens lednings- och styrningsfunktion samt dess beställarverksamhet
som har befattning med patientuppgifter från hälso- och sjukvården. Den tekniska
personalen hos leverantören har inte någon befattning med personuppgifterna i läsbar
form, förutom i mycket sällsynta undantagsfall då det bedöms oundgängligen
nödvändigt i samband med till exempel felrättning. Från och med den 1 januari 2021 är
it-driftsleverantörens personal underkastad en lagstadgad tystnadsplikt enligt lagen om
tystnadsplikt vid utkontraktering av teknisk bearbetning eller lagring av uppgifter
(2020:914).
IMY:s bedömning
IMY konstaterar inledningsvis att Hälso- och sjukvårdsnämnden har överlämnat
uppgiften att bedriva hälso- och sjukvård gällande sjukvårdsrådgivning via
telefonnumret 1177 till vårdgivaren MedHelp AB och att nämnden därför inte bedriver
individinriktad vård som medför behandling av personuppgifter för ändamål som anges
i 2 kap. 4 § PDL i verksamhet hos nämnden. Hälso- och sjukvårdsnämnden utgör
därmed i förevarande granskning inte en personuppgiftsansvarig vårdgivare enligt den
nationella preciseringen i 2 kap. 6 § PDL av personuppgiftsansvaret. Det har inte heller
framkommit att Hälso- och sjukvårdsnämnden är personuppgiftsansvarig för central
behandling av personuppgifter i ett nationellt eller regionalt kvalitetsregister enligt 7
kap. 7 § PDL.
När det gäller personuppgiftsansvar har IMY funnit ovan att Hälso- och
sjukvårdsnämnden är personuppgiftsansvarig enligt artikel 4.7 i
dataskyddsförordningen och det finns inte skäl att här göra en annan bedömning.
Hälso-och sjukvårdsnämnden samlar in och pseudonymiserar samtalsinformationen
från MedHelp AB om personer som ringt 1177 för sjukvårdsrådgivning. Nämnden

Integritetsskyddsmyndigheten

Diarienummer: DI-2019-7321
Datum: 2021-06-07

6(11)

uppger att personalen vid nämnden inte har befattning med eller åtkomst till
personnummer eller andra direkt identifierande personuppgifter från MedHelp AB. IMY
bedömer att den behandlingen av personuppgifter är adekvat, relevant och inte för
omfattande i förhållande till uppföljnings- och kvalitetsändamålet. Behandlingen
bedöms därför vara förenlig med principen om uppgiftsminimering i artikel 5.1 c i
dataskyddsförordningen.
Av 10 kap. 8 § kommunallagen framgår att när skötseln av en kommunal
angelägenhet genom avtal har lämnats över till en privat utförare, ska kommunen eller
regionen kontrollera och följa upp verksamheten. Uppgiften som Hälso- och
sjukvårdsnämnden har för att kontrollera och följa upp den verksamhet som MedHelp
AB utför är enligt IMY:s bedömning en uppgift av allmänt intresse enligt art. 6.1 e i
dataskyddsförordningen. Uppgiften är fastställd i 10 kap. 8 § kommunallagen på det
sätt som krävs enligt art. 6.3 i dataskyddsförordningen. IMY bedömer att Hälso- och
sjukvårdsnämndens behandling av samtalsinformationen genom insamling från
MedHelp AB och pseudonymisering är nödvändig för att nämnden ska kunna fullgöra
den nämnda uppgiften. Behandlingen får därför utföras med stöd av artikel 6.1 e i
dataskyddsförordningen.
Personuppgifterna som Hälso- och sjukvårdsnämnden samlar in från MedHelp och
pseudonymiserar utgör personuppgifter om hälsa enligt artikel 4.15 i
dataskyddsförordningen. Uppgifter om hälsa utgör känsliga personuppgifter. Det råder
som huvudregel ett förbud mot att behandla känsliga personuppgifter enligt artikel 9.1 i
dataskyddsförordningen. Enligt artikel 9.2 h i dataskyddsförordningen får känsliga
personuppgifter behandlas trots förbudet i artikel 9.1 om behandlingen är nödvändig
av skäl som hör samman med exempelvis förebyggande hälso- och sjukvård,
tillhandahållande av hälso- och sjukvård, förvaltning av hälso- och sjukvårdstjänster,
på grundval av unionsrätten eller medlemsstaternas nationella rätt. HSL och
kommunallagen är exempel på nationell rätt som avses i artikel 9.2 h.
Hälso- och sjukvårdsnämnden ansvarar enligt 10 kap. 8 § kommunallagen för kvalitén
i verksamheten även om utförandet av vården genom avtal har överlämnats till
MedHelp AB i enlighet med 15 kap. 1 § HSL. IMY bedömer att Hälso- och
sjukvårdsnämndens behandling av känsliga personuppgifter genom insamling av
samtalsinformation från MedHelp och pseudonymisering är nödvändig på det sätt som
avses i artikel 9.2 h i dataskyddsförordningen. Bestämmelsen i 25 kap. 1 § OSL om
tystnadsplikt för personer verksamma inom hälso- och sjukvården utgör en lagreglerad
tystnadsplikt som uppfyller kravet i artikel 9.3 att personuppgifterna behandlas av eller
under ansvar av en yrkesutövare eller annan person som omfattas av tystnadsplikt,
som är en förutsättning för att behandling av känsliga personuppgifter på hälso- och
sjukvårdsområdet ska vara tillåten med stöd av artikel 9.2 h i dataskyddsförordningen.
HSL:s och kommunallagens bestämmelser om vårdgivare samt kontroll och
uppföljning av privata utförare omfattar inte it-driftsleverantören. IMY:s tillsyn har inte
omfattat förhållandet till it-driftsleverantören och IMY vidtar därför i det här ärendet inte
några ytterligare utredningsåtgärder i fråga om samtal till 1177 och med vilket stöd i
nationell rätt som it-driftsleverantören behandlar personuppgifter. IMY kan dock
konstatera att sedan den 1 januari 2021 är it-driftsleverantörens personal underkastad
en lagstadgad tystnadsplikt i enlighet med 4 § lagen om tystnadsplikt vid
utkontraktering av teknisk bearbetning eller lagring av uppgifter, som enligt 1 §
tillämpas när en myndighet uppdrar åt ett företag eller en annan enskild
(tjänsteleverantör) att endast tekniskt bearbeta eller tekniskt lagra uppgifter. Åtgärder

Integritetsskyddsmyndigheten

Diarienummer: DI-2019-7321
Datum: 2021-06-07

7(11)

som en tjänsteleverantör vidtar enligt den nämnda lagen kan vara säkerhetshöjande
åtgärder som exempelvis pseudonymisering (prop. 2019/20:201 s. 22).

Regionens information till vårdsökande
I dataskyddsförordningen finns långtgående skyldigheter att lämna information till
registrerade. Den personuppgiftsansvarige har ansvaret för att informationen
tillhandahålls.
Hälso- och sjukvårdsnämnden uppger bland annat följande.
Ingen specifik information lämnas riktat till individer som ringer till 1177 om vilken
personuppgiftsbehandling som utförs i samband med koppling av samtalet till
vårdgivaren MedHelp AB. Inte heller anges specifikt att viss del av behandlingen utförs
av regionen i egenskap av sjukvårdshuvudman. Detta kan ses som en brist i
transparens i förhållande till registrerade.
IMY:s bedömning
IMY har den 25 juni 2019 tagit del av en utskrift från www.1177.se om 1177
sjukvårdsrådgivning på telefon. På webbsidan framgår att bakom 1177 Vårdguiden
står den svenska sjukvården genom alla regioner i samverkan. 1177 är ett nationellt
telefonnummer för sjukvårdsrådgivning som man kan ringa dygnet runt. Varje region
driver sin egen verksamhet för sjukvårdsrådgivning antingen i egen regi eller genom
upphandlad underleverantör. De samtal som är rådgivningssamtal journalförs. Frågan
”Vem är ansvarig för att personuppgifterna hanteras rätt?” besvaras enligt följande.
”Det är din vårdgivare som har ansvar för att personuppgifterna hanteras på ett korrekt
och lagligt sätt. När vården ges av en region är det en eller flera styrelser i regionen
som är ytterst ansvariga. Inom den privata vården är det företaget eller den
verksamhet som bedriver vården som är ansvariga.”
Informationsskyldigheten är omfattande och en grundläggande förutsättning för att
enskilda ska kunna ha kunskap om och kontroll över hur deras personuppgifter
behandlas. Krav på öppenhet är en grundläggande princip enligt artikel 5.1 a i
dataskyddsförordningen. Av skäl 60 i dataskyddsförordningen framgår att principerna
om rättvis och öppen behandling fordrar att den registrerade informeras om att
behandling sker och syftet med den. Den personuppgiftsansvarige bör till den
registrerade lämna all ytterligare information som krävs för att säkerställa en rättvis
och öppen behandling, med beaktande av personuppgiftsbehandlingens specifika
omständigheter och sammanhang.
Den personuppgiftsansvarige ska enligt artikel 12.1 i dataskyddsförordningen vidta
lämpliga åtgärder för att till den registrerade tillhandahålla all information enligt
artiklarna 13 och 14 i en koncis, klar och tydlig, begriplig och lätt tillgänglig form, med
användning av klart och tydligt språk, i synnerhet för information som är särskilt riktad
till barn. I artikel 13 anges den information som den personuppgiftsansvarige ska
tillhandahålla om personuppgifterna samlas in från den registrerade. I artikel 14 anges
den information som den personuppgiftsansvarige ska tillhandahålla om
personuppgifterna har samlats in från någon annan källa än den registrerade.
Information ska lämnas om bland annat den personuppgiftsansvariges identitet och
kontaktuppgifter, ändamålen med den behandling för vilken personuppgifterna är
avsedda, den rättsliga grunden för behandlingen och att det föreligger en rätt att av

Integritetsskyddsmyndigheten

Diarienummer: DI-2019-7321
Datum: 2021-06-07

8(11)

den personuppgiftsansvarige begära tillgång till personuppgifter. I förekommande fall
ska information ges om kontaktuppgifter för dataskyddsombudet.
Hälso- och sjukvårdsnämnden samlar in vårdsökandenas telefonnummer och
kommun-id för ändamålet att tillse att samtal till 1177 tas om hand av vårdgivaren
MedHelp AB. Från MedHelp AB samlar nämnden in samtalsinformation som
pseudonymiseras för uppföljnings- och kvalitetsändamål. Hälso- och
sjukvårdsnämnden medger brist på transparens i förhållande till registrerade.
IMY konstaterar att det enligt artiklarna 13 och 14 i dataskyddsförordningen ställs
omfattande krav på information till registrerade som Hälso- och sjukvårdsnämnden inte
lämnar. Det är inte tillräckligt att nämnden på webbplatsen 1177.se upplyser om att
”Det är din vårdgivare som har ansvar för att personuppgifterna hanteras på ett korrekt
och lagligt sätt.”
Exempelvis saknas information om att Hälso- och sjukvårdsnämnden är
personuppgiftsansvarig, om nämndens kontaktuppgifter, om ändamålet med
behandlingen, om den rättsliga grunden för behandlingen samt om att det föreligger en
rätt att av den personuppgiftsansvarige begära tillgång till personuppgifter. Det saknas
även kontaktuppgifter för dataskyddsombudet.
Genom att Hälso- och sjukvårdsnämnden inte informerar vårdsökande i samband med
insamlingen av telefonnummer och kommun-id vid vårdsökandes telefonsamtal till
1177 eller den senare insamlingen av samtalsinformation från MedHelp AB,
konstaterar IMY att Hälso- och sjukvårdsnämnden har behandlat personuppgifter i
strid med artiklarna 13 och 14 i dataskyddsförordningen om den information som ska
lämnas självmant till registrerade. Folkmängden i Stockholms län var 2 391 990 kvartal
4 2020.4 Bristen på information kan således drabba ett mycket stort antal
vårdsökande.
Av artikel 5.1 a i dataskyddsförordningen framgår att personuppgifter ska behandlas
på ett lagligt, korrekt och öppet sätt i förhållande till den registrerade. Avsaknaden av
information enligt artiklarna 13 och 14 bedöms vara så omfattande och allvarlig att den
avsevärt begränsar vårdsökandes förutsättningar att ta tillvara sina rättigheter. IMY gör
därför bedömningen att det även är fråga om en överträdelse av öppenhetsprincipen i
artikel 5.1 a.

Val av ingripande
Möjliga ingripandeåtgärder beträffande information till vårdsökande
IMY har ett antal korrigerande befogenheter att tillgå enligt artikel 58.2 i
dataskyddsförordningen, bland annat kan IMY förelägga den personuppgiftsansvariga
att se till att behandlingen sker i enlighet med förordningen och om så krävs på ett
specifikt sätt och inom en specifik period.
Enligt artiklarna 58.2 och 83.2 i dataskyddsförordningen har IMY befogenhet att påföra
administrativa sanktionsavgifter i enlighet med artikel 83. Beroende på
omständigheterna i det enskilda fallet ska administrativa sanktionsavgifter påföras
utöver eller i stället för de andra åtgärder som avses i artikel 58.2.

Folkmängd i riket, län och kommuner 31 december 2020 och befolkningsförändringar 1 oktober–31 december 2020.
Totalt (scb.se)
4

Integritetsskyddsmyndigheten

Diarienummer: DI-2019-7321
Datum: 2021-06-07

9(11)

Vidare framgår av artikel 83.2 dataskyddsförordningen vilka faktorer som ska beaktas
vid beslut om att administrativa sanktionsavgifter ska påföras och vid bestämmande av
avgiftens storlek. Om det är fråga om en mindre överträdelse får IMY enligt vad som
anges i skäl 148 till dataskyddsförordningen i stället för att påföra en sanktionsavgift
utfärda en reprimand enligt artikel 58.2 b. Hänsyn ska tas till försvårande och
förmildrande omständigheter i fallet, såsom överträdelsens karaktär, svårighetsgrad
och varaktighet samt tidigare överträdelser av relevans.
Medlemsstaterna får enligt artikel 83.7 fastställa regler för om och i vilken utsträckning
offentliga myndigheter och organ ska kunna påföras administrativa sanktionsavgifter.
Av 6 kap. 2 § dataskyddslagen framgår att tillsynsmyndigheten får ta ut en
sanktionsavgift av en myndighet vid överträdelser som avses i artikel 83.4, 83.5 och
83.6 dataskyddsförordningen. Då ska artikel 83.1, 83.2 och 83.3 tillämpas.

Sanktionsavgift ska påföras
IMY har ovan bedömt att Hälso- och sjukvårdsnämnden har överträtt artiklarna 5.1 a
samt 13 och 14 i dataskyddsförordningen. Dessa artiklar omfattas av artikel 83.5 och
vid en överträdelse av dessa ska tillsynsmyndigheten överväga att påföra administrativ
sanktionsavgift utöver, eller i stället för, andra korrigerande åtgärder.
Mot bakgrund av att de konstaterade överträdelserna rörande brister i information till
vårdsökande har rört ett stort antal registrerade, vilket har begränsat vårdsökandes
möjligheter att ta tillvara sina rättigheter, är det inte frågan om en mindre överträdelse.
Det finns således inte skäl att ersätta sanktionsavgiften med en reprimand. Hälso- och
sjukvårdsnämnden ska således påföras administrativa sanktionsavgifter.
Fastställande av sanktionsavgiftens storlek
Generella bestämmelser
Enligt artikel 83.1 dataskyddsförordningen ska varje tillsynsmyndighet säkerställa att
påförandet av administrativa sanktionsavgifter i varje enskilt fall är effektivt,
proportionellt och avskräckande. I artikel 83.2 anges de faktorer som ska beaktas vid
bestämmande av sanktionsavgiftens storlek gällande överträdelsen. Vid bedömningen
av storleken på sanktionsavgiften ska hänsyn tas till bland annat överträdelsens
karaktär, svårighetsgrad och varaktighet, om det varit frågan om uppsåt eller
oaktsamhet, vilka åtgärder som vidtagits för att lindra den skada som de registrerade
har lidit, graden av ansvar med beaktande av de tekniska och organisatoriska åtgärder
som genomförts i enlighet med artiklarna 25 och 32, hur tillsynsobjektet har
samarbetat med tillsynsmyndigheten, vilka kategorier av personuppgifter som berörs,
hur överträdelsen kom till IMY:s kännedom och om det finns andra försvårande eller
förmildrande faktor till exempel direkt eller indirekt ekonomisk vinst av förfarandet.
För myndigheter gäller enligt 6 kap. 2 § andra stycket dataskyddslagen att
sanktionsavgifterna ska bestämmas till högst 5 000 000 kronor vid överträdelser som
avses i artikel 83.4 i dataskyddsförordningen och till högst 10 000 000 kronor vid
överträdelser som avses i artikel 83.5 och 83.6. Överträdelser av artiklarna 5, 13 och
14 omfattas av den högre sanktionsavgiften enligt artikel 83.5.
Bedömning av förmildrande och försvårande omständigheter

Integritetsskyddsmyndigheten

Diarienummer: DI-2019-7321
Datum: 2021-06-07

10(11)

Alla som är sjuka har rätt till vård dygnet runt. Vårdsökande hänvisas i stor
utsträckning att ringa till 1177 som kontaktväg för att erhålla vård, utan att andra
kontaktvägar framhålls. Vårdsökandes kontakter med 1177 föranleder en omfattande
behandling av känsliga och integritetskänsliga personuppgifter, som den vårdsökande
som ringer 1177 inte kan motsätta sig. Det föreligger dock en rätt att få tillgång till
personuppgifterna i efterhand.
Som har konstaterats är det ungefär 2,4 miljoner invånare i Stockholms län. Bristen på
information kan således drabba ett mycket stort antal vårdsökande som ringer till 1177
och vars känsliga personuppgifter samlas in av Hälso- och sjukvårdsnämnden från
MedHelp AB. Bestämmelserna om information innebär att Hälso- och
sjukvårdsnämnden ska göra vårdsökande personer medvetna om
personuppgiftsbehandlingen och vårdsökandenas rättigheter i samband med
nämndens behandling av personuppgifter.
Det är försvårande att bristen på information är mycket omfattande, varaktig och rör ett
stort antal vårdsökande som kan kontakta 1177 utan att dessa får information om
bland annat Hälso- och sjukvårdsnämndens och dataskyddsombudets
kontaktuppgifter. Avsaknaden av sådan kontaktinformation begränsar vårdsökandens
möjligheter att utöva sina rättigheter, som att begära tillgång till personuppgifterna i
efterhand. Det är även försvårande att information inte lämnas om att insamling av
uppgifter sker för ändamålet att tillse att samtal till 1177 tas om hand av vårdgivaren
MedHelp AB samt om insamling av samtalsinformation från MedHelp AB för
uppföljnings- och kvalitetsändamål.
För att sanktionsavgifter ska vara effektiva, avskräckande och proportionerliga måste
en sammanvägd bedömning göras i varje enskilt fall. Vad gäller sanktionsavgiftens
storlek finner IMY utifrån en samlad bedömning, att Hälso- och sjukvårdsnämnden ska
betala en administrativ sanktionsavgift på 500 000 (femhundra tusen) kronor för de
konstaterade bristerna i information till vårdsökande.
Föreläggande
Hälso- och sjukvårdsnämnden har inte informerat vårdsökande enligt kraven i
dataskyddsförordningen. Det är en stor mängd invånare som kan kontakta 1177 och
som kan drabbas av bristen på information om bland annat vem som är
personuppgiftsansvarig och dennes kontaktuppgifter. Avsaknaden av sådan
kontaktinformation begränsar vårdsökandens möjligheter att exempelvis utöva rätten
att begära tillgång till personuppgifter.
Hälso- och sjukvårdsnämnden ska därför föreläggas enligt artikel 58.2 d i
dataskyddsförordningen att snarast och senast två månader efter det att beslutet
vunnit laga kraft se till att behandlingen i detta avseende sker i enlighet med
dataskyddsförordningen på det sätt som framgår av beslutet.

Integritetsskyddsmyndigheten

Diarienummer: DI-2019-7321
Datum: 2021-06-07

11(11)

Detta beslut har fattats av generaldirektören Lena Lindgren Schelin efter föredragning
av avdelningsdirektören Suzanne Isberg. I handläggningen har juristen Mattias
Sandström och enhetschefen Katarina Tullstedt medverkat. Vid den slutliga
handläggningen har även it-säkerhetsspecialisten Magnus Bergström, rättschefen
David Törngren och enhetschefen Malin Blixt medverkat.

Lena Lindgren Schelin, 2021-06-07 (Det här är en elektronisk signatur)

Hur man överklagar
Om ni vill överklaga beslutet ska ni skriva till Integritetsskyddsmyndigheten. Ange i
skrivelsen vilket beslut ni överklagar och den ändring som ni begär. Överklagandet ska
ha kommit in till Integritetsskyddsmyndigheten senast tre veckor från den dag beslutet
meddelades. Om överklagandet har kommit in i rätt tid sänder
Integritetsskyddsmyndigheten det vidare till Förvaltningsrätten i Stockholm för
prövning.
Ni kan e-posta överklagandet till Integritetsskyddsmyndigheten om det inte innehåller
några integritetskänsliga personuppgifter eller uppgifter som kan omfattas av
sekretess. Myndighetens kontaktuppgifter framgår av beslutets första sida.

Kopia till
Dataskyddsombudet.
Bilaga
Bilaga – Information om betalning av sanktionsavgift.

