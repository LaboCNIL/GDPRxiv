1(4) 

Svea Inkasso AB 
 

Diarienummer: 
IMY-2022-1292 

Datum: 
2022-06-30 

Beslut efter tillsyn enligt inkassolagen 
– Svea Inkasso AB 

Integritetsskyddsmyndighetens beslut 
IMY konstaterar att Svea Inkasso AB i strid med 4 § inkassolagen (1974:182) har 
utsatt gäldenärer för en otillbörlig påtryckning genom att i inkassokrav som riktas till 
privatpersoner ange att utebliven betalning inom tidsfristen innebär att gäldenären kan 
få en betalningsanmärkning.  

Integritetsskyddsmyndigheten förutsätter att Svea Inkasso AB vidtar åtgärder för att 
komma tillrätta med den påpekade bristen. 

Ärendet avslutas.  
Redogörelse för ärendet 

Den 28 april 2022 genomförde Integritetsskyddsmyndigheten (IMY) en inspektion hos 
Svea Inkasso AB (fortsättningsvis Svea Inkasso). Inspektionen företogs med 
anledning av att IMY rutinmässigt besöker stora aktörer som har inkassotillstånd.  

Syftet med inspektionen var att få förståelse för hur verksamheten bedrivs och att 
granska Svea Inkassos rutiner för inkassoförfarandet. Frågor som togs upp vid 
inspektionen omfattade bland annat eventuella förändringar i verksamheten, 
inkassoförfarandet initialt, inkassokravets utformning, användning av digital brevlåda 
och utskick av inkassokrav via sms, hantering av bestridanden och val av 
processform, amorteringsplan och efterbevakning. Vid inspektionstillfället gjordes även 
en uppföljning av de tidigare tillsynsärendena dnr 1016-2014, dnr 271-2015 och dnr 
1940-2014. 
Motivering av beslutet 
Tillämpliga bestämmelser 

Inkassoverksamhet ska bedrivas enligt god inkassosed (4 § inkassolagen). Vad som 
är god inkassosed framgår av 5-11 §§ inkassolagen, av de allmänna råden 
”Tillämpning av inkassolagen” och IMY:s praxis i inkassofrågor. 

 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten 
 

Diarienummer: IMY-2022-1292 
Datum: 2022-06-30 
 

2(4) 

 

Formulering i inkassokrav om betalningsanmärkning 

Tillämpliga bestämmelser m.m. 
Enligt 4 § inkassolagen ska inkassoverksamhet bedrivas i enlighet med god 
inkassosed, dvs. gäldenären får inte vållas onödig skada eller olägenhet eller utsättas 
för otillbörlig påtryckning eller annan otillbörlig inkassoåtgärd. 

Bakgrund  
I inkassokrav som Svea Inkasso använder i sin verksamhet finns följande information 
angiven ”Det här kravet skickas enligt 6 § inkassolagen vilken säger att rättslig åtgärd 
inte får vidtas innan krav enligt 5 § inkassolagen har skickats. Om du inte betalat 
senast DATUM kan vi vidta rättsliga åtgärder. Du riskerar då att få ökade kostnader 
och kan även få en betalningsanmärkning.” 

Enligt vad Svea Inkasso uppgett vid inspektionen syftar Svea Inkassos formulering i 
inkassokravet vad avser ”…och kan även få en betalningsanmärkning” till att ge 
gäldenären information om vad som kan komma att ske vid utebliven betalning, dvs. 
att gäldenären i ett senare skede riskerar att få en betalningsanmärkning i fall skulden 
fastställs genom en tredskodom eller genom ett utslag från Kronofogdemyndigheten. 
Utöver formuleringen i inkassokravet kan gäldenären via ”Mina sidor” eller genom att 
ringa till Svea Inkasso få mer utförlig information om bland annat hur och i vilket skede 
en betalningsanmärkning uppkommer. 

Integritetsskyddsmyndighetens bedömning  
Svea Inkasso lämnar information om betalningsanmärkning i sina inkassokrav enligt 
följande: ”Du riskerar då att få ökade kostnader och kan även få en 
betalningsanmärkning.”  

IMY anser att det generellt inte föreligger några hinder för inkassobolag att i 
inkassokrav informera om att gäldenären riskerar att få en betalningsanmärkning vid 
utebliven betalning. Med hänsyn särskilt till att en betalningsanmärkning kan få 
allvarliga konsekvenser för gäldenärer, till exempel vad avser möjlighet att ta lån, hyra 
bostad och liknande, är det dock viktigt att sådan information är sakligt korrekt. Det 
måste därvid vara tydligt för gäldenären i vilket skede en betalningsanmärkning kan 
komma att registreras.   

Om en gäldenär inte har betalat inom den på inkassokravet föreskrivna tiden har ett 
inkassobolag möjlighet att väcka talan vid domstol genom en ansökan om stämning 
eller ansöka om betalningsföreläggande hos Kronofogdemyndigheten för att försöka få 
betalt för fordran. Båda dessa förfaranden är förenade med kostnader som 
inkassobolaget har rätt att kräva ersättning för av gäldenären. Risken för ökade 
kostnader för gäldenären är således en direkt följd vid utebliven betalning om 
inkassobolaget väljer att använda sig av tillämpliga förfaranden för att få betalt för 
fordran. Informationen därom i aktuellt inkassokrav – ”Du riskerar då att få ökade 
kostnader…” - överensstämmer således med verkliga förhållanden. 

Betalningsanmärkning förutsätter däremot, i de fall då kravet riktas mot en 
privatperson, att skulden först har fastställts genom en tredskodom eller genom ett 
utslag från Kronofogdemyndigheten i ärende om betalningsföreläggande. En 
betalningsanmärkning är således inte en direkt följd av att betalning uteblir utan 
förutsätter dels att inkassobolaget ansöker om stämning alternativt ansöker om 
betalningsföreläggande dels att skulden därefter har fastställts.  

Integritetsskyddsmyndigheten 
 

Diarienummer: IMY-2022-1292 
Datum: 2022-06-30 
 

3(4) 

 

IMY konstaterar att den information som Svea Inkasso lämnar i sina inkassokrav 
riktade till privatpersoner om betalningsanmärkning inte innehåller några 
tydliggöranden om i vilket skede en betalningsanmärkning kan komma att påföras. 
Genom att denna information anges i samma mening som risken för att påföras ökade 
kostnader, ges istället snarare sken av att betalningsanmärkning skulle vara en direkt 
följd av att betalning uteblir, vilket är felaktigt när gäldenären är en privatperson. Detta 
kan få till följd att gäldenären, utan att närmare kontrollera kravet, betalar 
inkassokravet av rädsla för att annars få en betalningsanmärkning. 

Genom att utforma informationen i inkassokravet, i fall då kravet riktas mot en 
privatperson, på ett sätt som ger sken av att betalningsanmärkning kan vara en direkt 
följd av att gäldenären inte betalar i tid anser IMY att gäldenären utsätts för otillbörlig 
påtryckning och att den aktuella informationen i Svea Inkassos inkassokrav därför är i 
strid med god inkassosed och 4 § inkassolagen. 

IMY förutsätter att Svea Inkasso AB formulerar om och tydliggör informationen i sina 
inkassokrav riktade mot privatpersoner i denna del. 

Övrigt 
Vad som i övrigt har framkommit i ärendet föranleder inga synpunkter från IMY. 

 

Detta beslut har fattats av enhetschefen Catharina Fernquist efter föredragning av 
juristen Karin Ekström. 

  

Catharina Fernquist, 2022-06-30   (Det här är en elektronisk signatur)  

 

 

Integritetsskyddsmyndigheten 
 

Diarienummer: IMY-2022-1292 
Datum: 2022-06-30 
 

4(4) 

 

Hur man överklagar 

Om ni vill överklaga beslutet ska ni skriva till Integritetsskyddsmyndigheten. Ange i 
skrivelsen vilket beslut som överklagas och den ändring som ni begär. Överklagandet 
ska ha kommit in till Integritetsskyddsmyndigheten senast tre veckor från den dag ni 
fick del av beslutet. Integritetsskyddsmyndigheten sänder överklagandet vidare till 
Förvaltningsrätten i Stockholm för prövning, om myndigheten inte själv ändrar beslutet 
på det sätt ni har begärt. Även Justitiekanslern får överklaga beslutet för att tillvarata 
allmänna intressen. Tiden för överklagande för Justitiekanslern räknas dock från den 
dag beslutet meddelades. 

Ni kan e-posta överklagandet till Integritetsskyddsmyndigheten om det inte innehåller 
några integritetskänsliga personuppgifter eller uppgifter som kan omfattas av 
sekretess. Myndighetens kontaktuppgifter framgår av beslutets första sida. 

