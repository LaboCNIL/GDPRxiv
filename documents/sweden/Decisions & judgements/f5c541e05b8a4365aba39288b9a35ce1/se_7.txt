Beslut

Diarienr

2019-11-04

DI-2019-5558
Ert diarienr
204 219 727-19/113

Skatteverket
171 94 Solna

Tillsyn enligt brottsdatalagen (2018:1177) –
Skatteverkets förteckning över behandlingar
Datainspektionens beslut
1.

Datainspektionen konstaterar att Skatteverkets förteckning över
behandlingar, för varje kategori av behandling, anger den rättsliga
grunden för behandlingen enligt 3 kap. 3 § 1 brottsdataförordningen
(2018:1202) på ett otydligt sätt.
Datainspektionen förelägger enligt 5 kap. 7 § 2 brottsdatalagen
Skatteverket att i förteckningen över behandlingar, för varje kategori
av behandling, precisera den rättsliga grunden för behandlingen på så
sätt som anges i motiveringen till detta beslut, senast den 30 april
2020.

2. Datainspektionen konstaterar att Skatteverkets förteckning över
behandlingar, för en kategori av behandling, anger de kategorier av
registrerade som berörs av behandlingen enligt 3 kap. 3 § 5 brottsdataförordningen på ett otydligt sätt.
Datainspektionen förelägger enligt 5 kap. 7 § 2 brottsdatalagen
Skatteverket att i förteckningen över behandlingar, för varje kategori
av behandling, precisera de kategorier av registrerade som berörs av
behandlingen på så sätt som anges i motiveringen till detta beslut,
senast den 30 april 2020.

Postadress: Box 8114, 104 20 Stockholm
Webbplats: www.datainspektionen.se

E-post: datainspektionen@datainspektionen.se
Telefon: 08-657 61 00

1 (7)

Datainspektionen

DI-2019-5558

3. Skatteverket föreläggs att senast den 30 april 2020 lämna en skriftlig
redovisning till Datainspektionen av de åtgärder som Skatteverket har
vidtagit med anledning av föreläggandena i punkterna 1-2.

Redogörelse för tillsynsärendet
Datainspektionen har den 7 maj 2019 inlett tillsyn mot Skatteverket i syfte att
granska om Skatteverkets förteckning över behandlingar av personuppgifter
är i överensstämmelse med 3 kap. 3 § brottsdataförordningen.
Datainspektionen har inom ramen för tillsynsärendet besökt Skatteverket den
14 juni 2019. Skatteverket har vid inspektionen förevisat förteckningen över
behandlingar. Datainspektionen har vid inspektionen granskat vissa utvalda
kategorier av behandlingar i förteckningen över behandlingar. Urvalet bestod
av centrala system i Skatteverkets brottsbekämpande verksamhet samt ett
antal slumpmässigt utvalda kategorier av behandlingar. Datainspektionen har
ställt frågor om Skatteverkets förteckning över behandlingar och Skatteverket
har fått tillfälle att yttra sig över det inspektionsprotokoll som upprättats i
samband med inspektionstillfället.
Skatteverket har bland annat uppgett följande. Kolumnen ”rättslig grund för
behandling” kommer att omarbetas och specificeras. Skatteverket kommer att
se över om skrivningen ”Alla” bör ersättas eller utvecklas så att kategorier av
registrerade avseende en kategori av behandling beskrivs på ett tydligare sätt.
En allmän beskrivning över vidtagna säkerhetsåtgärder har lagts till i huvudet
på förteckningen.
Datainspektionen har vid sin granskning av Skatteverkets förteckning över
behandlingar iakttagit huvudsakligen följande. Förteckningen över
behandlingar innehåller bland annat följande kolumner.
- Ändamål,
- rättslig grund för behandling,
- kategorier av registrerade,
- kategorier av personuppgifter som kan komma att behandlas,
- finns känsliga personuppgifter,
- kategorier av känsliga personuppgifter,
- kategori av mottagare,
- överförs till tredjeland eller internationell organisation,

2 (7)

Datainspektionen

DI-2019-5558

-

kategorier av tjänstemän som har tillgång till de personuppgifter som
behandlas,
användning av profilering samt
tidsfrister för behandling av personuppgifter.

Vidare finns vidtagna säkerhetsåtgärder beskrivna i huvudet på förteckningen
över behandlingar.

Motivering av beslutet
Vad Datainspektionen har att ta ställning till
Datainspektionen har i tillsynsärendet att ta ställning till om Skatteverkets
förteckning över behandlingar, uppfyller kraven i 3 kap. 3 § brottsdataförordningen. Inspektionen har valt att begränsa tillsynen genom att välja ut
vissa kategorier av behandlingar i förteckningen för särskild granskning.
Tillämpliga bestämmelser
Den 1 augusti 2018 trädde brottsdatalagen i kraft med kompletterande
bestämmelser i brottsdataförordningen. Brottsdatalagen gäller
enligt 1 kap. 2 § för behandling av personuppgifter som utförs i syfte att
förebygga, förhindra eller upptäcka brottslig verksamhet, utreda eller lagföra
brott eller verkställa straffrättsliga påföljder. Den gäller också vid behandling
av personuppgifter som utförs i syfte att upprätthålla allmän ordning och
säkerhet. För Skatteverket gäller utöver brottsdatalagen sedan den 1 januari
2019 även lagen (2018:1696) om Skatteverkets behandling av personuppgifter
inom brottsdatalagens område (Skatteverkets brottsdatalag) med
kompletterande bestämmelser i förordningen (2018:1877) om Skatteverkets
behandling av personuppgifter inom brottsdatalagens område.
Enligt 3 kap. 3 § brottsdataförordningen ska den personuppgiftsansvarige föra
en förteckning över de kategorier av behandlingar av personuppgifter som
denne ansvarar för. Förteckningen ska innehålla namnet på och kontaktuppgifter till den personuppgiftsansvarige, gemensamt personuppgiftsansvariga
och dataskyddsombud. Förteckningen ska dessutom, för varje kategori av
behandling, innehålla följande uppgifter:
1. den rättsliga grunden för behandlingen,
2. ändamålen med behandlingen,

3 (7)

Datainspektionen

DI-2019-5558

3. de kategorier av tjänstemän som har tillgång till de personuppgifter som
behandlas,
4. de kategorier av mottagare som uppgifterna kan komma att lämnas ut till,
även i tredjeland eller internationella organisationer,
5. de kategorier av registrerade som berörs av behandlingen,
6. de kategorier av personuppgifter som kan komma att behandlas,
7. samlingar av överföringar av personuppgifter till tredjeland eller
internationella organisationer,
8. användning av profilering,
9. om det är möjligt, tidsfrister för hur länge kategorierna av personuppgifter får behandlas, och
10. om det är möjligt, en allmän beskrivning av vilka säkerhetsåtgärder som
har vidtagits.
Enligt 5 kap. 7 § brottsdatalagen får Datainspektionen använda de korrigerande befogenheterna om det konstateras att personuppgifter behandlas i strid
med lag eller annan författning eller att den personuppgiftsansvarige eller
personuppgiftsbiträdet på något annat sätt inte fullgör sina skyldigheter.
Skatteverkets förteckning över behandlingar
Skatteverket för en förteckning enligt 3 kap. 3 § brottsdataförordningen över
de kategorier av behandlingar av personuppgifter som myndigheten ansvarar
för enligt brottsdatalagen. För varje kategori av behandling ska det enligt
bestämmelsen anges vissa uppräknade uppgifter (punkterna 1-10).
Skatteverkets förteckning över behandlingar innehåller för varje kategori av
behandling punkterna 1-10.
Datainspektionen har inte några synpunkter avseende punkterna 2-4 samt
6-10. Samlingar av överföringar av personuppgifter till tredjeland eller
internationella organisationer (punkten 7) anges som en särskild kolumn i
Skatteverkets förteckning över behandlingar. Enligt förarbetena till
brottsdatalagen tar 3 kap. 3 § 7 brottsdataförordningen sikte på vissa
överföringar som har gjorts till tredjeland eller internationella organisationer
(se SOU 2017:29 s. 323 och s. 621-624). Datainspektionen förutsätter att sådana
överföringar, om de inträffar, kommer att förtecknas i Skatteverkets
förteckning över behandlingar.

4 (7)

Datainspektionen

DI-2019-5558

Punkten 1 – den rättsliga grunden för behandlingen
Datainspektionens bedömning
Datainspektionen konstaterar att Skatteverkets förteckning över
behandlingar, för varje kategori av behandling, anger den rättsliga grunden för
behandlingen på ett otydligt sätt.
Skälen för Datainspektionens bedömning är följande
Enligt 3 kap. 3 § 1 brottsdataförordningen ska en förteckning över
behandlingar, för varje kategori av behandling, innehålla uppgifter om den
rättsliga grunden för behandlingen.
I Skatteverkets förteckning över behandlingar anges den rättsliga grunden för
behandlingen, för varje kategori av behandling, antingen med fyra SFSnummer eller med hänvisning till en bestämmelse i lagen (1997:1024) om
skatteverkets brottsbekämpande verksamhet och vissa bestämmelser i
”SBDL”. Skatteverket har angett att kolumnen ”rättslig grund för behandling”
kommer att omarbetas och specificeras.
I förarbetena till brottsdatalagen anges att med den rättsliga grunden avses
författningsstödet för behandlingen, dvs. regleringen av den arbetsuppgift
som föranleder personuppgiftsbehandlingen (se SOU 2017:29 s. 322).
Datainspektionen anser med anledning av det som framgår av förarbetena att
det inte är tillräckligt att endast ange SFS-nummer som den rättsliga grunden
för behandlingen. Det framstår vidare som att hänvisningarna till
bestämmelser i ”SBDL” i kolumnen ”rättslig grund för behandling ” inte avser
bestämmelser i Skatteverkets brottsdatalag. Inspektionen konstaterar mot
denna bakgrund att Skatteverkets förteckning över behandlingar, för varje
kategori av behandling, anger den rättsliga grunden för behandlingen på ett
otydligt sätt. Inspektionen har med anledning av detta funnit skäl att använda
de korrigerande befogenheterna i 5 kap. 7 § brottsdatalagen.
Datainspektionen förelägger enligt 5 kap. 7 § 2 brottsdatalagen Skatteverket
att i förteckningen över behandlingar, för varje kategori av behandling,
precisera den rättsliga grunden för behandlingen.

5 (7)

Datainspektionen

DI-2019-5558

Punkten 5 – de kategorier av registrerade som berörs av behandlingen
Datainspektionens bedömning
Datainspektionen konstaterar att Skatteverkets förteckning över
behandlingar, för en kategori av behandling, anger de kategorier av
registrerade som berörs av behandlingen på ett otydligt sätt.
Skälen för Datainspektionens bedömning är följande
Enligt 3 kap. 3 § 5 brottsdataförordningen ska en förteckning över
behandlingar, för varje kategori av behandling, innehålla uppgifter om de
kategorier av registrerade som berörs av behandlingen.
Av förarbetena till brottsdatalagen framgår att kategorier av registrerade kan
vara en grupp av personer som har en specifik roll, t.ex. misstänkta,
målsägande, vittnen eller anhöriga till någon av dessa (se SOU 2017:29 s. 322).
Datainspektionen anser med anledning av det som framgår av förarbetena att
det inte är tillräckligt att ange ”Alla” som kategorier av registrerade.
Inspektionen konstaterar därför att Skatteverkets förteckning över
behandlingar, för en kategori av behandling, anger de kategorier av
registrerade som berörs av behandlingen på ett otydligt sätt. Inspektionen har
med anledning av detta funnit skäl att använda de korrigerande
befogenheterna i 5 kap. 7 § brottsdatalagen.
Datainspektionen förelägger enligt 5 kap. 7 § 2 brottsdatalagen Skatteverket
att i förteckningen över behandlingar, för varje kategori av behandling,
precisera de kategorier av registrerade som berörs av behandlingen.

Detta beslut har fattats av enhetschefen Charlotte Waller Dahlberg efter
föredragning av juristen Max Blidberg.

Charlotte Waller Dahlberg

Max Blidberg

6 (7)

Datainspektionen

DI-2019-5558

Hur man överklagar
Om ni vill överklaga beslutet ska ni skriva till Datainspektionen. Ange i
skrivelsen vilket beslut ni överklagar och den ändring som ni begär.
Överklagandet ska ha kommit in till Datainspektionen senast tre veckor från
den dag beslutet meddelades. Om överklagandet har kommit in i rätt tid
sänder Datainspektionen det vidare till Förvaltningsrätten i Stockholm för
prövning.
Ni kan e-posta överklagandet till Datainspektionen om det inte innehåller
några integritetskänsliga personuppgifter eller uppgifter som kan omfattas av
sekretess. Myndighetens kontaktuppgifter framgår av beslutets första sida.

7 (7)

