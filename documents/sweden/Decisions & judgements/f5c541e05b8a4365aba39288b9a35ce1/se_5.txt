Beslut

Diarienr

2019-06-24

DI-2019-1784
Ert diarienr
EBM2019-157

Ekobrottsmyndigheten
Box 22098
104 22 Stockholm

Tillsyn enligt brottsdatalagen (2018:1177) –
Ekobrottsmyndighetens förteckning över
behandlingar
Datainspektionens beslut
1.

Datainspektionen konstaterar att Ekobrottsmyndighetens förteckning
över behandlingar, för varje kategori av behandling, anger de
kategorier av registrerade som berörs av behandlingen enligt
3 kap. 3 § 5 brottsdataförordningen (2018:1202) på ett otydligt sätt.
Datainspektionen förelägger enligt 5 kap. 7 § 2 brottsdatalagen
Ekobrottsmyndigheten att i förteckningen över behandlingar, för varje
kategori av behandling, ange de kategorier av registrerade som berörs
av behandlingen på så sätt som anges i motiveringen till detta beslut,
senast den 31 december 2019.

2. Datainspektionen konstaterar att Ekobrottsmyndighetens förteckning
över behandlingar, för varje kategori av behandling, anger de
kategorier av personuppgifter som kan komma att behandlas
enligt 3 kap. 3 § 6 brottsdataförordningen på ett otydligt sätt.
Datainspektionen förelägger enligt 5 kap. 7 § 2 brottsdatalagen
Ekobrottsmyndigheten att i förteckningen över behandlingar, för varje
kategori av behandling, ange de kategorier av personuppgifter som
kan komma att behandlas på så sätt som anges i motiveringen till
detta beslut, senast den 31 december 2019.

Postadress: Box 8114, 104 20 Stockholm
Webbplats: www.datainspektionen.se

E-post: datainspektionen@datainspektionen.se
Telefon: 08-657 61 00

1 (8)

Datainspektionen

DI-2019-1784

3. Ekobrottsmyndigheten föreläggs att senast den 31 december 2019
lämna en skriftlig redovisning till Datainspektionen av de åtgärder
som Ekobrottsmyndigheten har vidtagit med anledning av
föreläggandena i punkterna 1-2.

Redogörelse för tillsynsärendet
Datainspektionen har den 11 februari 2019 inlett tillsyn mot
Ekobrottsmyndigheten i syfte att granska om Ekobrottsmyndighetens
förteckning över behandlingar av personuppgifter är i överensstämmelse
med 3 kap. 3 § brottsdataförordningen.
Datainspektionen har inom ramen för tillsynsärendet besökt
Ekobrottsmyndigheten den 14 mars 2019. Ekobrottsmyndigheten har vid
inspektionen förevisat förteckningen över behandlingar. Datainspektionen
har vid inspektionen granskat vissa utvalda kategorier av behandlingar i
förteckningen över behandlingar. Urvalet bestod av centrala system i
Ekobrottsmyndighetens verksamhet samt ett antal slumpmässigt utvalda
kategorier av behandlingar. Ekobrottsmyndigheten har fått tillfälle att yttra
sig över det inspektionsprotokoll som upprättats i samband med
inspektionstillfället. Datainspektionen har även ställt frågor 0m
Ekobrottsmyndighetens förteckning över behandlingar.
Ekobrottsmyndigheten har i huvudsak uppgett följande. Det finns tre val av
Kategorier av registrerade (F): Extern part, Anställda på EBM och
Uppdragstagare på EBM. Extern part är parter utanför myndigheten.
Det finns fem val av Kategorier av personuppgifter (G): Namn,
Personnummer, Kontaktuppgifter, Bild/film där person kan identifieras och
Övrig personuppgift. Övrig personuppgift kan till exempel vara finansiell data
som kan knytas till en viss person. Känsliga personuppgifter behandlas i
normalfallet inte per se i Ekobrottsmyndighetens verksamhet. Om känsliga
personuppgifter förekommer så är det frågan om uppgifter som lämnats i en
anmälan, förhör eller liknande sammanhang. Om det med kan komma att
behandlas menas att varje kategori av personuppgifter som i teorin kan
komma att behandlas inom ramen för en kategori av behandling skulle
kategorin ”Känsliga personuppgifter” behöva anges för varje kategori av
behandling som ingår i myndighetens förteckning.

2 (8)

Datainspektionen

DI-2019-1784

Ekobrottsmyndigheten har inte funnit någon kategori av behandling där
överföring till tredjeland sker. Det skulle i sådana fall anges under Kategorier
av mottagare (E).
Om en ruta/fält är tom betyder det att det inte förekommer eller inte är
tillämpbart för den kategorin av behandling.
Datainspektionen har vid sin granskning av Ekobrottsmyndighetens
förteckning över behandlingar iakttagit huvudsakligen följande.
Förteckningen över behandlingar är strukturerad kring nio olika
uppgiftsmängder som är följande.
A. Kategori av behandling,
B. Rättslig grund för behandling,
C. Ändamål med behandling,
D. Kategorier av tjänstemän,
E. Kategorier av mottagare,
F. Kategorier av registrerade,
G. Kategorier av personuppgifter,
H. Tidsfrist för behandling samt
I. Säkerhetsåtgärder.
Varje kategori av behandling innehåller uppgift om användning av profilering.

Motivering av beslutet
Vad Datainspektionen har att ta ställning till
Datainspektionen har i tillsynsärendet att ta ställning till om
Ekobrottsmyndighetens förteckning över behandlingar, uppfyller kraven i
3 kap. 3 § brottsdataförordningen. Inspektionen har valt att begränsa tillsynen
genom att välja ut vissa kategorier av behandlingar i förteckningen för särskild
granskning.
Tillämpliga bestämmelser
Den 1 augusti 2018 trädde brottsdatalagen i kraft med kompletterande
bestämmelser i brottsdataförordningen. Brottsdatalagen gäller
enligt 1 kap. 2 § för behandling av personuppgifter som utförs i syfte att
förebygga, förhindra eller upptäcka brottslig verksamhet, utreda eller lagföra

3 (8)

Datainspektionen

DI-2019-1784

brott eller verkställa straffrättsliga påföljder. Den gäller också vid behandling
av personuppgifter som utförs i syfte att upprätthålla allmän ordning och
säkerhet. För Ekobrottsmyndigheten gäller utöver brottsdatalagen sedan
den 1 januari 2019 även lagen (2018:1697) om åklagarväsendets behandling av
personuppgifter inom brottsdatalagens område och lagen (2018:1693) om
polisens behandling av personuppgifter inom brottsdatalagens område.
Kompletterande bestämmelser finns i förordningen (2018:1738) om
åklagarväsendets behandling av personuppgifter inom brottsdatalagens
område och i förordningen (2018:1942) om polisens behandling av
personuppgifter inom brottsdatalagens område.
Enligt 3 kap. 3 § brottsdataförordningen ska den personuppgiftsansvarige föra
en förteckning över de kategorier av behandlingar av personuppgifter som
denne ansvarar för. Förteckningen ska innehålla namnet på och kontaktuppgifter till den personuppgiftsansvarige, gemensamt personuppgiftsansvariga
och dataskyddsombud. Förteckningen ska dessutom, för varje kategori av
behandling, innehålla följande uppgifter:
1. den rättsliga grunden för behandlingen,
2. ändamålen med behandlingen,
3. de kategorier av tjänstemän som har tillgång till de personuppgifter som
behandlas,
4. de kategorier av mottagare som uppgifterna kan komma att lämnas ut till,
även i tredjeland eller internationella organisationer,
5. de kategorier av registrerade som berörs av behandlingen,
6. de kategorier av personuppgifter som kan komma att behandlas,
7. samlingar av överföringar av personuppgifter till tredjeland eller
internationella organisationer,
8. användning av profilering,
9. om det är möjligt, tidsfrister för hur länge kategorierna av
personuppgifter får behandlas, och
10. om det är möjligt, en allmän beskrivning av vilka säkerhetsåtgärder som
har vidtagits.
Enligt 5 kap. 7 § brottsdatalagen får Datainspektionen använda de korrigerande befogenheterna om det konstateras att personuppgifter behandlas i strid
med lag eller annan författning eller att den personuppgiftsansvarige eller
personuppgiftsbiträdet på något annat sätt inte fullgör sina skyldigheter.

4 (8)

Datainspektionen

DI-2019-1784

Ekobrottsmyndighetens förteckning över behandlingar
Ekobrottsmyndigheten för en förteckning enligt 3 kap. 3 §
brottsdataförordningen över de kategorier av behandlingar av personuppgifter
som myndigheten ansvarar för enligt brottsdatalagen. För varje kategori av
behandling ska det enligt bestämmelsen anges vissa uppräknade uppgifter
(punkterna 1-10). Ekobrottsmyndighetens förteckning över behandlingar
innehåller för varje kategori av behandling punkterna 1-6 och 8-10.
Datainspektionen har inte några synpunkter avseende punkterna 1-4 samt
7-10. Samlingar av överföringar av personuppgifter till tredjeland eller
internationella organisationer (punkten 7) anges inte som en särskild kolumn
i Ekobrottsmyndighetens förteckning över behandlingar. Enligt förarbetena
till brottsdatalagen tar 3 kap. 3 § 7 brottsdataförordningen sikte på vissa
överföringar som har gjorts till tredjeland eller internationella organisationer
(se SOU 2017:29 s. 323 och s. 621-624). Datainspektionen förutsätter att sådana
överföringar, om de inträffar, kommer att förtecknas i Ekobrottsmyndighetens
förteckning över behandlingar.
Punkten 5 – de kategorier av registrerade som berörs av behandlingen
Datainspektionens bedömning
Datainspektionen konstaterar att Ekobrottsmyndighetens förteckning över
behandlingar, för varje kategori av behandling, anger de kategorier av
registrerade som berörs av behandlingen på ett otydligt sätt.
Skälen för Datainspektionens bedömning är följande
Enligt 3 kap. 3 § 5 brottsdataförordningen ska en förteckning över
behandlingar, för varje kategori av behandling, innehålla uppgifter om de
kategorier av registrerade som berörs av behandlingen.
I Ekobrottsmyndighetens förteckning över behandlingar anges de kategorier
av registrerade som berörs av behandlingen, för varje kategori av behandling,
antingen som ”Extern part”, ”Anställda på EBM” och ”Uppdragstagare på
EBM”. Ekobrottsmyndigheten har uppgett att ”Extern part” är parter utanför
myndigheten.
Av förarbetena till brottsdatalagen framgår att kategorier av registrerade kan
vara en grupp av personer som har en specifik roll, t.ex. misstänkta,
målsägande, vittnen eller anhöriga till någon av dessa (se SOU 2017:29 s. 322).

5 (8)

Datainspektionen

DI-2019-1784

Datainspektionen anser med anledning av det som framgår av förarbetena att
det inte är tillräckligt att enbart ange ”Extern part”. Inspektionen konstaterar
därför att Ekobrottsmyndighetens förteckning över behandlingar, för varje
kategori av behandling, anger de kategorier av registrerade som berörs av
behandlingen på ett otydligt sätt. Inspektionen har med anledning av detta
funnit skäl att använda de korrigerande befogenheterna i 5 kap. 7 §
brottsdatalagen.
Datainspektionen förelägger enligt 5 kap. 7 § 2 brottsdatalagen
Ekobrottsmyndigheten att i förteckningen över behandlingar, för varje
kategori av behandling, förtydliga de kategorier av registrerade som berörs av
behandlingen. Ledning för hur kategorier av registrerade kan förtecknas ges i
de ovan angivna förarbetsuttalandena.
Punkten 6 – de kategorier av personuppgifter som kan komma att behandlas
Datainspektionens bedömning
Datainspektionen konstaterar att Ekobrottsmyndighetens förteckning över
behandlingar, för varje kategori av behandling, anger de kategorier av
personuppgifter som kan komma att behandlas på ett otydligt sätt.
Skälen för Datainspektionens bedömning är följande
Enligt 3 kap. 3 § 6 brottsdataförordningen ska en förteckning över
behandlingar, för varje kategori av behandling, innehålla uppgifter om de
kategorier av personuppgifter som kan komma att behandlas.
I Ekobrottsmyndighetens förteckning över behandlingar anges inte känsliga
personuppgifter som en kategori av personuppgift som kan komma att
behandlas. Ekobrottsmyndigheten har uppgett att om känsliga
personuppgifter förekommer så är det frågan om uppgifter som lämnats i en
anmälan, förhör eller liknande sammanhang.
Av förarbetena till brottsdatalagen framgår att när det gäller kategorier av
personuppgifter är det främst förekomsten av känsliga personuppgifter som
avses (se SOU 2017:29 s. 322). I förarbetena till brottsdatalagen ges ingen
vägledning kring hur lydelsen kan komma att behandlas i 3 kap. 3 § 6
brottsdataförordningen ska uppfattas och Datainspektionen har förståelse för
Ekobrottsmyndighetens resonemang att en alltför vid tolkning innebär att
”Känsliga personuppgifter” som kategori av personuppgift kan behöva anges

6 (8)

Datainspektionen

DI-2019-1784

för varje kategori av behandling. Samtidigt kan 3 kap. 3 § 6
brottsdataförordningen enligt Datainspektionens mening inte tolkas på
sådant sätt att känsliga personuppgifter som lämnas i en anmälan, förhör eller
liknande sammanhang inte omfattas av 3 kap. 3 § 6 brottsdataförordningen.
Med anledning av det som framgår av förarbetena anser Datainspektionen att
känsliga personuppgifter behöver anges för varje kategori av behandling, för
det fall Ekobrottsmyndigheten bedömer att sådana uppgifter kan komma att
behandlas. Datainspektionen konstaterar att Ekobrottsmyndighetens
förteckning över behandlingar, för varje kategori av behandling, anger de
kategorier av personuppgifter som kan komma att behandlas på ett otydligt
sätt. Inspektionen har med anledning av detta funnit skäl att använda de
korrigerande befogenheterna i 5 kap. 7 § brottsdatalagen.
Datainspektionen förelägger enligt 5 kap. 7 § 2 brottsdatalagen
Ekobrottsmyndigheten att i förteckningen över behandlingar, ange känsliga
personuppgifter som kategori av personuppgift, för de kategorier av
behandlingar som Ekobrottsmyndigheten bedömer att känsliga
personuppgifter kan komma att behandlas.

Detta beslut har fattats av enhetschefen Charlotte Waller Dahlberg efter
föredragning av juristen Max Blidberg.

Charlotte Waller Dahlberg

Max Blidberg

Kopia till:
Säkerhets- och integritetsskyddsnämnden

7 (8)

Datainspektionen

DI-2019-1784

Hur man överklagar
Om ni vill överklaga beslutet ska ni skriva till Datainspektionen. Ange i
skrivelsen vilket beslut ni överklagar och den ändring som ni begär.
Överklagandet ska ha kommit in till Datainspektionen senast tre veckor från
den dag beslutet meddelades. Om överklagandet har kommit in i rätt tid
sänder Datainspektionen det vidare till Förvaltningsrätten i Stockholm för
prövning.
Ni kan e-posta överklagandet till Datainspektionen om det inte innehåller
några integritetskänsliga personuppgifter eller uppgifter som kan omfattas av
sekretess. Myndighetens kontaktuppgifter framgår av beslutets första sida.

8 (8)

