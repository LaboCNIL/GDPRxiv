Beslut

Diarienr

2019-04-03

DI-2018-19918
Ert diarienr
A528.572/2018

Polismyndigheten
Rättsavdelningen
Enheten för rättslig styrning och stöd
Box 122 56
102 26 Stockholm

Tillsyn enligt brottsdatalagen (2018:1177) Polismyndighetens förteckning över
behandlingar
Datainspektionens beslut
1.

Datainspektionen konstaterar att Polismyndighetens förteckning över
behandlingar, för vissa kategorier av behandlingar, saknar uppgifter
om de kategorier av tjänstemän som har tillgång till de personuppgifter som behandlas och de kategorier av mottagare som uppgifterna kan komma att lämnas ut till enligt 3 kap. 3 § 3 och 4 brottsdataförordningen (2018:1202).
Datainspektionen förelägger enligt 5 kap. 7 § 2 brottsdatalagen
Polismyndigheten att i förteckningen över behandlingar, för varje
kategori av behandling, ange de kategorier av tjänstemän som har
tillgång till de personuppgifter som behandlas och de kategorier av
mottagare som uppgifterna kan komma att lämnas ut till, senast
den 31 oktober 2019.

2. Polismyndigheten föreläggs att senast den 31 oktober 2019 lämna en
skriftlig redovisning till Datainspektionen av de åtgärder som
Polismyndigheten har vidtagit med anledning av föreläggandet i
punkten 1.

Postadress: Box 8114, 104 20 Stockholm
Webbplats: www.datainspektionen.se

E-post: datainspektionen@datainspektionen.se
Telefon: 08-657 61 00

1 (6)

Datainspektionen

DI-2018-19918

Övrigt
Utöver vad som framgår av punkterna 1-2 lämnar Datainspektionen
rekommendationer, enligt 5 kap. 7 § 1 brottsdatalagen, till Polismyndigheten
gällande tidsfrister för hur länge kategorierna av personuppgifter får
behandlas enligt 3 kap. 3 § 9 brottsdataförordningen.

Redogörelse för tillsynsärendet
Datainspektionen har den 17 oktober 2018 inlett tillsyn mot Polismyndigheten
i syfte att granska om Polismyndighetens förteckning över behandlingar av
personuppgifter överensstämmer med 3 kap. 3 § brottsdataförordningen.
Polismyndigheten har i huvudsak uppgett följande. Polismyndigheten har valt
att dela upp förteckningen i två delar: en för behandlingar som förs med stöd
av dataskyddsförordningen1 och en för behandlingar som förs med stöd av
brottsdatalagen. De två delarna utgörs av två separata flikar i en Excelfil. Förteckningen innehåller även en flik med allmän information om personuppgiftsansvar och kontaktuppgifter till dataskyddsombud. Utöver förteckningen har Polismyndigheten ytterligare dokumentation om varje personuppgiftsbehandling. Dokumentationen betraktas dock inte som en del av
förteckningen.
Vid skapandet av Polismyndighetens förteckning över behandlingar
migrerades uppgifterna från personuppgiftsombudets förteckning. I samband
med det togs en del obsoleta behandlingar och dubbletter bort. Det gjordes
även en övergripande kvalitetssäkring av tillämplig lag, med hänsyn till bland
annat brottsdatalagens utvidgade tillämpningsområde jämfört med polisdatalagens (2010:361).
När det gäller kolumnerna ”tjänstemän med tillgång” och ”kategorier av
mottagare” har dessa setts över så att rätt information står i rätt kolumn. Det
är dock många rader som fortfarande saknar information. Denna information

1

Europaparlamentets och rådets förordning (EU) 2016/679 av den 27 april 2016 om skydd för
fysiska personer med avseende på behandling av personuppgifter och om det fria flödet av
sådana uppgifter och om upphävande av direktiv 95/46/EG (allmän dataskyddsförordning).

2 (6)

Datainspektionen

DI-2018-19918

finns i den bakomliggande dokumentationen ”Anmälan till PUO:s
förteckning”.
När det gäller kolumnen ”tidsfrister” har inget arbete ännu påbörjats.
Polismyndigheten har bedömt att den information som finns i de gamla
anmälningarna inte är tillräckligt bra för att det ska vara möjligt att uppdatera
förteckningen i större utsträckning än som hittills har gjorts. Istället ska ett
större arbete initieras för att uppdatera alla äldre anmälningar och ersätta dem
med nya.
Datainspektionen har vid sin granskning av Polismyndighetens förteckning
över behandlingar iakttagit huvudsakligen följande. Polismyndighetens
förteckning över behandlingar innehåller följande kolumner.
- Namn,
- rättslig grund,
- ansvarig för behandlingen,
- ändamål,
- kategorier av tjänstemän med tillgång,
- kategorier av mottagare som uppgifterna kan komma att lämnas ut
till,
- kategorier av registrerade och personuppgifter,
- samling av överföringar till tredje land,
- användning av profilering,
- tidsfrister för hur länge kategorierna av personuppgifter får behandlas
samt
- allmän beskrivning av säkerhetsåtgärder.

Motivering av beslutet
Vad Datainspektionen har att ta ställning till
Datainspektionen har i tillsynsärendet att ta ställning till om Polismyndighetens förteckning över behandlingar, uppfyller kraven 3 kap. 3 § brottsdataförordningen. Tillsynen avser bara den förteckning som Polismyndigheten för
enligt brottsdatalagen.

3 (6)

Datainspektionen

DI-2018-19918

Tillämpliga bestämmelser
Den 1 augusti 2018 trädde brottsdatalagen i kraft med kompletterande
bestämmelser i brottsdataförordningen. Brottsdatalagen gäller
enligt 1 kap. 2 § för behandling av personuppgifter som utförs i syfte att
förebygga, förhindra eller upptäcka brottslig verksamhet, utreda eller lagföra
brott eller verkställa straffrättsliga påföljder. Den gäller också vid behandling
av personuppgifter som utförs i syfte att upprätthålla allmän ordning och
säkerhet. För Polismyndigheten gäller utöver brottsdatalagen sedan
den 1 januari 2019 även lagen (2018:1693) om polisens behandling av personuppgifter inom brottsdatalagens område (polisens brottsdatalag) med
kompletterande bestämmelser i förordningen (2018:1942) om polisens
behandling av personuppgifter inom brottsdatalagens område. I och med att
polisens brottsdatalag trädde ikraft så upphörde polisdatalagen att gälla.
Enligt 3 kap. 3 § brottsdataförordningen ska den personuppgiftsansvarige föra
en förteckning över de kategorier av behandlingar av personuppgifter som
denne ansvarar för. Förteckningen ska innehålla namnet på och kontaktuppgifter till den personuppgiftsansvarige, gemensamt personuppgiftsansvariga och dataskyddsombud. Förteckningen ska dessutom, för varje
kategori av behandling, innehålla följande uppgifter:
1. den rättsliga grunden för behandlingen,
2. ändamålen med behandlingen,
3. de kategorier av tjänstemän som har tillgång till de personuppgifter som
behandlas,
4. de kategorier av mottagare som uppgifterna kan komma att lämnas ut till,
även i tredjeland eller internationella organisationer,
5. de kategorier av registrerade som berörs av behandlingen,
6. de kategorier av personuppgifter som kan komma att behandlas,
7. samlingar av överföringar av personuppgifter till tredjeland eller
internationella organisationer,
8. användning av profilering,
9. om det är möjligt, tidsfrister för hur länge kategorierna av
personuppgifter får behandlas, och
10. om det är möjligt, en allmän beskrivning av vilka säkerhetsåtgärder som
har vidtagits.
Enligt 5 kap. 7 § brottsdatalagen får Datainspektionen använda de korrigerande befogenheterna om det konstateras att personuppgifter behandlas i strid

4 (6)

Datainspektionen

DI-2018-19918

med lag eller annan författning eller att den personuppgiftsansvarige eller
personuppgiftsbiträdet på något annat sätt inte fullgör sina skyldigheter.
Polismyndighetens förteckning över behandlingar
Datainspektionens bedömning
Datainspektionen konstaterar att Polismyndighetens förteckning över behandlingar, för vissa kategorier av behandlingar, saknar uppgifter om de kategorier av tjänstemän som har tillgång till de personuppgifter som behandlas
och de kategorier av mottagare som uppgifterna kan komma att lämnas ut till.
Skälen för Datainspektionens bedömning är följande
Polismyndigheten för en förteckning enligt 3 kap. 3 § brottsdataförordningen
över de kategorier av behandlingar av personuppgifter som myndigheten
ansvarar för enligt brottsdatalagen. För varje kategori av behandling ska det
enligt bestämmelsen anges vissa uppräknade uppgifter (punkterna 1-10).
Polismyndighetens förteckning över behandlingar innehåller i separata
kolumner de i bestämmelsen uppräknade punkterna. Datainspektionen har
inte några synpunkter avseende punkterna 1-2, 5-8 samt 10.
Kolumnerna för att ange de kategorier av tjänstemän som har tillgång till de
personuppgifter som behandlas (punkten 3) och de kategorier av mottagare
som uppgifterna kan komma att lämnas ut till (punkten 4) saknar uppgifter
för vissa kategorier av behandlingar. Datainspektionen konstaterar därför att
Polismyndighetens förteckning över behandlingar, för vissa kategorier av
behandlingar, saknar uppgifter enligt 3 kap. 3 § 3 och 4 brottsdataförordningen. Datainspektionen har med anledning av detta funnit skäl att
använda de korrigerande befogenheterna i 5 kap. 7 § brottsdatalagen.
Datainspektionen förelägger enligt 5 kap. 7 § 2 brottsdatalagen Polismyndigheten att i förteckningen över behandlingar, för varje kategori av behandling,
ange de kategorier av tjänstemän som har tillgång till de personuppgifter som
behandlas och de kategorier av mottagare som uppgifterna kan komma att
lämnas ut till.
Kolumnen för tidsfrister för hur länge kategorierna av personuppgifterna får
behandlas är, för varje kategori av behandling, tom. Enligt 3 kap. 3 § 9 brotts-

5 (6)

Datainspektionen

DI-2018-19918

dataförordningen ska det, om det är möjligt, anges tidsfrister. Polismyndigheten har angett att det ska initieras ett större arbete för att uppdatera alla
äldre anmälningar till den tidigare förteckningen och ersätta dem med nya.
Datainspektionen konstaterar att Polismyndighetens förteckning över
behandlingar saknar uppgifter om tidsfrister enligt 3 kap. 3 § 9 brottsdataförordningen. Datainspektionen får enligt 5 kap. 7 § 1 brottsdatalagen genom
råd, rekommendationer eller påpekanden (som anges i 5 kap. 6 § första
stycket samma lag) försöka förmå Polismyndigheten att vidta åtgärder. Datainspektionen anser att det i nuläget är tillräckligt att rekommendera Polismyndigheten att göra en bedömning av om det är möjligt att ange tidsfrister i
förteckningen över behandlingar.

Detta beslut har fattats av enhetschefen Charlotte Waller Dahlberg efter
föredragning av juristen Maria Andersson.

Charlotte Waller Dahlberg

Maria Andersson

Kopia till:
Säkerhets- och integritetsskyddsnämnden

Hur man överklagar
Om ni vill överklaga beslutet ska ni skriva till Datainspektionen. Ange i
skrivelsen vilket beslut ni överklagar och den ändring som ni begär. Överklagandet ska ha kommit in till Datainspektionen senast tre veckor från den
dag beslutet meddelades. Om överklagandet har kommit in i rätt tid sänder
Datainspektionen det vidare till Förvaltningsrätten i Stockholm för prövning.
Ni kan e-posta överklagandet till Datainspektionen om det inte innehåller
några integritetskänsliga personuppgifter eller uppgifter som kan omfattas av
sekretess. Myndighetens kontaktuppgifter framgår av beslutets första sida.

6 (6)

