1(8)

Polismyndigheten
Skickas endast per e-post
registrator.kansli@polisen.se

Diarienummer:
DI-2020-2719
Ert diarienummer:
A126.614/2020
Datum:
2021-02-10

Beslut efter tillsyn enligt
brottsdatalagen – Polismyndighetens
användning av Clearview AI
Integritetsskyddsmyndighetens beslut
Integritetsskyddsmyndigheten konstaterar att Polismyndigheten har behandlat
personuppgifter i strid med 2 kap. 12 § samt 3 kap. 2 § och 7 § första stycket
brottsdatalagen genom att använda applikationen Clearview AI under perioden hösten
2019 till och med 3 mars 2020.
Integritetsskyddsmyndigheten beslutar med stöd av 6 kap. 1 § brottsdatalagen att
Polismyndigheten ska betala en sanktionsavgift på 2 500 000 (två miljoner femhundra
tusen) kronor.
Integritetsskyddsmyndigheten förelägger Polismyndigheten enligt 5 kap. 7 § första
stycket 2 brottsdatalagen att vidta utbildningsåtgärder och övriga organisatoriska
åtgärder som krävs enligt 3 kap. 2 § brottsdatalagen för att säkerställa att de rutiner
som finns når hela organisationen och att myndigheten därmed kan visa och
säkerställa att all behandling av personuppgifter är författningsenlig. Åtgärderna ska ha
vidtagits senast den 15 september 2021.
Integritetsskyddsmyndigheten förelägger med stöd av 5 kap. 7 § första stycket 2
brottsdatalagen Polismyndigheten att enligt 4 kap. 2 § brottsdatalagen informera de
registrerade, vars personuppgifter Polismyndigheten matat in i Clearview AI, i den
utsträckning skyldigheten att lämna information inte är begränsad enligt 4 kap. 5 §
brottsdatalagen. Informationen ska ha lämnats senast den 15 september 2021.
Integritetsskyddsmyndigheten förelägger med stöd av 5 kap. 7 § första stycket 2
brottsdatalagen Polismyndigheten att vidta möjliga och relevanta åtgärder för att de
personuppgifter som Polismyndigheten matat in i Clearview AI raderas från
applikationen. Sådana åtgärder ska ha vidtagits den 15 september 2021.

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten

Diarienummer: DI-2020-2719
Datum: 2021-02-10

2(8)

Redogörelse för tillsynsärendet
Integritetsskyddsmyndigheten (IMY), tidigare Datainspektionen, uppmärksammades i
februari 2020 genom uppgifter i media på att brottsbekämpande myndigheter i Sverige
kunde ha använt sig av applikationen Clearview AI. IMY inledde mot bakgrund av
uppgifterna omgående en granskning där Polismyndigheten ombads besvara om
myndigheten använt sig av applikationen samt med vilket rättsligt stöd behandling i så
fall skett. Av yttranden från Polismyndigheten under våren 2020 framgick att
applikationen använts av några anställda inom myndigheten vid ett antal tillfällen utan
att myndigheten tillhandahållit applikationen till de anställda. IMY inledde därför en
fördjupad granskning av Polismyndighetens användning av Clearview AI.
Clearview AI är en applikation tillhandahållen av ett amerikanskt företag som erbjuder
en ansiktsigenkänningstjänst där användaren, efter att ha laddat ner applikationen på
en digital enhet, laddar upp en bild som genom biometri matchas mot ett mycket stort
antal bilder som skrapats från det öppna internet.1 Användaren får sedan ett resultat i
form av ett antal webbadresser där eventuella matchningar finns.2

Polismyndighetens användning av applikationen Clearview AI
Polismyndigheten har uppgett att applikationen Clearview AI använts vid ett antal
tillfällen under perioden hösten 2019 till och med 3 mars 2020.
Det är medarbetare vid den Nationella Operativa Avdelningen (NOA) samt region Syd
som har använt sig av Clearview AI. Vid NOA har applikationen använts av totalt sex
medarbetare varav fem använt applikationen i operativ verksamhet, bl.a. för att
identifiera målsäganden i misstänkta sexualbrott mot barn samt i spaningsverksamheten för att försöka identifiera okända personer vid spaning av grov
organiserad brottslighet. Vid polisregion Syd har applikationen använts vid utredning
av sexualbrott mot barn samt testats av medarbetare mot bilder i Polismyndighetens
s.k. OBS-portal.3 När Polismyndighetens användning av Clearview AI blev känd
genom uppgifter i media gick myndighetens dataskyddsombud ut med en
rekommendation om att Nationellt Forensiskt Centrum och NOA skulle klargöra och
sprida att sådan användning inte var tillåten.

Motivering av beslutet
Polismyndighetens ansvar för anställdas behandling av
personuppgifter inom den brottsbekämpande verksamheten
Polismyndigheten är en stor organisation med ett särskilt uppdrag att upprätthålla lag
och ordning. Polismyndigheten styrs därtill av tydlig lagstiftning kring hur
personuppgifter ska behandlas, särskilt inom den brottsbekämpande verksamheten.
Den stora mängd personuppgifter, även känsliga sådana, som myndigheten behandlar
samt de långtgående maktbefogenheter Polismyndigheten har gör att myndigheten har
ett särskilt ansvar för att personuppgifter behandlas korrekt.

Webbtjänsten uppger att de samlat tre miljarder ansiktsbilder från Facebook, YouTube och miljoner andra
webbplatser. IMY rapport 2021:1; Integritetsskyddsrapport 2020 – redovisning av utvecklingen på it-området när det
gäller integritet och ny teknik, sid. 70.
2 https://clearview.ai, 2020-11-25.
3 it-stöd inom Polismyndigheten där underrättelseuppgifter förmedlas till den brottsbekämpande verksamheten.
1

Integritetsskyddsmyndigheten

Diarienummer: DI-2020-2719
Datum: 2021-02-10

3(8)

Polismyndigheten är, som personuppgiftsansvarig, ansvarig för all
personuppgiftsbehandling som sker under myndighetens ledning eller på
myndighetens vägnar enligt 3 kap. 1 § brottsdatalagen. Det innebär att all
personuppgiftsbehandling som utförs vid myndigheten faller under Polismyndighetens
personuppgiftsansvar, även den behandling personuppgiftsbiträden, anställda,
personer som är att jämställa med anställda (t.ex. inhyrd personal) eller
uppdragstagare utför.4 Även av 2 kap. 1 § lagen (2018:1693) om polisens behandling
inom brottsdatalagens område (PBDL) framgår att Polismyndigheten är ansvarig för
den personuppgiftsbehandling som utförs vid myndigheten. Det innebär att det är
Polismyndighetens skyldighet att tillse att all behandling som sker inom myndigheten
har bl.a. en rättslig grund, ett berättigat ändamål och att tillräckliga skyddsåtgärder är
på plats genom lämpliga tekniska och organisatoriska åtgärder. Polismyndigheten ska
tillse att det finns tydliga riktlinjer och rutiner avseende de it-verktyg som de anställda
får använda och att de anställda är tillräckligt utbildade och informerade om hur
personuppgifter får behandlas.5
Enligt Polismyndigheten är det ett fåtal anställda som använt Clearview AI utan att
myndigheten tillhandahållit applikationen till de anställda. Behandlingen har dock skett
vid utförande av de anställdas arbetsuppgifter på myndigheten. Behandlingen har
dessutom utförts med personuppgifter hämtade från aktuella utredningar och vid
majoriteten av tillfällena under pågående brottsutredningar, dvs. under
myndighetsutövning. Att det skett utan att myndigheten tillhandahållit Clearview AI
eller godkänt användningen av it-verktyget fråntar därmed inte Polismyndigheten det
ansvar som myndigheten har som personuppgiftsansvarig.
IMY konstaterar mot denna bakgrund att Polismyndigheten är ansvarig för de
anställdas behandling av personuppgifter vid användningen av Clearview AI.

Polismyndighetens skyldighet att genom tekniska och
organisatoriska åtgärder säkerställa och visa att myndighetens
personuppgiftsbehandling är författningsenlig
Som personuppgiftsansvarig har Polismyndigheten enligt 3 kap. 2 § brottsdatalagen
en skyldighet att, genom tekniska och organisatoriska åtgärder, säkerställa och kunna
visa att myndighetens behandling av personuppgifter är författningsenlig och att den
registrerades rättigheter skyddas. Det ska i varje enskilt fall bedömas vilka sådana
åtgärder som behövs med beaktande av bl.a. vilka personuppgifter som behandlas.6
Organisatoriska åtgärder kan bl.a. vara att anta interna strategier för dataskydd,
informera och utbilda anställda samt säkerställa en tydlig ansvarsfördelning.7 Åtgärder
som kan vidtas för att visa att behandlingen är författningsenlig kan t.ex. vara
dokumentation av it-system, behandlingar och vidtagna åtgärder m.m.8
Polismyndigheten har i ärendet lämnat in en intern rutin för personuppgiftsbehandling
inom myndigheten. Något ytterligare styrdokument för de anställdas behandling av
personuppgifter har inte lämnats in. Inte heller något underlag kring hur utbildning av
anställda eller hur den interna rutinen ska nå hela organisationen har lämnats in eller
redogjorts för. Det saknas också uppgift om att någon utbildning eller motsvarande
aktivitet faktiskt har genomförts inom myndigheten. Att anställda vid två olika
Prop. 2017/18:232 s. 171 f., 319 och 452.
Se vidare nedan under rubriken Polismyndighetens skyldighet att genom tekniska och organisatoriska åtgärder
säkerställa och visa att myndighetens personuppgiftsbehandling är författningsenlig.
6 Prop. 2017/18:232 s. 172 f.
7 Sandén, H-O, 2019, SFS 2018:1177 Lagkommentar, Norstedts juridik.
8 Prop 2017/18:232, s. 453.
4
5

Integritetsskyddsmyndigheten

Diarienummer: DI-2020-2719
Datum: 2021-02-10

4(8)

organisatoriska enheter använt sig av Clearview AI i strid med gällande reglering visar
att rutinen inte fått tillräckligt genomslag inom myndigheten. Polismyndigheten har mot
denna bakgrund inte kunnat visa att det finns tillräckliga organisatoriska åtgärder, i
form av t.ex. interna strategier eller utbildning, på plats för att säkerställa att
behandlingen är författningsenlig.
IMY konstaterar att Polismyndigheten inte har vidtagit lämpliga organisatoriska
åtgärder för att säkerställa och kunna visa att myndighetens behandling av
personuppgifter varit författningsenlig. Polismyndigheten har därmed överträtt
3 kap. 2 § brottsdatalagen.

Polismyndighetens behandling av biometriska uppgifter i
samband med användningen av Clearview AI
Enligt Polismyndighetens uppgifter har bilder på personer, som sedan omvandlats till
biometriska uppgifter, i pågående operativa ärenden lästs in i Clearview AI vid ett
flertal tillfällen.
Polismyndigheten har inte redogjort för hur de biometriska uppgifterna som lästs in i
Clearview AI behandlas i applikationen, t.ex. om och i så fall hur länge uppgifterna
sparas, hur matchningen av biometriska uppgifter går till, om uppgifterna överförs till
tredjeland eller om uppgifterna lämnas ut till andra i samband med användningen. Det
beror enligt uppgifter från Polismyndigheten på att inga rättsliga bedömningar har
gjorts före användningen av Clearview AI.
Biometriska personuppgifter är känsliga personuppgifter och får enligt 2 kap. 12 §
brottsdatalagen endast behandlas om det är särskilt föreskrivet och absolut nödvändigt
för ändamålet med behandlingen. Av 2 kap. 4 § PBDL framgår att Polismyndigheten
får behandla biometriska uppgifter om användningen är absolut nödvändig för
ändamålet med behandlingen.
Användningen av en tjänst som Clearview AI innebär att enskildas biometriska
personuppgifter matchas mot stora mängder personuppgifter som ofiltrerat inhämtats
från det öppna internet. Enligt IMY:s bedömning kan en brottsbekämpande myndighets
behandling av personuppgifter vid användning av en sådan tjänst sannolikt inte
uppfylla det strikta krav på nödvändighet som följer av brottsdatalagen och det
bakomliggande brottsdatadirektivet.9 Europeiska dataskyddsstyrelsen har gett uttryck
för en liknande uppfattning.10
Den behandling av biometriska uppgifter som skett vid Polismyndighetens användning
av Clearview AI har utförts utan någon kontroll eller kunskap från Polismyndigheten
om hur uppgifterna hanteras av Clearview AI. Någon bedömning av om behandlingen
varit absolut nödvändig enligt 2 kap. 12 § brottsdatalagen har inte skett. Genom den
information som lämnats in i ärendet har Polismyndigheten inte visat att myndighetens
behandling av biometriska uppgifter i tjänsten Clearview AI varit absolut nödvändig för
ändamålet för behandlingen.

Artikel 10 i Europaparlamentets och rådets direktiv (EU) 2016/680 av den 27 april 2016 om skydd för fysiska
personer med avseende på behöriga myndigheters behandling av personuppgifter för att förebygga, förhindra, utreda,
avslöja eller lagföra brott eller verkställa straffrättsliga påföljder, och det fria flödet av sådana uppgifter och om
upphävande av rådets rambeslut 2008/977/RIF.
10 EDPB response to MEPs Sophie in ‘t Veld, Moritz Körner, Michal Šimečka, Fabiene Keller, Jan-Christoph Oetjen,
Anna Donáth, Maite Pagazaurtundúa, Olivier Chastel, concerning the facial recognition app developed by Clearview
AI.
9

Integritetsskyddsmyndigheten

Diarienummer: DI-2020-2719
Datum: 2021-02-10

5(8)

IMY konstaterar att Polismyndighetens behandling av biometriska uppgifter har skett i
strid med 2 kap. 12 § brottsdatalagen.

Skyldighet att genomföra en konsekvensbedömning
Enligt 3 kap. 7 § första stycket brottsdatalagen är en personuppgiftsansvarig skyldig att
genomföra en konsekvensbedömning innan påbörjan av en ny behandling som kan
antas medföra särskild risk för intrång i den registrerades personliga integritet.
Av förarbetena till brottsdatalagen och det bakomliggande brottsdatadirektivet framgår
att vid bedömningen av om en konsekvensbedömning behövs ska behandlingens
omfattning, art, sammanhang och art beaktas. Särskilt ska beaktas om behandlingen
innefattar någon ny teknik.11
De personuppgifter som har behandlats i applikationen är biometriska uppgifter och
dessa får, som redovisats ovan, endast behandlas om det är särskilt föreskrivet och
absolut nödvändigt med hänsyn till ändamålet med behandlingen. Eftersom
användningen av Clearview AI har inneburit behandling av biometriska uppgifter, som
omfattar ansiktsigenkänning, med ny teknik tillhandahållen av en extern aktör i
tredjeland kan behandlingen antas ha inneburit en särskild risk för intrång i
registrerades personliga integritet. En konsekvensbedömning skulle därför ha
genomförts innan behandlingen påbörjades. Användningen av applikationen Clearview
AI påbörjades dock utan att några rättsliga överväganden eller beaktande av risker för
intrång i de registrerades personliga integritet ägde rum.
Polismyndigheten har inte använt applikationen systematiskt i sin verksamhet och
applikationen har inte rekommenderats av myndigheten. Som IMY konstaterat ovan är
dock Polismyndigheten ansvarig för den behandling anställda utfört vid användningen
av Clearview AI. Bristen på organisatoriska åtgärder har medfört att anställda använt
applikationen utan att dessförinnan genomföra en konsekvensbedömning, trots att det
krävs enligt 3 kap. 7 § brottsdatalagen.
IMY konstaterar att Polismyndigheten i strid med 3 kap. 7 § första stycket
brottsdatalagen underlåtit att genomföra en konsekvensbedömning före användningen
av Clearview AI.

Val av ingripande
Av 5 kap. 7 § brottsdatalagen följer de korrigerande befogenheter IMY har att tillgå vid
överträdelser av nämnda lag. Dessa utgörs av bl.a. förelägganden, förbud mot
behandling samt utfärdande av sanktionsavgift.
Av 6 kap. 1 och 2 §§ brottsdatalagen följer att IMY kan utfärda sanktionsavgift vid
överträdelse av bl.a. bestämmelserna i 2 kap. 12 § samt 3 kap. 2 och 7 §§
brottsdatalagen. Sanktionsavgiften ska uppfylla de krav som ställs i brottsdatadirektivet
på att sanktioner ska vara proportionella, avskräckande och effektiva.12
Vid bedömningen av om en sanktionsavgift ska tas ut och sanktionsavgiftens storlek
ska särskild hänsyn tas till de omständigheter som anges i 6 kap. 4 § brottsdatalagen,
dvs. om överträdelsen varit uppsåtlig eller berott på oaktsamhet, den skada, fara eller
11
12

Prop. 2017/18:232 s.181 f.
Prop. 2017/18:232 s. 309 f.

Integritetsskyddsmyndigheten

Diarienummer: DI-2020-2719
Datum: 2021-02-10

6(8)

kränkning som överträdelsen inneburit, överträdelsens karaktär, svårhetsgrad och
varaktighet, vad den personuppgiftsansvarige eller personuppgiftsbiträdet gjort för att
begränsa verkningarna av överträdelsen, och om den personuppgiftsansvarige eller
personuppgiftsbiträdet tidigare ålagts att betala en sanktionsavgift.
IMY konstaterar att Polismyndigheten brustit i flera avseenden i sitt
personuppgiftsansvar vid användningen av Clearview AI. Polismyndigheten har inte
vidtagit tillräckliga organisatoriska åtgärder för att säkerställa och kunna visa att
behandlingen av personuppgifter i det aktuella fallet varit författningsenlig, behandlat
biometriska uppgifter i strid med brottsdatalagen samt underlåtit att genomföra en
konsekvensbedömning.
Som IMY konstaterat ovan innebär detta att Polismyndigheten behandlat
personuppgifter i strid med 2 kap. 12 § samt 3 kap. 2 § och 7 § första stycket
brottsdatalagen.
Det har inte kunnat utredas om de registrerade lidit någon faktiskt skada vid
Polismyndighetens användning av Clearview AI. Detta är dock inte avgörande för om
sanktionsavgift ska tas ut, utan det faktum att risk för skada förelegat är enligt
förarbetena tillräckligt för detta.13 Genom användningen av Clearview AI har anställda
vid Polismyndigheten fått tillgång till integritetskänsliga uppgifter om ett stort antal
registrerade. EU-domstolen har uttalat att tillgång till stora mängder av personuppgifter
av en myndighet måste ses som ett särskilt intrång, oavsett om de enskilda lidit någon
skada av behandlingen eller inte.14 Även de uppgifter som Polismyndigheten matat in i
applikationen har varit av integritetskänsligt slag och det har inte kunnat klarläggas vad
som hänt med dessa personuppgifter efter inmatningen. Med anledning av vad som nu
anförts bedömer IMY risken för skada för de registrerade som hög i det aktuella fallet.
Polismyndigheten har behandlat personuppgifter utan rättsliga överväganden och utan
någon kontroll över eller bedömning av behandlingens intrång i enskildas personliga
integritet. Vad avser användningen av Clearview AI har Polismyndigheten inte kunnat
redogöra för vad som skett med de personuppgifter myndigheten matat in i
applikationen samt med det resultat man erhållit. Det kan förutsättas att de uppgifter
som matats in i applikationen ofta omfattats av någon form av sekretess, t.ex. 35 kap.
1 § offentlighets- och sekretesslagen (2009:400), och Polismyndigheten har inte
presenterat någon sekretessbrytande grund som kunnat motivera utlämnande av
uppgifterna. Dessa omständigheter innebär att det finns skäl att se allvarligt på
överträdelserna.
Också omfattningen och varaktigheten av behandlingen ska beaktas vid
bestämmandet av sanktionsavgiftens storlek. En förmildrande omständighet är att det
endast är ett fåtal registrerade vars personuppgifter delats med Clearview AI.
Användningen av Clearview AI har dock sammanlagt skett under några månaders tid,
och upphörde först sedan Integritetsskyddsmyndighetens granskning påbörjats.
Dessutom har Polismyndigheten genom användningen av Clearview AI fått tillgång till
ett stort antal personuppgifter och det är oklart hur länge de inmatade
personuppgifterna och de uppgifter som erhållits genom matchningen behandlats.
Det får vidare anses försvårande att de registrerades uppgifter matchats mot en
applikation med personuppgifter från hela det öppna internet samt att
Polismyndigheten inte har någon kunskap om vad som hänt med de uppgifter som
13
14

Prop. 2017/18:232 s. 483.
Eu-domstolens domar i målen C-594/12 punkt 35 samt C-623/17 punkt 70.

Integritetsskyddsmyndigheten

Diarienummer: DI-2020-2719
Datum: 2021-02-10

7(8)

matats in. Det faktum att det varit biometriska, dvs. känsliga personuppgifter, som
behandlats och att uppgifterna använts för ansiktsigenkänning gör därutöver att det
finns skäl att se allvarligt på överträdelsen.15
Sammanfattningsvis medför de redovisade omständigheterna att en sanktionsavgift
ska tas ut och att en förhållandevis kännbar sanktionsavgift är motiverad.

Sanktionsavgiftens storlek
Enligt 6 kap. 5 § brottsdatalagen får en sanktionsavgift sättas ned helt eller delvis om
överträdelsen varit ursäktlig eller att det vore oskäligt att utfärda sanktionsavgift. Den
omständigheten att den personuppgiftsansvariga inte känt till regler eller haft
bristfälliga rutiner är inte en anledning att sätta ned sanktionsavgiften.16 IMY
konstaterar att det inte heller i övrigt framkommit skäl för att sätta ned
sanktionsavgiften enligt 6 kap. 5 § brottsdatalagen.
Av 6 kap. 3 § första stycket brottsdatalagen följer att en sanktionsavgift för
överträdelse av 3 kap. 7 § samma lag högst får uppgå till fem miljoner kronor. Av
andra stycket följer att för en överträdelse av bl.a. 2 kap. 12 § och 3 kap. 2 §
brottsdatalagen får en sanktionsavgift uppgå till högst tio miljoner kronor. Det högsta
beloppet som kan fastställas är således tio miljoner kronor.
IMY bestämmer utifrån en samlad bedömning att Polismyndigheten ska betala en
sanktionsavgift på 2 500 000 kronor.

Förelägganden
Polismyndigheten ska föreläggas att vidta utbildningsåtgärder och övriga
organisatoriska åtgärder som krävs enligt 3 kap. 2 § brottsdatalagen för att säkerställa
att de rutiner som finns når hela organisationen och att myndigheten därmed kan visa
och säkerställa att all behandling av personuppgifter är författningsenlig. Åtgärderna
ska ha vidtagits senast den 15 september 2021.
Enligt 4 kap. 2 § brottsdatalagen ska den personuppgiftsansvarige i ett enskilt fall
lämna viss information till den registrerade, om det behövs för att han eller hon ska
kunna ta till vara sina rättigheter. Informationen ska bl.a. omfatta den rättsliga grunden
för behandlingen, kategorier av mottagare av personuppgifterna och hur länge
personuppgifterna får behandlas. Av förarbetena framgår att bestämmelsen är
tillämplig t.ex. i fall där den registrerade riskerar att lida rättsförlust om han eller hon
inte får del av informationen eller om det av annat skäl är viktigt för honom eller henne
att känna till behandlingen för att kunna tillvarata sina rättigheter. Ett annat exempel
som tas upp i förarbetena är att känsliga personuppgifter har behandlats i strid med 2
kap. 11 § om känsliga personuppgifter.17
Informationsskyldigheten enligt 4 kap. 2 § brottsdatalagen gäller inte i den utsträckning
det är särskilt föreskrivet i lag eller annan författning eller annars framgår av beslut
som har meddelats med stöd av författning att uppgifter inte får lämnas ut bl.a. av
hänsyn till intresset av att förebygga, förhindra eller upptäcka brottslig verksamhet,
utreda eller lagföra brott, att andra rättsliga utredningar eller undersökningar inte

Prop 2017/18:232 s. 485.
Prop 2017/18:232 s.465
17 Prop. 2017/18:232 s. 465
15
16

Integritetsskyddsmyndigheten

Diarienummer: DI-2020-2719
Datum: 2021-02-10

8(8)

hindras, eller att någon annans rättigheter och friheter skyddas (4 kap. 5 §
brottsdalagen).
Som IMY konstaterat har det inte kunnat klarläggas vad som hänt med de
personuppgifter som Polismyndigheten matat in i Clearview AI. Det är därför viktigt att
de registrerade får kännedom om behandlingen för att kunna tillvarata sina rättigheter,
särskilt som det är fråga om känsliga personuppgifter som behandlats i strid med
2 kap. 11 § BDL. IMY bedömer därför att Polismyndigheten har en skyldighet att lämna
information enligt 4 kap. 2 § BDL. Under utredningen har Polismyndigheten inte
framfört något om att de registrerade ska ha informerats om användningen.
Polismyndigheten ska mot denna bakgrund föreläggas att lämna information till de
registrerade, vars personuppgifter Polismyndigheten matat in i Clearview AI, enligt
4 kap. 2 § brottsdatalagen med de begränsningar som följer av 4 kap. 5 § samma lag.
Informationen ska ha lämnats senast den 15 september 2021.
Som IMY konstaterat har Polismyndigheten matat in känsliga personuppgifter i
Clearview AI. Då det saknas information om vad som skett med de personuppgifter
som delats med Clearview AI och om dessa ännu lagras hos applikationen ska
Polismyndigheten slutligen föreläggas att vidta möjliga och relevanta åtgärder för att
tillse att de personuppgifter som matats in i Clearview AI raderas från applikationen.
Sådana åtgärder ska ha vidtagits senast den 15 september 2021.

Detta beslut har fattats av generaldirektören Lena Lindgren Schelin efter föredragning
av juristen Elena Mazzotti Pallard. Vid handläggningen har även juristen Frida Orring
och processägaren för tillsynsprocessen Katarina Tullstedt deltagit. Vid den slutliga
handläggningen har rättschefen David Törngren och enhetschefen Charlotte Waller
Dahlberg medverkat.
Lena Lindgren Schelin, 2021-02-10 (Det här är en elektronisk signatur)
Bilaga:
Hur man betalar sanktionsavgift.
Kopia för kännedom till:
Dataskyddsombudet: dataskyddsombud@polisen.se

Hur man överklagar
Om ni vill överklaga beslutet ska ni skriva till Integritetsskyddsmyndigheten. Ange i
skrivelsen vilket beslut ni överklagar och den ändring som ni begär. Överklagandet ska
ha kommit in till Integritetsskyddsmyndigheten senast tre veckor från den dag beslutet
meddelades. Om överklagandet har kommit in i rätt tid sänder
Integritetsskyddsmyndigheten det vidare till Förvaltningsrätten i Stockholm för
prövning.
Ni kan e-posta överklagandet till Integritetsskyddsmyndigheten om det inte innehåller
några integritetskänsliga personuppgifter eller uppgifter som kan omfattas av
sekretess. Myndighetens kontaktuppgifter framgår av beslutets första sida.

