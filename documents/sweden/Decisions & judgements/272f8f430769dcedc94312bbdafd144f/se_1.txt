Beslut

Diarienr

2019-12-13

DI-2018-22737

Nusvar AB

Tillsyn enligt kreditupplysningslagen
(1973:1173) och EU:s dataskyddsförordning 2016/679 - Nusvar AB
Innehåll
Datainspektionens beslut .....................................................................................2
Redogörelse för tillsynsärendet............................................................................2
Vad som framkommit i ärendet .......................................................................3
Bolagets uppgifter rörande kravet på legitimt behov och
kreditupplysningskopia ....................................................................................6
Bolagets uppgifter om verksamheten som återförsäljare av Yellow-Bellys
kreditupplysningar............................................................................................6
Bolagets syn på definition av kreditupplysningsverksamhet och
utgivningsbevisets omfattning .........................................................................7
Motivering av beslutet ..........................................................................................8
Kreditupplysningsverksamhet .........................................................................9
Bedömningen av om Bolagets spridning av uppgifter utgör
kreditupplysningsverksamhet.....................................................................10
Uppgifter om lagöverträdelser ........................................................................12
Kravet på uppgiftsminimering ........................................................................13
Krav på legitimt behov och kreditupplysningskopia.....................................14
Val av korrigerande åtgärder...............................................................................14
Möjliga ingripandeåtgärder .............................................................................15
Sanktionsavgifter ska påföras..........................................................................16
Omständigheter av betydelse för att fastställa sanktionsavgiftens storlek .16
Generella bestämmelser ..............................................................................16
Omständigheterna i det aktuella fallet.......................................................17
Bestämmande av sanktionsbeloppets storlek ............................................18
Hur man överklagar.............................................................................................18

Postadress: Box 8114, 104 20 Stockholm
Webbplats: www.datainspektionen.se

E-post: datainspektionen@datainspektionen.se
Telefon: 08-657 61 00

1 (19)

Datainspektionen

DI-2018-22737

Datainspektionens beslut
Datainspektionen konstaterar att Nusvar AB (org. nr 556991-1224) under
perioden december 2018 – 8 april 2019 har bedrivit kreditupplysningsverksamhet och därvid har
1. överträtt artikel 10 dataskyddsförordningen och 6 § andra stycket
kreditupplysningslagen genom att behandla uppgifter om
lagöverträdelser utan Datainspektionens medgivande,
2. överträtt artikel 5 dataskyddsförordningen genom att behandla
personuppgifter som är för omfattande, inadekvata och irrelevanta i
förhållande till ändamålet (kreditupplysningsändamål),
3. handlat i strid med 9 § kreditupplysningslagen genom att inte
efterleva kravet på legitimt behov när kreditupplysning lämnats ut
om fysisk person som inte är näringsidkare, och
4. handlat i strid med 11 § kreditupplysningslagen genom att inte sända
den omfrågade en kreditupplysningskopia när en kreditupplysning
lämnas ut om en fysisk person.
Datainspektionen beslutar med stöd av 6 kap. 3 § dataskyddslagen och
artiklarna 58.2 och 83 i dataskyddsförordningen att Nusvar AB ska betala en
administrativ sanktionsavgift på 35 000 EUR.

Redogörelse för tillsynsärendet
Datainspektionen har genom klagomål från allmänheten uppmärksammat
att Nusvar AB (Bolaget) lämnat ut personuppgifter rörande bland annat
ekonomisk information om alla Sveriges invånare som är 16 år och äldre via
Bolagets webbplats www.mrkoll.se (webbplatsen). Webbplatsen omfattas av
ett sådant utgivningsbevis som regleras i 1 kap. 5-7 §§ yttrandefrihetsgrundlagen (1991:1469).
Datainspektionen har inlett tillsyn mot Bolaget i syfte att utreda i vad mån
Bolaget via webbplatsen bedriver verksamhet som är att betrakta som
kreditupplysningsverksamhet och, om så är fallet, i vad mån Bolaget efterlevt
dataskyddsförordningens och kreditupplysningslagens förbud mot
behandling av uppgifter om lagöverträdelser som innefattar brott och
dataskyddsförordningens krav på uppgiftsminimering samt
kreditupplysningslagens krav på legitimt behov och kreditupplysningskopia.
Tillsynsärendet inleddes med en tillsynsskrivelse den 18 december 2018. Svar
på tillsynsskrivelsen kom in den 30 december 2018. Datainspektionen

2 (19)

Datainspektionen

DI-2018-22737

genomförde en inspektion på plats hos Bolaget den 9 april 2019. Protokoll
från inspektionen har upprättats och översänts till Bolaget för synpunkter.
Yttrande över protokoll kom in den 5 maj 2019. En kompletterande skrivelse
från Bolaget kom in den 29 maj 2019.
Vad som framkommit i ärendet
Webbplatsen är en kommersiell näringsverksamhet som huvudsakligen
bedrivs på grundval av annonsintäkter. Syftet med Webbplatsen är att
tillgängliggöra offentlig information om privatpersoner av allmänintresse,
såsom exempelvis personnummer, bostadssituation, fordonsinnehav,
rättsinformation samt viss annan information som inte är offentlig,
exempelvis telefonnummer. Användaren loggar in på webbplatsen och kan ta
del av den publicerade informationen gratis.
Det har under utredningen framkommit att Bolaget får information till
Webbplatsen från ett drygt tiotal olika leverantörer, bland annat
Bolagsverket och kreditupplysningsföretaget Yellow-Belly Decision Systems
AB (Yellow-Belly). Verksamheten startade genom att Bolaget tog emot ett så
kallat baslyft avseende grunddata från kreditupplysningsföretaget YellowBelly under november 2018. Yellow-Belly lyfte då ut en
folkbokföringsdatabas, vilken omfattade personnummer och adresser.
Bolaget hämtade sedan dess in uppdaterad information från Yellow-Belly var
14:e dag avseende personnummer, adresser, bolagsinformation och
klusterinformation, såsom aggregerad områdesinformation och aggregerad
ekonomisk information. Den ekonomiska information som aggregeras består
av inkomstuppgifter och betalningsanmärkningar.
Samtlig information sammanställs av Bolaget. Viss information är
klusterinformation, med vilket avses information om ca 22 till 2 000 personer
som klumpas ihop. Klustersammanställningarna utgår från var den av
användaren eftersökta personen bor. Den ekonomiska klusterinformationen
består av runt 22-28 personer. Därefter tolkar Bolaget informationen och
skapar begripliga texter utifrån dessa data som finns tillgängliga på
webbplatsen. Informationen presenteras på webbplatsen i olika ”block”.
Särskilt om blocket Sammanfattning
I blocket ”sammanfattning” sammanställs viss information från de övriga
blocken. Av den ekonomiska klusterinformationen framgår exempelvis
uppgift om betalningsanmärkningar. Om det inom klustret finns fler
betalningsanmärkningar än noll, framgår det att det finns

3 (19)

Datainspektionen

DI-2018-22737

betalningsanmärkningar i det aktuella området. Det lämnas då ingen
individuell information om den eftersökte personen. Om det inte finns några
betalningsanmärkningar inom klustret, dvs. om ingen av de 22-28 personer
som ingår i den eftersökta personens kluster har någon
betalningsanmärkning, anges uttryckligen att den eftersökta personen
saknar betalningsanmärkningar, ”X har inga betalningsanmärkningar”.
Vidare framgår av blocket ”Sammanfattning” hur ofta personen i fråga är
eftersökt på Webbplatsen. Detta är information som Bolaget själv tar fram
baserat på hur många gånger personen har eftersökts och visats på Webbplatsen under månaden. Information om antalet sökningar på Webbplatsen
innebär inte att någon har betalat för att få ta del av information om
personen i fråga. Informationen om antalet sökningar nollställs vid varje
månadsskifte.
Särskilt om blocket Åtal, domar och rättsprocesser
Bolaget sammanställer informationen, vilken kommer från domstolarna
(tingsrätterna, hovrätterna, Högsta domstolen samt förvaltningsrätterna i
förekommande fall beroende på vad det är för karaktär på målet). För det fall
en eftersökt person har åtalats för något eller några brott framkommer detta
på Webbplatsen i det aktuella blocket genom att det om den eftersökta
personen står exempelvis ”X har varit åtalad vid en domstol i ett rättsfall som
avsett brottmål” (denna information presenteras även i blocket
”Sammanfattning”).
Användare av Webbplatsen kan ta del av själva domen direkt på
Webbplatsen genom att betala 99 kronor till Bolaget. När betalningen
genomförts visas en sammanfattning av de aktuella domarna inklusive
domslutet direkt på Webbplatsen i det aktuella blocket. Bolaget gör inte
egna sammanfattningar av domarna, utan dessa levereras av domstolarna.
Användare som har betalat för att få ta del av domarna har tillgång till dessa
under 24 timmar på Webbplatsen.
Särskilt om blocket Ekonomi
Bolaget sammanställer den ekonomiska informationen. Denna bygger på
klusterinformation som Yellow-Belly har levererat och de aggregeringar som
Yellow-Belly har gjort och det är så informationen under rubrikerna ”De
flesta tjänar”, ”En granne (eller personen själv) tjänar” och ”Löneindikatorn”
tas fram.

4 (19)

Datainspektionen

DI-2018-22737

Klusterinformationen består av runt 22-28 personer som väljs utifrån den
eftersökta personens adress som sedan klumpas ihop. Informationen i
löneindikatorn bygger på en jämförelse av hela landets medianlön med
medianlönen i det aktuella klustret.
Under rubriken ”Inkomst aktuellt år” finns de sex raderna ”Antal
betalningsanmärkningar”, ”Inkomst av tjänst”, ”Beskattningsbar inkomst”,
”Inkomst av kapital”, ”Aktiv näringsverksamhet” och ”Passiv
näringsverksamhet”. Dessa rader är, med ett undantag, inte ifyllda så länge
den enskilde användaren inte köper en kreditupplysning för 49 kronor.
Undantaget är raden ”Antal betalningsanmärkningar” i det fall då ingen
person i den eftersökta personens kluster har någon betalningsanmärkning,
dvs. i samma situation som det står ”X har inga betalningsanmärkningar” i
blocket ”Sammanfattning”. I dessa fall kommer det i raden för ”Antal
betalningsanmärkningar” stå att den eftersökte har ”0 st”. Om någon i
klustret har en betalningsanmärkning lämnas fältet tomt. Dessa sex rader
omfattas av Bolagets utgivningsbevis. Det är således Bolaget som ansvarar för
dessa sex rader. Innehållet i, och ansvaret för, informationen i de sex raderna
ändras dock om användaren väljer att köpa en kreditupplysning för 49
kronor av Yellow-Belly, se nedan.
Särskilt om blocket Boende och grannar
Bolaget sammanställer information om boende och grannar, vilken kommer
från Lantmäteriet. Information om uppskattat värde av eventuell bostadsrätt
eller fastighet bygger på en algoritm som Bolaget har tagit fram som baseras
på mäklarstatistik.
Särskilt om blocket Popularitet
Bolaget sammanställer informationen. Detta är samma information som har
utvecklats under blocket ”Sammanfattning” ovan. I detta block framgår det
även hur eftersökt personen är under rubriken ”Topplacering” och vilka
andra personer som också har eftersökts på Webbplatsen under rubriken
”Besöks också”. Informationen i detta block nollställs vid varje månadsskifte.
Särskilt om blocket Om grannskapet
Bolaget sammanställer informationen, vilken främst är en upprepning av
övrig information på Webbplatsen och bygger främst på aggregerad
information. I detta block framgår även medelåldern bland grannarna till
den eftersökta personen och medelinkomsten i grannskapet.

5 (19)

Datainspektionen

DI-2018-22737

Övriga block som framgår av webbplatsen:











Telefonnummer
Folkbokföring
Bolagsengagemang
Fordonsinnehav
Personkopplingar
Födelsedag
Stjärntecken
Äktenskap
Hushållet

Bolagets uppgifter rörande kravet på legitimt behov och
kreditupplysningskopia
Bolaget anser inte att Bolaget bedriver kreditupplysningsverksamhet genom
att tillhandahålla webbplatsen. Bolaget behöver därför inte beakta
bestämmelserna om legitimt behov och kreditupplysningskopia.
Kreditupplysningsverksamhet bedrivs endast när användaren via
webbplatsen köper en fullständig kreditupplysning om den eftersökte för 49
kronor. Denna kreditupplysningsverksamhet bedrivs av Yellow-Belly. Bolaget
är endast Yellow-Bellys återförsäljare.
Bolagets uppgifter om verksamheten som återförsäljare av YellowBellys kreditupplysningar
Bolaget uppger att Bolaget är återförsäljare av Yellow-Bellys
kreditupplysningsprodukt på webbplatsen. En kreditupplysning kostar 49
kronor. Den köpta kreditupplysningsinformationen visas direkt på MrKolls
webbplats i blocket ”Ekonomi” genom att uppgifterna fylls i under
rubrikerna ”Inkomst aktuellt år” och de nu tillkommande rubrikerna
”Skulder och betalningsanmärkningar” och ”Konkurs”. Under rubriken
”Inkomst aktuellt år” finns i detta läge raden ”Antal betalningsanmärkningar”
inte med.
Under rubriken ”Skulder och betalningsanmärkningar” finns åtta rader
avseende traditionell kreditupplysningsinformation. Under rubriken
”Konkurs” finns en rad som anger om den efterfrågade är i personlig konkurs
eller inte.

6 (19)

Datainspektionen

DI-2018-22737

Informationen som publiceras när användaren köper en kreditupplysning för
49 kronor finns inte i Bolagets databas för Webbplatsen. Det är Yellow-Belly
som fyller i fälten på Webbplatsen när användaren beställer en kreditupplysning för 49 kronor. För användare som är inne på webbplatsen utan att ha
beställt någon kreditupplysning från Yellow-Belly är dessa fält maskerade.
Yellow-Belly skickar en kreditupplysningskopia till den eftersökte och
ansvarar för att användaren har ett legitimt behov.
Bolagets syn på definition av kreditupplysningsverksamhet och
utgivningsbevisets omfattning
Bolaget anser att informationen att den eftersökte personen person inte har
några betalningsanmärkningar, (X har inga betalningsanmärkningar), i
blocket ”Sammanfattning” inte utgör kreditupplysningsinformation eftersom
det är klusterbaserad information som baseras på att inte någon person i den
eftersöktes kluster har någon betalningsanmärkning.
Bolaget anser att informationen i blocket ”Ekonomi”, att den eftersökte
personen har ”Antal betalningsanmärkningar 0 st”, inte utgör
kreditupplysningsinformation eftersom det är klusterbaserad information
som baseras på att inte någon person i den eftersöktes kluster har någon
betalningsanmärkning.
Bolaget anser att informationen om uppskattat värde av eventuell fastighet i
blocket ”Boende och grannar”, inte utgör kreditupplysningsinformation då
den bygger på mäklarstatistik.
Bolaget anser att informationen under rubriken ”Löneindikator” inte utgör
kreditupplysningsinformation. Denna information säger inte något om den
eftersökta personen i sig då det inte finns någon information på individnivå.
Webbplatsen omfattas i sin helhet av utgivningsbeviset. Det är endast
Bolaget som kan ändra innehållet på Webbplatsen.
Vad gäller blocket ”Ekonomi” är dock situationen speciell. Blocket
”Ekonomi” omfattas i sin helhet av utgivningsbeviset så länge raderna under
rubrikerna ”Inkomst aktuellt år”, ”Skulder och betalningsanmärkningar” och
”Konkurs” inte är ifyllda. Dessa rader är, med ett undantag, maskerade så
länge den enskilde användaren inte köper en kreditupplysning för 49 kronor.
Undantaget är den av Bolaget självt ifyllda uppgiften ”Antal

7 (19)

Datainspektionen

DI-2018-22737

betalningsanmärkningar 0 st” under rubriken ”Inkomst aktuellt år”. Denna
uppgift är således en del av Webbplatsen och omfattas av utgivningsbeviset.
Om en användare köper en kreditupplysning för 49 kronor ändras
situationen. Den köpta kreditupplysningsinformationen fylls då i av Yellow–
Belly och visas direkt i blocket ”Ekonomi” under rubrikerna ”Inkomst
aktuellt år”, ”Skulder och betalningsanmärkningar” och ”Konkurs”. Raden
”Antal betalningsanmärkningar 0 st” finns i detta läge inte med. Bolaget
anser därför att informationen under rubrikerna ”Inkomst aktuellt år”,
”Skulder och betalningsanmärkningar” och ”Konkurs” i blocket ”Ekonomi” i
detta läge ska betraktas som en utlyft och därmed avskild del av
Webbplatsen. Denna utlyfta del omfattas inte av Bolagets utgivningsbevis
utan utgör då en omodererad del av Webbplatsen som Yellow-Belly ansvarar
för.
Vad gäller blocket ”Åtal, domar och rättsprocesser” så är detta en del av
webbplatsen som omfattas av Bolagets utgivningsbevis oavsett om
användaren inhämtar en dom för 99 kronor eller inte. Bolaget anser att det
är skillnad på blocket som avser ”Åtal, domar och rättsprocesser” och blocket
”Ekonomi” eftersom informationen som framgår i blocket ”Åtal, domar och
rättsprocesser” inte är maskerad, utan i stället ofullständig fram till dess att
en användare av Webbplatsen betalar 99 kronor för att ta del av den.
Bolaget avslutade sitt samarbete med Yellow-Belly, den 8 april 2019 då
avtalsförhållandet sades upp med omedelbar verkan. Återförsäljningen av
kreditupplysningar upphörde därmed omedelbart. Bolaget sålde i egenskap
av Yellow-Bellys återförsäljare ca 700 stycken kreditupplysningar under mars
månad. I slutet av maj släppte Bolaget en ny version av webbplatsen.
I den nya utgåvan har informationen om betalningsanmärkningar uteslutits.
Nu lämnas i stället endast en mycket grov information som redogör för den
ekonomiska situationen för området i stort (omfattning i form av
postnummer utanför städerna, och stadsdelsområdet i städerna).

Motivering av beslutet
Datainspektionens ställningstagande i detta beslut avser Nusvars verksamhet
på webbplatsen MrKoll under tidsperioden från och med december 2018 till
och med den 8 april 2019. Bolaget hämtade under perioden in ekonomisk
information från Yellow-Belly och publicerade uppgifter om att enskilda
personer saknar betalningsanmärkningar. Webbplatsen har under denna

8 (19)

Datainspektionen

DI-2018-22737

tidsperiod vid flera tillfällen ändrats layoutmässigt. Personuppgiftsbehandlingen har dock varit densamma i aktuella delar.
Nusvars verksamhet på webbplatsen Mrkoll omfattas av ett s.k. frivilligt
utgivningsbevis enligt 1 kap. 5 § yttrandefrihetsgrundlagen. Det innebär att
yttrandefrihetsgrundlagens föreskrifter om sändningar av program tillämpas
när information tillhandahålls allmänheten via Mrkoll.
Av delegationsbestämmelsen i 1 kap. 18 § yttrandefrihetsgrundlagen följer att
det som anges i delegationsbestämmelsen i 1 kap. 12 § 5
tryckfrihetsförordningen (1949:105) om att det i lag får meddelas föreskrifter
om yrkesmässig kreditupplysningsverksamhet också gäller i fråga om
program.
Av detta följer att det går att meddela föreskrifter i lag om
kreditupplysningsverksamhet som bedrivs via webbplatser som omfattas av
utgivningsbevis. En sådan lagstiftning har genomförts genom
kreditupplysningslagen (1973:1173).

Kreditupplysningsverksamhet
Datainspektionen är tillsynsmyndighet enligt kreditupplysningslagen
(1973:1173) och Europaparlamentets och rådets förordning (EU) 2016/679 av
den 27 april 2016 om skydd för fysiska personer med avseende på behandling
av personuppgifter och om det fria flödet av sådana uppgifter och om
upphävande av direktiv 95/46/EG (dataskyddsförordningen), GDPR.
Enligt 1 § kreditupplysningslagen gäller lagen kreditupplysningsverksamhet
som innebär att någon, utom i enstaka fall, lämnar kreditupplysningar mot
ersättning eller som ett led i näringsverksamhet. Lagen gäller också annan
kreditupplysningsverksamhet, om den är av större omfattning.
Av 2 § första stycket första meningen kreditupplysningslagen framgår att
med kreditupplysning avses uppgifter, omdömen eller råd som lämnas till
ledning för bedömning av någon annans kreditvärdighet eller vederhäftighet
i övrigt i ekonomiskt hänseende.
I förarbetena till kreditupplysningslag (prop. 1973:155 s. 139) behandlas frågan
när viss information ska anses som kreditupplysning:

9 (19)

Datainspektionen

DI-2018-22737

”Karakteristiskt för kreditupplysning är vidare att informationen lämnas för
visst ändamål. Det skall vara fråga om information som är avsedd att tjäna till
ledning för bedömning av någons kreditvärdighet eller vederhäftighet i övrigt i
ekonomiskt hänseende. Information som typiskt sett har ett helt annat
ändamål omfattas inte av begreppet kreditupplysning, även om uppgifter av
ekonomisk art ingår i informationen. Hit hör t.ex. uppgifter i personaltester
som utförs för att pröva en persons lämplighet för viss anställning.
Informationen i en kreditupplysning är givetvis framför allt inriktad på
ekonomiska förhållanden. Ofta ingår dock uppgifter om mer personliga
omständigheter. Någon skarp gräns mellan de båda informationstyperna kan
inte dras och är inte heller erforderlig. Informationens art saknar i och för sig
betydelse för bestämningen av begreppet kreditupplysning. Det avgörande är
om den är ägnad att tjäna till ledning vid bedömningen av kreditvärdighet o.d.”
Bedömningen av om Bolagets spridning av uppgifter utgör kreditupplysningsverksamhet
Av utredningen framgår att det uttalade syftet med webbplatsen är att
tillgängliggöra offentlig information om privatpersoner av allmänintresse.
Den information som lämnas gratis på webbplatsen har inget uttalat
kreditupplysningsändamål. Informationen lämnas dock ut i direkt
anslutning till en renodlad kreditupplysningstjänst som drivs av YellowBelly. Många användare av webbplatsen kan därför antas uppsöka
webbplatsen i syfte att införskaffa information till ledning för bedömning av
den eftersöktes kreditvärdighet eller vederhäftighet i övrigt i ekonomiskt
hänseende. För det fall den information som Bolaget på eget
personuppgiftsansvar publicerar på webbplatsen är tillräcklig för att ligga till
grund för en kreditbedömning av den eftersökte, utan att användaren
behöver beställa en kreditupplysning av Yellow-Belly för 49 kronor, bedriver
Bolaget kreditupplysningsverksamhet i kreditupplysningslagens mening.
Uppgift om i vad mån en enskild person har en betalningsanmärkning eller
inte är ett exempel på en uppgift som typiskt sett kan användas för att göra
en kreditbedömning av den eftersökte. En uppgift om att den eftersökte
saknar betalningsanmärkningar kan exempelvis vara tillräcklig information
om den enskildes ekonomi för att denne ska tillåtas beställa en vara mot
faktura i en nätbutik eller godkännas som medlem i en bostadsrättsförening.
En användare som besöker webbplatsen i syfte att göra en kreditbedömning
av den eftersökte och som inte behöver mer information om den eftersöktes
ekonomi än så kan avstå från att beställa en fullständig kreditupplysning från
Yellow-Belly.

1 0 (19)

Datainspektionen

DI-2018-22737

Bolaget publicerar information om att den eftersökte saknar betalningsanmärkningar genom att i blocket ”Sammanfattning” ange att ”X har inga
betalningsanmärkningar” och i blocket ”Ekonomi” ange ”Antal betalningsanmärkningar 0 st”.
Den omständigheten att denna information inte kan lämnas om alla enskilda
personer som saknar betalningsanmärkningar – utan bara om enskilda
personer som saknar betalningsanmärkningar, som ingår i ett kluster om 2228 personer som även de saknar betalningsanmärkningar – saknar i det här
fallet betydelse. Den som tar del av informationen på webbplatsen får ett
entydigt konstaterande av att betalningsanmärkningar saknas för den som
eftersöks i de fall sådan uppgift finns. Den utgör därmed ett konstaterande
som rör enskilds ekonomiska förhållanden, ägnat att tjäna till ledning för
bedömningen av dennes kreditvärdighet. Datainspektionen konstaterar att
Bolaget därigenom under perioden december 2018 – april 2019 har bedrivit
kreditupplysningsverksamhet genom den publicering Bolaget självt ansvarar
för på webbplatsen.
Datainspektionen konstaterar att utlämnandet av kreditupplysningsinformation inte har skett i enstaka fall, utan sker som ett led i näringsverksamhet
och är av större omfattning. En sådan verksamhet omfattas av
kreditupplysningslagens regelverk.
Av 4 § första stycket kreditupplysningslagen framgår att kreditupplysningsverksamhet får bedrivas endast efter tillstånd av Datainspektionen. Enligt 4 §
fjärde stycket den lagen behövs dock inte tillstånd för kreditupplysningsverksamhet, i den mån den bedrivs genom offentliggörande av kreditupplysning
på ett sådant sätt som avses i tryckfrihetsförordningen eller yttrandefrihetsgrundlagen. Webbplatsen omfattas av ett sådant utgivningsbevis som
regleras i 1 kap. 5-7 §§ yttrandefrihetsgrundlagen. Datainspektionen
konstaterar att Bolaget därmed har rätt att bedriva
kreditupplysningsverksamhet utan tillstånd. Datainspektionen konstaterar
samtidigt att Bolaget har att följa övriga tillämpliga bestämmelser i
kreditupplysningslagen och tillämpliga bestämmelser i
dataskyddsförordningen.
Om den eftersökte ingår i ett kluster där en eller flera av de övriga enskilda
personerna har en betalningsanmärkning får användaren gå vidare genom
att beställa en kreditupplysning av Yellow-Belly för 49 kronor.

1 1 (19)

Datainspektionen

DI-2018-22737

Datainspektionen finner inte anledning att ifrågasätta Bolagets påstående att
Bolaget endast är återförsäljare av Yellow-Bellys kreditupplysningar när en
användare köper en fullständig kreditupplysning via webbplatsen för 49
kronor.
Utan att närmare ta ställning i sakfrågan i aktuellt ärende, eftersom frågan
saknar betydelse för frågan om Bolaget bedriver
kreditupplysningsverksamhet eller inte, finner Datainspektionen inte heller
anledning att ifrågasätta Bolagets påstående att informationen under
rubrikerna ”Inkomst aktuellt år”, ”Skulder och betalningsanmärkningar” och
”Konkurs” i blocket ”Ekonomi” ska betraktas som en utlyft och därmed
avskild del av Webbplatsen som inte omfattas av Bolagets utgivningsbevis, i
det läge när användaren betalar 49 kronor och tar del av en sådan fullständig
kreditupplysning som Yellow-Belly ansvarar för.
Uppgifter om lagöverträdelser
Artikel 10 i dataskyddsförordningen innehåller begränsningar för behandling
av uppgifter om lagöverträdelser. Sådana uppgifter får endast behandlas av
myndigheter eller om behandlingen är tillåten enligt unionsrätt eller
nationell rätt. Kreditupplysningslagen innehåller, i den del den avser
behandling av personuppgifter, bestämmelser som kompletterar
dataskyddsförordningen. Av 6 § kreditupplysningslagen andra stycket följer
att uppgifter om lagöverträdelser som innefattar brott, domar i brottmål,
straffprocessuella tvångsmedel eller administrativa frihetsberövanden inte
får behandlas i kreditupplysningsverksamhet utan medgivande av
Datainspektionen.
I blocken ”Sammanfattning” och ”Åtal, domar och rättsprocesser” anges om
den eftersökte har varit åtalad vid domstol i ett eller flera ärenden som avser
brottmål. Om användaren vill ta del av domarna från de ärenden där den
eftersökte varit åtalad kan användaren gå vidare genom att betala 99 kr.
Domslutet och en sammanfattning av de aktuella domarna visas då direkt på
Webbplatsen i blocket ”Åtal, domar och rättsprocesser”.
Datainspektionen anser att redan uppgiften ”X har varit åtalad vid en
domstol i ett rättsfall som avsett brottmål” utgör en uppgift om
lagöverträdelse i 6 § andra stycket kreditupplysningslagens mening. Till
detta kommer att användaren kan välja att inhämta och ta del av själva
domslutet direkt på Webbplatsen i det aktuella blocket.

1 2 (19)

Datainspektionen

DI-2018-22737

Datainspektionen konstaterar att Bolaget i strid med artikel 10 i
dataskyddsförordningen och 6 § andra stycket kreditupplysningslagen
behandlar uppgifter om lagöverträdelser för kreditupplysningsändamål utan
Datainspektionens medgivande.
Kravet på uppgiftsminimering
I 5 § första stycket kreditupplysningslagen anges att kreditupplysningsverksamhet ska bedrivas så att den inte leder till otillbörligt intrång i personlig
integritet genom innehållet i de upplysningar som förmedlas eller på annat
sätt eller till att oriktiga eller missvisande uppgifter lagras eller lämnas ut.
För sådan behandling av personuppgifter som omfattas av dataskyddsförordningen gäller i stället artikel 5 i den förordningen.
Enligt artikel 5.1 c dataskyddsförordningen ska personuppgifter som
behandlas vara adekvata, relevanta och inte för omfattande i förhållande till
de ändamål för vilka de behandlas (uppgiftsminimering).
Av dessa regler följer att det i kreditupplysningsverksamhet inte ska
behandlas andra uppgifter än sådana som är adekvata och relevanta för
bedömningen av någons kreditvärdighet. Det ska inte heller behandlas fler
uppgifter än nödvändigt för att bedöma den eftersöktes kreditvärdighet. Vid
bedömningen av vilka uppgifter som får behandlas är utgångspunkten att så
få uppgifter som möjligt ska behandlas. Vid urvalet ska prioriteras sådana
uppgifter som ensamma eller tillsammans med ett fåtal andra uppgifter kan
ge den nödvändiga kunskap som behövs för att bedöma den eftersöktes
kreditvärdighet.
Då webbplatsen innefattar kreditupplysningsverksamhet ska de uppgifter
som finns publicerade på webbplatsen bedömas vad gäller adekvans,
relevans och omfattning utifrån ett kreditupplysningsändamål.
Flera av de kategorier uppgifter som publiceras på webbplatsen är adekvata
och relevanta för kreditupplysningsändamål, exempelvis adressuppgifter och
civilstånd.
Datainspektionen anser dock att personuppgifter om fordonsinnehav,
uppskattat värde av bostadsrätt eller fastighet, telefonnummer, stjärntecken,
popularitet eller grannars namn och ålder inte är nödvändiga, adekvata och
relevanta för bedömning av någons kreditvärdighet.

1 3 (19)

Datainspektionen

DI-2018-22737

Vad gäller uppgift om fordonsinnehav har sådana uppgifter i praxis inte
ansetts innebära en sådan kvalitetsförbättring i kreditupplysningsverksamhet
att de bör tillåtas (Länsrättens i Stockholms län dom 15 juni 2001, Målnr
Ö 4128-99). Vad gäller uppskattat värde av bostadsrätt eller fastighet så
saknar dessa uppgifter adekvans och relevans för kreditupplysningsändamål
eftersom uppgiften endast avser Bolagets egna uppskattningar av värde som
dessutom inte kombineras med uppgift om ägarförhållande och
bakomliggande belåning. Uppgift om telefonnummer, stjärntecken och
popularitet är irrelevanta för ett kreditupplysningsändamål.
Datainspektionen konstaterar därför att Bolaget överträtt artikel 5.1 c
dataskyddsförordningen genom att behandla personuppgifter som inte är
adekvata, relevanta och alltför omfattande i förhållande till ett
kreditupplysningsändamål.
Krav på legitimt behov och kreditupplysningskopia
Den som begär en personupplysning, d.v.s. en kreditupplysning om en
privatperson, ska enligt 9 § första stycket kreditupplysningslagen ha ett s.k.
legitimt behov av den. Det innebär att denne ska ha ingått ett kreditavtal
eller vara på väg att ingå ett kreditavtal med den omfrågade eller att denne i
övrigt har anledning att göra en ekonomisk riskbedömning beträffande den
omfrågade.
Varje gång ett kreditupplysningsföretag lämnar ut en kreditupplysning om
en fysisk person ska denne enligt 11 § kreditupplysningslagen samtidigt och
kostnadsfritt få ett skriftligt meddelande om de uppgifter, omdömen och råd
som upplysningen innehåller, en s.k. kreditupplysningskopia.
Datainspektionen konstaterar att Bolaget inte har uppfyllt sina skyldigheter
enligt bestämmelserna i 9 och 11 §§ kreditupplysningslagen i
kreditupplysningsverksamheten.

Val av korrigerande åtgärder
Datainspektionen har konstaterat att Bolaget har bedrivit kreditupplysningsverksamhet via webbplatsen MrKoll genom att behandla uppgifter om
betalningsanmärkningar och därigenom,



i kreditupplysningsverksamheten behandlat personuppgifter om
lagöverträdelser i strid med artikel 10 i dataskyddsförordningen och 6 §

1 4 (19)

Datainspektionen

DI-2018-22737

andra stycket kreditupplysningslagen genom att utan Datainspektionens medgivande dels ange att den eftersökte varit åtalad i
brottmål, dels publicera domar mot betalning,



behandlat personuppgifter i strid med principen om uppgiftsminimering i artikel 5.1 c i dataskyddsförordningen genom att behandla
flera kategorier av uppgifter som inte är adekvata och relevanta och
alltför omfattande för kreditupplysningsändamål och



handlat i strid med bestämmelserna i 9 och 11 §§ kreditupplysningslagen genom att inte beakta kraven på legitimt behov och
kreditupplysningskopia.

Möjliga ingripandeåtgärder
Om den som har rätt att bedriva kreditupplysningsverksamhet åsidosätter en
bestämmelse i kreditupplysningslagen får Datainspektionen enligt 17 §
kreditupplysningslagen förelägga denne att vidta rättelse eller meddela ett
nytt villkor. Om den som bedriver kreditupplysningsverksamhet inte fullgör
vad som åligger honom enligt 11 § får Datainspektionen enligt 22 § förelägga
vite.
I 15 § kreditupplysningslagen anges att vid tillsyn över sådan behandling av
personuppgifter som omfattas av dataskyddsförordningen gäller Datainspektionens befogenheter enligt 17 § kreditupplysningslagen utöver de
befogenheter som Datainspektionen har enligt artikel 58.1–58.3.
dataskyddsförordningen.
I artikel 58 i dataskyddsförordningen anges samtliga befogenheter som
Datainspektionen har enligt dataskyddsförordningen. Enligt artikel 58.2 (a–
h, j) har Datainspektionen ett antal korrigerande befogenheter att tillgå, bl.
a. varningar, reprimander eller begränsningar av behandling.
Enligt artikel 58.2 (i) i dataskyddsförordningen framgår att tillsynsmyndigheten ska påföra administrativa sanktionsavgifter i enlighet med artikel 83.
Enligt artikel 83.2 ska administrativa sanktionsavgifter, beroende på
omständigheterna i det enskilda fallet, påföras utöver eller i stället för de
åtgärder som avses i artikel 58.2 a–h och j. Vidare framgår av artikel 83.2
vilka faktorer som ska beaktas vid beslut om administrativa sanktionsavgifter
ska påföras och vid bestämmande av avgiftens storlek.

1 5 (19)

Datainspektionen

DI-2018-22737

I stället för sanktionsavgifter får i vissa fall enligt skäl 148 till dataskyddsförordningen en reprimand utfärdas i stället för sanktionsavgifter om det är
frågan om en mindre överträdelse. Hänsyn ska tas till omständigheter såsom
överträdelsens karaktär, svårighetsgrad och varaktighet.
Sanktionsavgifter ska påföras
Datainspektionen har ovan konstaterat att Nusvar bedriver kreditupplysningsverksamhet och bedömt att Bolaget i de aktuella behandlingarna av
personuppgifter har överträtt artikel 5 och artikel 10
dataskyddsförordningen. Dessa artiklar omfattas av artikel 83.5, som innebär
att ett högre sanktionsbelopp ska påföras.
De personuppgiftsbehandlingar som denna tillsyn omfattar har inneburit
behandling av personuppgifter om folkbokförda personer i Sverige som är 16
år eller äldre, drygt åtta miljoner. Uppgift om betalningsanmärkning framgår
i alla de fall där enskilda utifrån klusterinformation om 22–28 närboende
konstaterats inte ha någon betalningsanmärkning. Uppgift om lagöverträdelse har behandlats i de fall den registrerade varit föremål för åtal i
brottmål. Det är därmed inte frågan om en mindre överträdelse. Det finns
således inte skäl att ersätta sanktionsavgiften med en reprimand.
Någon annan korrigerande åtgärd är inte heller aktuell för den behandling
som skett. Bolaget ska därför påföras administrativa sanktionsavgifter.
Omständigheter av betydelse för att fastställa sanktionsavgiftens
storlek
Generella bestämmelser
Enligt artikel 83.1 i dataskyddsförordningen ska varje tillsynsmyndighet
säkerställa att påförandet av administrativa sanktionsavgifter i varje enskilt
fall är effektivt, proportionellt och avskräckande.
Den administrativa sanktionsavgiften får enligt artikel 83.3 inte överstiga
beloppet för den grövsta överträdelsen om det är frågan om en eller samma
uppgiftsbehandlingar eller sammankopplade uppgiftsbehandlingar.
Överträdelser av artikel 5 och 10 omfattas av artikel 83.5. Sanktionsbeloppet
får därför inte överstiga 20 miljoner EUR eller 4 % av den totala globala
årsomsättningen under föregående budgetår, beroende på vilket värde som
är högst.

1 6 (19)

Datainspektionen

DI-2018-22737

Bolaget startade verksamheten under 2018 och hade enbart en redovisad
omsättning för årets sista månad. Bolagets omsättning 2018 uppgick enligt
Bolagets årsredovisning till 399 092 kronor.
I artikel 83. 2 i dataskyddsförordningen anges samtliga faktorer som ska
beaktas vid bestämmande av sanktionsavgiftens storlek. Vid bedömningen
av storleken på sanktionsavgift ska bl. a. hänsyn tas till a) överträdelsens
karaktär, svårighetsgrad och varaktighet, b) uppsåt eller oaktsamhet, g)
kategorier av personuppgifter, h) hur överträdelsen kom till
Datainspektionens kännedom och k) annan försvårande eller förmildrande
faktor, till exempel direkt eller indirekt ekonomisk vinst.
Omständigheterna i det aktuella fallet
Vid Datainspektionens bedömning av sanktionsavgift har hänsyn tagits till
att uppgifter har samlats in om samtliga svenska medborgare över 16 år,
drygt åtta miljoner medborgare, som har legat öppet på nätet fritt
tillgängliga för allmänhet och intressenter. Publicering av uppgifter på
webbplatsen utgör Bolagets kärnverksamhet och behandlingarna har skett i
vinstsyfte. Dessa omständigheter är försvårande.
Därutöver beaktas det förhållandet att uppgift om betalningsanmärkningar
får tillhandahållas i kreditupplysningsverksamhet, men inte uppgift om
lagöverträdelser. Det förhållandet att dessa uppgifter tillhandahålls
gemensamt riskerar leda till negativa effekter och till ett omfattande intrång
i enskildas personliga integritet.
Hänsyn har också tagits till att behandlingen har kommit till
Datainspektionens kännedom via en mängd klagomål från allmänheten.
Datainspektionen konstaterar samtidigt att kreditupplysningsuppgifter har
publicerats under ca fem månader, och därefter har upphört.
Under den tidsperiod uppgifterna varit publicerade har den potentiella
spridningseffekten varit omfattande. Webbplatsen kommer exempelvis högt
upp bland sökträffarna på andra större sökmotorer och spridningen, samt
möjligheten att få tillgång till uppgifterna har därmed varit stor.
När det gäller frågan om överträdelserna har skett med uppsåt eller genom
oaktsamhet finns det inget i utredningen som visar annat är att

1 7 (19)

Datainspektionen

DI-2018-22737

behandlingen, som bland att bestått i öppen publicering av uppgiften om
betalningsanmärkning och uppgifter om lagöverträdelser, skett avsiktligt.
Bestämmande av sanktionsbeloppets storlek
Sanktionsbeloppet kan, som redan sagts, högst fastställas till 20 miljoner
EUR. Sanktionsbeloppet ska vara effektivt, proportionellt och avskräckande.
Datainspektionen konstaterar att Bolaget är nystartat och att Bolagets
senaste årsredovisning bara omfattar en (december 2018) av de fem månader
som kreditupplysningstjänsten vid www.mrkoll.se funnits tillgänglig. Det är
därför inte möjligt att lägga denna till grund för bestämmandet av
sanktionsavgiftens storlek.
Bolaget har inte närmare preciserat sin omsättning för 2019. En
utgångspunkt tas därför i att bolagets månatliga omsättning i vart fall
motsvarar den för december 2018 omräknat för helåret 2018, 4,8 mkr.
Datainspektionen bestämmer utifrån en samlad bedömning att bolaget ska
betala en administrativ sanktionsavgift om 35 000 EUR.
Datainspektionen anser inte att det finns anledning att vidta någon
ytterligare åtgärd med anledning av att Bolaget inte efterlevt
bestämmelserna i 5 § första stycket första meningen och 9 och 11 §§
kreditupplysningslagen om legitimt behov och kreditupplysningskopia
eftersom Bolagets kreditupplysningsverksamhet numera upphört.

Detta beslut har fattats av generaldirektören Lena Lindgren Schelin efter
föredragning av avdelningsdirektören Hans Kärnlöf. Vid den slutliga
handläggningen har chefsjuristen Hans-Olof Lindblom och enhetschefen
Catharina Fernquist medverkat.
Lena Lindgren Schelin, 2019-12-13 (Det här är en elektronisk signatur)
Bilagor
Bilaga 1 – Hur man betalar sanktionsavgift

1 8 (19)

Datainspektionen

DI-2018-22737

Hur man överklagar
Om ni vill överklaga beslutet ska ni skriva till Datainspektionen. Ange i
skrivelsen vilket beslut ni överklagar och den ändring som ni begär.
Överklagandet ska ha kommit in till Datainspektionen senast tre veckor från
den dag beslutet meddelades. Om överklagandet har kommit in i rätt tid
sänder Datainspektionen det vidare till Förvaltningsrätten i Stockholm för
prövning. Även Justitiekanslern får, såvitt det avser tillämpning av
kreditupplysningslagen, överklaga beslutet för att tillvarata allmänna
intressen. Tiden för överklagande för Justitiekanslern räknas dock från den
dag beslutet meddelades.
Ni kan e-posta överklagandet till Datainspektionen om det inte innehåller
några integritetskänsliga personuppgifter eller uppgifter som kan omfattas av
sekretess. Myndighetens kontaktuppgifter framgår av beslutets första sida.
Kopia till: Justitiekanslern

1 9 (19)

