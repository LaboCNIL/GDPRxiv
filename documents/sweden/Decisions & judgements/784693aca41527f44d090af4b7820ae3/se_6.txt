Beslut

Diarienr

2019-02-21

DI-2018-XXXXX

Tillsyn enligt dataskyddsförordningen
2016/679 - kamerabevakning
Datainspektionens beslut
Datainspektionen avslutar ärendet utan ytterligare åtgärd.

Redogörelse för tillsynsärendet
Datainspektionen har mottagit klagomål angående otillåten
kamerabevakning på fastighet och har därför inlett tillsyn mot
fastighetsägaren.
Anmälaren har uppgett att fastighetsägaren har riktat tre kameror mot andras
bostadshus och mot allmän väg.
Vid granskningen av kamerabevakningen ifråga har det framkommit i
huvudsak följande.
Den aktuella fastigheten är en privat bostadsadress. Två kameror är
monterade på en fasad och riktade ut från fastigheten. En kamera finns
inomhus på andra våningen och är riktad ut genom ett fönster, även denna
mot allmän väg och ett bostadshus utanför den aktuella fastigheten. Den
senare kameran monterades enligt anmälaren under hösten 2018, när
tillsynen redan inletts.
Fastighetsägaren har uppgett att kamerorna som är föremål för granskning är
attrapper, som därmed inte fungerar för kamerabevakning. Fyra fotografier till
stöd för fastighetsägarens uppgifter visar att kablarna till de två kameror som
är monterade på fasaden är avklippta. Ett kvitto som visar ett inköp av en
kameraattrapp under hösten 2018 ger stöd för uppgiften att även den senast
uppsatta kameran utgör en attrapp.

Postadress: Box 8114, 104 20 Stockholm
Webbplats: www.datainspektionen.se

E-post: datainspektionen@datainspektionen.se
Telefon: 08-657 61 00

1 (3)

Datainspektionen

DI-2018-XXXX

Motivering av beslutet
Bestämmelser som beslutet grundas på
Dataskyddsförordningen 2016/6791 och kamerabevakningslagen (2018:1200)
reglerar hur och i vilken utsträckning det är tillåtet att kamerabevaka. Om en
bevakningskamera fångar en identifierbar person eller någon annan
personuppgift i bild gäller reglerna i dataskyddsförordningen. Detta framgår
av artikel 2.1 i dataskyddsförordningen.
Av artikel 2.2 c dataskyddsförordningen och 5 § kamerabevakningslagen
framgår att reglerna däremot inte är tillämpliga på sådan
personuppgiftsbehandling och kamerabevakning som utförs av en fysisk
person som ett led i en verksamhet av rent privat natur eller som har samband
med hans eller hennes hushåll. Detta kallas privatundantaget.
Av EU-domstolens mål C 212/13, där privatundantaget i förhållande till
kamerabevakning prövades, framgår att en privatperson som genom fast
kamera bevakar plats som är utanför dess privata sfär inte omfattas av
privatundantaget.
När en privatperson kamerabevakar en plats utanför sin privata sfär måste
därför samtliga lagkrav i dataskyddsförordningen och
kamerabevakningslagen uppfyllas. Detta innebär bland annat att den
personuppgiftsansvarige måste ha ett berättigat intresse av att bevaka som
väger tyngre än integritetsintresset på platsen. Om syftet med bevakningen
kan uppnås på ett mindre integritetskränkande sätt ska detta alternativ väljas
istället. Därtill måste den som bevakar bland annat tydligt informera om vem
som bevakar, vilket syfte bevakningen har, och var den som bevakas kan vända
sig för ytterligare information och utkrävande av sina dataskyddsrättigheter.2
Datainspektionens bedömning
Datainspektionen konstaterar att det genom fotografier respektive kvitto på
inköp av kameraattrapp har visats att de nu aktuella kamerorna inte är

1

EUROPAPARLAMENTETS OCH RÅDETS FÖRORDNING (EU) 2016/679 av den 27 april 2016
om skydd för fysiska personer med avseende på behandling av personuppgifter och om det
fria flödet av sådana uppgifter och om upphävande av direktiv 95/46/EG (allmän
dataskyddsförordning).
2 Följer av artiklarna 5, 6 och artiklarna 12-15 i dataskyddsförordningen.

2 (3)

Datainspektionen

DI-2018-XXXX

fungerande, varvid personuppgiftsbehandling genom bevakning inte kan ske.
Bestämmelserna i dataskyddsförordningen och kamerabevakningslagen gäller
därför inte. Mot denna bakgrund ska ärendet avslutas utan ytterligare åtgärd.

Detta beslut har fattats av enhetschefen Charlotte Waller Dahlberg efter
föredragning av juristen Jenny Bård. Vid den slutliga handläggningen har även
chefsjuristen Hans-Olof Lindblom medverkat.

Charlotte Waller Dahlberg, 2019-02-21 (Det här är en elektronisk signatur)

Hur man överklagar
Om ni vill överklaga beslutet ska ni skriva till Datainspektionen. Ange i
skrivelsen vilket beslut ni överklagar och den ändring som ni begär.
Överklagandet ska ha kommit in till Datainspektionen senast tre veckor från
den dag ni fick del av beslutet. Om överklagandet har kommit in i tid sänder
Datainspektionen det vidare till Förvaltningsrätten i Stockholm för prövning.
Ni kan e-posta överklagandet till Datainspektionen om det inte innehåller
några integritetskänsliga personuppgifter eller uppgifter som kan omfattas av
sekretess. Myndighetens kontaktuppgifter framgår av beslutets första sida.

3 (3)

