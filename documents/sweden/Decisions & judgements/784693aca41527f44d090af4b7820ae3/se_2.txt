Beslut

Diarienr

2019-02-21

DI-2018-XXXX

Tillsyn enligt dataskyddsförordningen
2016/679 – kamerabevakning
Datainspektionens beslut
Datainspektionen avslutar ärendet utan ytterligare åtgärd.

Redogörelse för tillsynsärendet
Datainspektionen har mottagit klagomål om otillåten kamerabevakning vid
en bostadsrätt. Med anledning av klagomålet har Datainspektionen inlett
tillsyn mot bostadsrättsägarna.
Anmälaren har uppgett att bostadsrättsägarna har riktat en kamera in mot
anmälarens uteplats och tre kameror mot en cykelväg.
Vid granskningen av kamerabevakningen har det framkommit i huvudsak
följande.
Den aktuella bostadsrätten används uteslutande som privatbostad.
Anmälaren har inkommit med bilder och uppgett att det på husväggen finns
en kamera som är riktad mot grannens intilliggande privata uteplats. Intill
uteplatsen finns ett plank som till stor del täcker kamerans
upptagningsområde. Vidare har anmälaren inkommit med bilder på
ytterligare tre kameror som riktas ut mot bostadsrättsägarnas tomt samt mot
en cykelväg. Bostadsrättsägarna har uppgett att de under en veckas tid hade
två kameror uppe i syfte att bevaka sin egen trädgård fram tills en ny altandörr
skulle installeras, men att dessa kameror monterats ner. Någon bevakning
utanför den egna tomtgränsen ska inte ha skett. Bostadsrättsägarna har vidare
inkommit med en försäljningsannons på huset där annonsens bilder visar att
det inte finns några kameror monterade på huset.

Postadress: Box 8114, 104 20 Stockholm
Webbplats: www.datainspektionen.se

E-post: datainspektionen@datainspektionen.se
Telefon: 08-657 61 00

1 (3)

Datainspektionen

DI-2018-XXXX

Motivering av beslutet
Bestämmelser som beslutet grundas på
Dataskyddsförordningen 2016/6791 (dataskyddsförordningen)
och kamerabevakningslagen (2018:1200) reglerar hur och i vilken utsträckning
det är tillåtet att kamerabevaka. Om en bevakningskamera fångar en
identifierbar person eller någon annan personuppgift i bild gäller reglerna i
dataskyddsförordningen. Detta framgår av artikel 2.1 i
dataskyddsförordningen.
Av artikel 2.2 c dataskyddsförordningen och 5 § kamerabevakningslagen
framgår att reglerna däremot inte är tillämpliga på sådan
personuppgiftsbehandling eller kamerabevakning som utförs av en fysisk
person som ett led i en verksamhet av rent privat natur eller som har samband
med hans eller hennes hushåll. Detta kallas privatundantaget.
Av EU-domstolens mål C 212/13, där privatundantaget i förhållande till
kamerabevakning prövades, framgår att en privatperson som genom kamera
bevakar plats som är utanför dess privata sfär inte omfattas av
privatundantaget.
När en privatperson kamerabevakar en plats utanför sin privata sfär måste
därför samtliga lagkrav i dataskyddsförordningen och
kamerabevakningslagen uppfyllas. Detta innebär bland annat att den
personuppgiftsansvarige måste ha ett berättigat intresse av att bevaka som
väger tyngre än integritetsintresset på platsen. Om syftet med bevakningen
kan uppnås på ett mindre integritetskränkande sätt ska detta alternativ väljas
istället. Därtill måste den som bevakar bland annat tydligt informera om vem
som bevakar, vilket syfte bevakningen har, och vart den som bevakas kan
vända sig för ytterligare information och utkrävande av sina
dataskyddsrättigheter.2

1

EUROPAPARLAMENTETS OCH RÅDETS FÖRORDNING (EU) 2016/679 av den 27 april 2016
om skydd för fysiska personer med avseende på behandling av personuppgifter och om det
fria flödet av sådana uppgifter och om upphävande av direktiv 95/46/EG (allmän
dataskyddsförordning).
2 Följer av artiklarna 5, 6 och 12-15 i dataskyddsförordningen.

2 (3)

Datainspektionen

DI-2018-XXXX

Datainspektionens bedömning
Datainspektionen ifrågasätter bostadsrättsägarnas uppgift att endast två
kameror varit monterade på huset eftersom de inom ramen för klagomålet
ingivna bilderna tydligt visar att fyra olika kameror fanns monterade på husets
fasad. Huruvida dessa kameror behandlat personuppgifter är dock inte
möjligt att avgöra med stöd av utredningen.
Vidare gör Datainspektionen bedömningen att det genom
bostadsrättsägarnas uppgifter visats att de förevarande kamerorna är
nedmonterade, varvid automatisk personuppgiftsbehandling genom
bevakning inte kan ske. Bestämmelserna i dataskyddsförordningen gäller
därför inte. Mot denna bakgrund ska ärendet avslutas utan ytterligare åtgärd.

Detta beslut har fattats av enhetschefen Charlotte Waller Dahlberg efter
föredragning av juristen Nils Henckel. Vid den slutliga handläggningen har
även chefsjuristen Hans-Olof Lindblom medverkat.
Charlotte Waller Dahlberg, 2019-02-21 (Det här är en elektronisk signatur)

Hur man överklagar
Om ni vill överklaga beslutet ska ni skriva till Datainspektionen. Ange i
skrivelsen vilket beslut ni överklagar och den ändring som ni begär.
Överklagandet ska ha kommit in till Datainspektionen senast tre veckor från
den dag ni fick del av beslutet. Om överklagandet har kommit in i tid sänder
Datainspektionen det vidare till Förvaltningsrätten i Stockholm för prövning.
Ni kan e-posta överklagandet till Datainspektionen om det inte innehåller
några integritetskänsliga personuppgifter eller uppgifter som kan omfattas av
sekretess. Myndighetens kontaktuppgifter framgår av beslutets första sida.

3 (3)

