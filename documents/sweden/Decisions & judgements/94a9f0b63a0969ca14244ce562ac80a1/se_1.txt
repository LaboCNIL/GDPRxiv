1(7)

Tullverket
Skickas endast per e-post

 

Diarienummer:
DI-2020-5868

Ert diarienummer:
VER 2020-933

Datum:
2022-03-14

Beslut efter tillsyn enligt 
brottsdatalagen – Tullverkets 
personuppgiftsbehandling på 
tjänstemobiler

Integritetsskyddsmyndighetens beslut

Integritetsskyddsmyndigheten konstaterar att Tullverket har behandlat personuppgifter 
i strid med 3 kap. 2 och 8 §§ brottsdatalagen (2018:1177), BDL, genom att under 
okänd tid fram till den 8 november 2019 inte ha vidtagit tillräckliga tekniska och 
organisatoriska åtgärder för att säkerställa och kunna visa att 
personuppgiftsbehandlingen var författningsenlig och för att skydda de personuppgifter 
som behandlades på tjänstemobiler från att kopieras och lagras i en molntjänst.

Integritetsskyddsmyndigheten beslutar med stöd av 6 kap. 1 § BDL att Tullverket ska 
betala en sanktionsavgift på 300 000 (trehundratusen) kronor. 
Redogörelse för tillsynsärendet

Integritetsskyddsmyndigheten (IMY) mottog den 8 november 2019 en anmälan om 
personuppgiftsincident enligt BDL från Tullverket. Anmälan kompletterades den 14 och 
15 november 2019 samt den 11 december 2019. Av incidentanmälan framgick att 
anställda har kunnat använda tjänstemobiler på ett sätt som inte var tillåtet. Det var 
fråga om användning av ett program som medförde att personuppgifter som 
behandlades enligt BDL kom att lagras i en molntjänst och därigenom spridas på ett 
otillåtet sätt. Mot bakgrund av informationen i anmälan beslutade IMY att inleda en 
granskning av vad som orsakat den beskrivna personuppgiftsincidenten och vilka 
åtgärder Tullverket vidtagit för att undvika att liknande incidenter upprepas. 

Under tillsynen har Tullverket besvarat ett antal frågor och av Tullverkets svar framgår 
i huvudsak följande. Två medarbetare vid Tullverkets tullkriminalverksamhet har 
använt molntjänsten Google Foto i sina tjänstemobiler. Tjänstemännen hade kopplat 
sina privata Google Foto-konton till sina tjänstemobiler som automatiskt synkat de 
tjänsterelaterade upptagningarna till molnlagringsfunktionen. Tjänstemännen måste 
anses ha oavsiktligt röjt eventuella personuppgifter tillhörande individer som varit 
föremål för brottsmisstankar eller ingått i brottsutredningar genom att fotografier och 
filmer som tagits i tjänsten har hamnat i programvaran som lagrar information i molnet. 
När medarbetarna upptäckte att dessa arbetsrelaterade upptagningar legat lagrade i 
molnet har de kontinuerligt raderats från kontot som varit kopplade till tjänstemobilen. 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Page 1 of 7Integritetsskyddsmyndigheten

Diarienummer: DI-2020-5868
Datum: 2022-03-14

2(7)

Det skedde redan innan den anmälda personuppgiftsincidenten uppdagades. 
Användningen av den aktuella tjänsten var inte tillåten. Tullverkets bedömning är att 
risken för att personuppgifterna har spridits är låg eftersom uppgifterna har funnits på 
lösenordskyddade konton hos Google.

I samband med incidenten stoppade verksamheten användandet av molntjänsten via 
meddelande den 8 november 2019 till ansvariga chefer och medarbetare inom 
avdelningen att tjänsten inte får användas. Den 20 november 2019 infördes en ny 
skyddsåtgärd för tjänstemobilen där möjligheten att ladda ner applikationer från App 
Store blockerades och alla applikationer som kunde innehålla sårbarheter 
avinstallerades från tjänstemobilerna. Enbart applikationer distribuerade via 
Tullverkets EMM-plattform (Enterprise Mobility Management) är i nuläget tillgängliga i 
medarbetarnas tjänstemobiler. Införande av nya applikationer till tjänstemobilerna 
hanteras numera enligt en särskild rutin. Information om hur tjänstemobilerna får 
användas har kommunicerats till medarbetare i Tullverket på nytt. 

Tullverket bedriver ett kontinuerligt arbete med säkerhets- och integritetsfrågor. I detta 
arbete ingår att löpande utvärdera befintliga säkerhetsåtgärder, såväl tekniska som 
organisatoriska, och att vid behov justera och uppdatera dem i förhållande till riskerna 
för myndighetens IT-säkerhet samt registrerades rättigheter. En stor del av Tullverkets 
medarbetare är i behov av applikationer i tjänstemobilen för att kunna utföra sina 
arbetsuppgifter. Att helt förbjuda användning av applikationer har av denna anledning 
inte varit möjligt. Mobil- och appsäkerhet är och har varit ett område i fokus för 
Tullverket. Av säkerhetsskäl genomfördes 2017 ett byte av mobilleverantör. 
Funktionalitet i vissa applikationer har också varit begränsad eller avstängd. Under 
hösten 2019 annonserades att man skulle genomföra en större upptrappning av 
mobilskyddet som innebar att tillgängliga applikationer för nedladdning begränsades 
samt att befintliga applikationer som inte uppfyllde Tullverkets krav raderades. Det 
förstärkta mobilskyddet skulle träda ikraft den 11 november 2019. Redan innan detta 
hade Tullverkets IT-avdelning emellertid gjort ett arbete för att minska antalet 
applikationer på medarbetarnas tjänstemobiler. I det arbetet begränsades 
applikationer som hade för få användare eller som visat sig vara uppenbart skadliga. 
Google Foto hade laddats ner innan möjligheten att ladda ner applikationer 
begränsades. För Tullverkets brottsbekämpande verksamhet – inom vilken den 
aktuella incidenten inträffade - fanns emellertid instruktioner om att enbart godkända 
applikationer och andra datamedier fick användas i tjänsten. 

Visserligen har Tullverket inte omedelbart spärrat nedladdningen av applikationer från 
App Store i samband med att tjänstemobilerna byttes ut, men myndigheten har 
kontinuerligt utvärderat risker med användningen av applikationer och snabbt trappat 
upp begränsningar i användningen av dessa i samband med att befintliga 
säkerhetsåtgärder följts upp. 

Tullverket har också vidtagit organisatoriska åtgärder för att skydda de personuppgifter 
som behandlas i verksamheten. Tullverket har bland annat tagit fram riktlinjer, 
genomfört utbildningar, publicerat information på intranätet och upprättat villkor för 
användning av mobila enheter för att öka anställdas medvetenhet kring 
informationssäkerhetsfrågor i allmänhet, och användningen av tjänstemobil och 
molntjänster i synnerhet. För att få börja använda tjänstemobil som medarbetare i 
Tullverket krävs att man tar del av och godkänner en text. I texten anges bl.a. att 
information som tillhör Tullverket endast får hanteras och sparas i Tullverkets 
informationssystem, eller i IT-utrustning eller kringutrustning som har godkänts av 
Tullverket. Texten är ett utdrag ur Tullverkets interna regel för verksamhetsskydd STY 

Page 2 of 7Integritetsskyddsmyndigheten

Diarienummer: DI-2020-5868
Datum: 2022-03-14

3(7)

2018-132 som även ingår i Tullverkets introduktionsutbildning. Likartad information om 
hur tjänstemobilen får användas har även publicerats på Tullverkets intranät. Gällande 
användning av applikationer anges exempelvis att intern och/eller skyddad information 
aldrig ska hanteras i applikationer och/eller tjänster som inte är tillhandahållna av 
Tullverket. Vidare har anställda varnats i artiklar som publicerats på intranätet om att 
användning av vissa applikationer som laddas ner kan medföra att informationen inte 
längre är privat då många applikationer och tjänster lagrar information i molnet. 
Anställda påminns även om att ta hänsyn till informationsklassningen när de laddar ner 
eller använder applikationer eftersom det kan ha direkt påverkan på Tullverkets 
informationssäkerhet. Anställda som inte har kunskap om vad som händer när man 
laddar ned en viss applikation till sin mobila enhet rekommenderas också att avstå från 
sådana nedladdningar.

Med tanke på att de upptagningar som föranlett anmälan av personuppgiftsincidenten 
har raderats går det inte att ange vilka eller hur många personer som kan ha berörts. 
Av den anledningen har Tullverket bedömt det som omöjligt att informera eventuella 
berörda personer. 

Tullverket har i ärendet lämnat in interna dokument som reglerar användningen av 
mobila kommunikationsenheter, bland annat myndighetens riktlinjer för hantering av 
information i tjänstemobiler och information om telefonanvändning som publicerats på 
intranätet före respektive efter incidenten samt kursplaner avseende utbildningar i 
informationssäkerhet, verksamhetsskydd och personuppgiftsbehandling. 
Motivering av beslutet
Tullverket är personuppgiftsansvarig för hur anställda 
behandlar personuppgifter på tjänstemobiler 

Tullverket är enligt 3 kap. 1 § BDL och 1 kap. 3 § lagen (2018:1694) om Tullverkets 
behandling av personuppgifter inom brottsdatalagens område (Tullverkets 
brottsdatalag) personuppgiftsansvarig för all behandling av personuppgifter som utförs 
under myndighetens ledning eller på myndighetens vägnar. Det innebär att Tullverket 
ansvarar för den personuppgiftsbehandling som anställda hos Tullverket utför inom 
brottsdatalagens område,1 till exempel den behandling som sker för att förebygga, 
förhindra eller upptäcka brottslig verksamhet. Som ett led i det ansvaret behöver 
Tullverket bland annat se till att lämpliga tekniska och organisatoriska åtgärder vidtas 
för att säkerställa och visa att myndighetens personuppgiftsbehandling är 
författningsenlig och för att skydda de personuppgifter som behandlas. Det behöver till 
exempel finnas tydliga rutiner och riktlinjer för anställdas användning av tjänstemobiler 
och de anställda behöver också få utbildning och information om hur personuppgifter 
får behandlas på telefonerna.  

Tullverket har angett att användningen av Google Foto inte var tillåten inom 
myndigheten. Medarbetarna har dock använt programmet på tjänstemobiler när de 
utfört sina arbetsuppgifter på myndigheten. Den omständigheten att användningen av 
Google Foto var otillåten fråntar inte Tullverket det ansvar som myndigheten har som 
personuppgiftsansvarig. Tullverket är mot denna bakgrund ansvarig för den 
behandling som medarbetarna har utfört i samband med användningen av Google 
Foto.

1 Prop. 2017/18:232 s. 171 f., 319 och 452 f. 

Page 3 of 7Integritetsskyddsmyndigheten

Diarienummer: DI-2020-5868
Datum: 2022-03-14

4(7)

Tullverket måste vidta lämpliga tekniska och organisatoriska 
åtgärder för att skydda informationen på tjänstemobiler

Utredningen visar att Tullverket, genom användning av applikationen Google Foto, har 
behandlat ett okänt antal personuppgifter från den brottsbekämpande verksamheten i 
en molntjänst. Som Tullverket konstaterar har myndigheten vid användningen av 
molntjänsten oavsiktligt röjt personuppgifter tillhörande individer som varit föremål för 
brottsmisstankar eller ingått i brottsutredningar.

Som personuppgiftsansvarig har Tullverket enligt 3 kap. 2 § BDL en skyldighet att, 
genom lämpliga tekniska och organisatoriska åtgärder, säkerställa och kunna visa att 
myndighetens behandling av personuppgifter är författningsenlig och att den 
registrerades rättigheter skyddas. Detta innebär bland annat åtgärder i form av att anta 
interna strategier för dataskydd, att informera och utbilda personalen och säkerställa 
teknisk spårbarhet genom loggning och logguppföljning.2 Av 3 kap. 1 § 
brottsdataförordningen (2018:1202), BDF, framgår att de tekniska och organisatoriska 
åtgärder som den personuppgiftsansvarige ska vidta ska vara rimliga med hänsyn till 
behandlingens art, omfattning, sammanhang och ändamål och de särskilda riskerna 
med behandlingen.

Tullverket ska enligt 3 kap. 8 § BDL också vidta lämpliga tekniska och organisatoriska 
åtgärder för att skydda de personuppgifter som behandlas, särskilt mot obehörig eller 
otillåten behandling och mot förlust, förstöring eller annan oavsiktlig skada. Sådana 
åtgärder kan till exempel vara utbildning i datasäkerhet och information om vikten av 
att följande gällande säkerhetsrutiner.3 Säkerhetsåtgärderna ska enligt 3 kap. 11 § 
BDF åstadkomma en skyddsnivå som är lämplig med hänsyn till bland annat 
behandlingens art, omfattning, sammanhang och ändamål, de särskilda riskerna med 
behandlingen och hur integritetskänsliga personuppgifterna som behandlas är.

När personuppgifter hanteras på mobila kommunikationsenheter, t.ex. en tjänstemobil, 
finns det betydande risker att personuppgifter sprids på ett oavsiktligt sätt. För att 
säkerhetsnivån ska anses vara tillräcklig krävs därför att det finns genomtänkta 
skriftliga instruktioner för denna typ av hantering.4 Det måste även finnas en 
medvetenhet inom organisationen om att behandlingen av integritetskänsliga uppgifter 
i mobila enheter kan innebära vissa särskilda risker som kan få svåra konsekvenser 
för den vars personuppgifter riskerar att spridas. På en tjänstemobil går det att utnyttja 
olika typer av tjänster och ladda ner applikationer som kan påverka säkerheten och 
innebära oavsiktlig spridning av personuppgifter.5 Att en tjänstemobil även kan 
användas för privat bruk innebär vidare en risk för sammanblandning mellan 
arbetsrelaterat och privat material.

Det hör till sakens natur att den information Tullverket hanterar enligt BDL och 
Tullverkets brottsdatalag ofta är integritetskänslig. Uppgifter om brott eller misstanke 
om brott är exempel på sådana kategorier av personuppgifter som är särskilt 
integritetskänsliga. Sådana uppgifter omfattas också ofta av sekretess, till exempel 
enligt 35 kap. 1 § offentlighets- och sekretesslagen (2009:400). Bilder och filmer som 
hanteras inom ramen för den brottsbekämpande verksamheten kan i sig vara mycket 
integritetskänsliga. 

2 Se prop. 2017/18:232 s. 453
3 Se prop. 2017/18:232 s. 457 f.
4 Jfr IMY:s beslut den 26 november 2013 (279-2013) och IMY:s beslut den 30 januari 2014 (280-2013).
5 Jfr IMY:s beslut den 8 maj 2013 (1552-2012). 

Page 4 of 7Integritetsskyddsmyndigheten

Diarienummer: DI-2020-5868
Datum: 2022-03-14

5(7)

När integritetskänsliga uppgifter behandlas på en tjänstemobil, som innebär särskilda 
risker ur integritetssynpunkt, krävs det som framgår ovan tydliga riktlinjer samt 
genomtänkta och väl implementerade skriftliga instruktioner för att undvika att 
integritetskänslig och sekretessbelagd information oavsiktligt sprids. Därutöver måste 
tekniska åtgärder vidtas för att begränsa risken för att instruktionerna inte följs. 

Den information som fanns på Tullverkets intranät innan incidenten berörde förvisso 
risker som finns vid användande av applikationer t.ex. att bilder kan komma att lagras 
både i mobiltelefonen och i molnet. I instruktionen angavs bland annat att intern eller 
skyddad information aldrig ska hanteras i applikationer som inte är tillhandahållna av 
Tullverket och att användare bör avvakta med att ladda ner en applikation om denne 
är tveksam till vad applikationen samlar in för information. I instruktionerna lämnades 
dock inte någon detaljerad information om vilka applikationer som är tillåtna att ladda 
ner eller information om begränsningar för privat användning.6 Inte heller i övrigt har 
Tullverket visat att myndigheten lämnat sådan information till medarbetarna före 
incidenten. Det har inte heller funnits någon teknisk begränsning för vilka applikationer 
som kunde laddas ner. 

Sammantaget bedömer IMY de tekniska och organisatoriska åtgärder som vidtagits 
före den aktuella incidenten inte var tillräckliga för att Tullverket ska anses ha uppfyllt 
kraven i 3 kap. 2 och 8 §§ BDL på att säkerställa och kunna visa att 
personuppgiftsbehandlingen var författningsenlig samt på att skydda 
personuppgifterna från obehörig eller otillåten behandling. Tullverket har därför 
överträtt dessa bestämmelser. 

IMY noterar att Tullverket, efter att incidenten inträffat, har förtydligat sina riktlinjer för 
hantering av information i tjänstemobiler samt har tagit fram nya rutiner för införande 
av nya applikationer och infört tekniska begräsningar avseende vilka applikationer som 
kan användas i tjänsten.

Val av ingripande

I 5 kap. 7 § BDL anges de korrigerande befogenheter IMY kan använda vid 
överträdelser av nämnda lag. Dessa utgörs av bland annat förelägganden, förbud mot 
behandling samt utfärdande av sanktionsavgift.

Enligt 6 kap. 1 och 2 §§ BDL kan IMY utfärda sanktionsavgift vid överträdelse av bland 
annat bestämmelserna i 3 kap. 2 och 8 §§ BDL. Sanktionsavgiften ska uppfylla de krav 
som ställs i artikel 57 i brottsdatadirektivet7 på att sanktioner ska vara proportionella, 
avskräckande och effektiva. Av 6 kap. 3 § andra stycket BDL följer att för en 
överträdelse av 3 kap. 2 och 8 §§ BDL får en sanktionsavgift uppgå till högst tio 
miljoner kronor. 

Vid bedömningen av om en sanktionsavgift ska tas ut och sanktionsavgiftens storlek 
ska särskild hänsyn tas till de omständigheter som anges i 6 kap. 4 § BDL, dvs. om 
överträdelsen varit uppsåtlig eller berott på oaktsamhet, den skada, fara eller 
kränkning som överträdelsen inneburit, överträdelsens karaktär, svårhetsgrad och 
varaktighet, vad den personuppgiftsansvarige eller personuppgiftsbiträdet gjort för att 
begränsa verkningarna av överträdelsen, samt om den personuppgiftsansvarige eller 

6 Jfr IMY:s beslut den 8 maj 2013 (1552-2012). 
7 Europaparlamentets och rådets direktiv (EU) 2016/680 av den 27 april 2016 om skydd för fysiska personer med 
avseende på behöriga myndigheters behandling av personuppgifter för att förebygga, förhindra, utreda, avslöja eller 
lagföra brott eller verkställa straffrättsliga påföljder, och det fria flödet av sådana uppgifter och om upphävande av 
rådets rambeslut 2008/977/RIF.

Page 5 of 7Integritetsskyddsmyndigheten

Diarienummer: DI-2020-5868
Datum: 2022-03-14

6(7)

personuppgiftsbiträdet tidigare ålagts att betala en sanktionsavgift. Uppräkningen är 
inte uttömmande utan anger de omständigheter som är särskilt viktiga och det finns 
utrymme att beakta andra försvårande eller förmildrande omständigheter.

Enligt 6 kap. 5 § BDL får en sanktionsavgift sättas ned helt eller delvis om 
överträdelsen är ursäktlig eller det skulle vara oskäligt att utfärda sanktionsavgift. Den 
omständigheten att en överträdelse berott på att den personuppgiftsansvarig inte haft 
tillräckligt bra rutiner är inte en anledning att sätta ned sanktionsavgiften.8

IMY konstaterar att Tullverket brustit i sitt personuppgiftsansvar när medarbetare på 
myndigheten har använt sig av Google Foto i tullkriminalverksamheten. När det gäller 
skadan som överträdelserna inneburit har det saknats förutsättningar för att utreda om 
de personer som förekommit på bilder eller i filmer som laddats upp i Google Foto har 
lidit någon faktisk skada. Det har i huvudsak att göra med att upptagningarna som 
lagrats i molnet kontinuerligt raderats. Av samma skäl har det inte varit möjligt att 
närmare utreda vilka eller hur många som förekommit på de aktuella bilderna och 
filmerna. Det står dock klart att Tullverket tappat kontrollen över ett okänt antal olika 
kategorier av uppgifter som inneburit risk för skada. Detta gäller oavsett att kontona 
varit skyddade med lösenord.

Enligt IMY finns det anledning att se allvarligt på risken för spridning i situationer som 
det är fråga om i detta fall. Detta särskilt då det handlar om kategorier av 
personuppgifter som förekommer inom brottsbekämpande verksamhet och som till sin 
natur är integritetskänsliga och behöver ett särskilt skydd. De bristande tekniska och 
organisatoriska åtgärderna har medfört att behandlingen av personuppgifter har skett 
utanför Tullverkets kontroll hos en privat tjänsteleverantör och utan någon 
förhandsbedömning av behandlingens intrång i enskildas personliga integritet. Den 
omständigheten att det saknats möjlighet att utreda incidenten närmare visar på vikten 
av att säkerställa att uppgifter behandlas inom det egna verksamhetsstödet så att 
kontrollen över personuppgifter eller information som omfattas av sekretess inte 
förloras. Det faktum att det med hög sannolikhet varit fråga om uppgifter om brott eller 
misstanke om brott eller andra integritetskänsliga uppgifter är att betrakta som en 
försvårande omständighet.9

IMY bedömer att de omständigheter som redogjorts för ovan innebär att det är fråga 
om en allvarlig överträdelse som dels motiverar att en sanktionsavgift tas ut, dels att 
avgiften bestäms till ett förhållandevis högt belopp.

I ärendet har dock även framkommit ett antal förmildrande omständigheter. Det har till 
att börja med endast varit fråga om ett fåtal medarbetare som utan myndighetens 
godkännande använt den aktuella molntjänsten. Sedan de aktuella medarbetarna 
upptäckt att material lagrats i molntjänsten har de kontinuerligt raderat de bilder och 
filmer som laddats upp, vilket minskat riskerna med behandlingen. Vidare har 
Tullverket efter den inträffade incidenten vidtagit både tekniska och organisatoriska 
åtgärder för att förebygga liknande incidenter, bland annat genom att förtydliga 
riktlinjer och begränsa möjligheterna att ladda ner applikationer. Även den 
omständigheten att incidenten kommit till IMY:s kännedom genom anmälan från 
Tullverket talar i mildrande riktning.10 IMY konstaterar dock att det i detta fall är fråga 
om en incident som Tullverket enligt 3 kap. 9 § BDL är skyldig att anmäla till IMY. Att 
incidenten kommit till IMY:s kännedom genom Tullverkets anmälan kan därför endast 

8 Jfr prop. 2017/18:232 s. 485.   
9 Se prop. 2017/18:232 s. 484.
10 Se prop. 2017/18:232 s. 331.

Page 6 of 7Integritetsskyddsmyndigheten

Diarienummer: DI-2020-5868
Datum: 2022-03-14

7(7)

anses vara mildrande i en begränsad utsträckning. De förmildrande omständigheterna 
är sådana att sanktionsavgiften ska bestämmas till ett avsevärt lägre belopp än vad 
som annars varit motiverat.

Utifrån en samlad bedömning bestämmer IMY att Tullverket ska betala en 
sanktionsavgift på 300 000 kronor. Skäl att enligt 6 kap. 5 § BDL helt eller delvis sätta 
ned sanktionsavgiften har enligt IMY inte framkommit.

Detta beslut har fattats av generaldirektören Lena Lindgren Schelin efter föredragning 
av juristen Jonas Agnvall. Vid den slutliga handläggningen har även rättschefen David 
Törngren och enhetschefen Charlotte Waller Dahlberg medverkat. It-
säkerhetsspecialisten Johan Ma har medverkat i de bedömningar som rör 
informationssäkerhet.

Lena Lindgren Schelin, 2022-03-14   (Det här är en elektronisk signatur)

Bilaga
Hur man betalar sanktionsavgift

Kopia för kännedom till
Dataskyddsombudet: dataskyddsombud@tullverket.se 

Hur man överklagar 

Om ni vill överklaga beslutet ska ni skriva till Integritetsskyddsmyndigheten. Ange i 
skrivelsen vilket beslut ni överklagar och den ändring som ni begär. Överklagandet ska 
ha kommit in till Integritetsskyddsmyndigheten senast tre veckor från den dag beslutet 
meddelades. Om överklagandet har kommit in i rätt tid sänder 
Integritetsskyddsmyndigheten det vidare till Förvaltningsrätten i Stockholm för 
prövning. 

Ni kan e-posta överklagandet till Integritetsskyddsmyndigheten om det inte innehåller 
några integritetskänsliga personuppgifter eller uppgifter som kan omfattas av 
sekretess. Myndighetens kontaktuppgifter framgår av beslutets första sida. 

Page 7 of 7