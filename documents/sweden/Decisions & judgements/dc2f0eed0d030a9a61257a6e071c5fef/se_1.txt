Beslut

Diarienr

2020-12-02

DI-2019-3846

Styrelsen för Capio S:t Görans Sjukhus
AB
S:t Göransgatan 141
112 81 Stockholm

Tillsyn enligt dataskyddsförordningen och
patientdatalagen – behovs- och riskanalys och
frågor om åtkomst i journalsystem
Innehållsförteckning
Datainspektionens beslut………………………………………………………………………….. 2
Redogörelse för tillsynsärendet………………………………………………………………….. 3
Vad som framkommit i ärendet…………………………………………………………….. 4
Personuppgiftsansvaret…………………………………………………………………………. 4
Verksamheten……………………………………………………………………………………….. 4
Journalsystem…………………………………………………………………………………….…. 4
Inre sekretess……………………………………………………………………………………………… 5
Behovs- och riskanalys ………………………………………………………………………….. 5
Behörighetstilldelning avseende åtkomst till personuppgifter ……………… 5
Aktiva val ………………………………………………………………………………………………. 7
Sammanhållen journalföring……………………………………………………………………… 7
Behovs- och riskanalys…………………………………………………………………………… 8
Behörighetstilldelning avseende åtkomst till personuppgifter ……………… 8
NPÖ……………………………………………………………………………………………………….. 9
TakeCare……………………………………………………………………………………………….. 10
Dokumentation av åtkomsten (loggar)………………………………………………………. 11
Motivering av beslut…………………………………………………………………………………… 12
Dataskyddsförordningen, den primära rättskällan ……………………………….. 12
Dataskyddsförordningen och förhållandet till kompletterande
nationella bestämmelser …………………………………………………………………....... 13
Kompletterande nationella bestämmelser…………………………………………….. 14
Krav på att göra behovs- och riskanalys ………………………………………………… 15

Postadress: Box 8114, 104 20 Stockholm
Webbplats: www.datainspektionen.se

E-post: datainspektionen@datainspektionen.se
Telefon: 08-657 61 00

1 (32)

Datainspektionen

DI-2019-3846

Inre sekretess…………………………………………………………………………………………. 16
Sammanhållen journalföring…………………………………………………………………. 16
Dokumentation av åtkomst (loggar)……………………………………………………… 17
Datainspektionens bedömning………………………………………………………………….. 17
Personuppgiftsansvariges ansvar för säkerheten …………………………………... 17
Behovs- och riskanalys ………………………………………………………………………….. 18
Behörighetstilldelning avseende åtkomst till personuppgifter………………. 22
Dokumentation av åtkomsten (loggar)………………………………………………….. 26
Val av ingripande………………………………………………………………………………………… 26
Rättslig reglering……………………………………………………………………………………. 26
Föreläggande………………………………………………………………………………………..... 27
Sanktionsavgift…………………………………………………………………………………....... 28
Hur man överklagar…………………………………………………………………………………..
32

Datainspektionens beslut
Datainspektionen har vid granskning den 3 april 2019 konstaterat att Capio
S:t Görans Sjukhus AB behandlar personuppgifter i strid med artikel 5.1 f och
5.2, samt artikel 32.1 0ch 32.2 i dataskyddsförordningen1 genom att:
1.

Capio S:t Görans Sjukhus AB inte har genomfört behovs- och
riskanalyser innan tilldelning av behörigheter sker i journalsystemen
Cambio Cosmic, Nationell patientöversikt och TakeCare i enlighet
med 4 kap. 2 § och 6 kap. 7 § patientdatalagen (2008:355) och 4 kap.
2 § Socialstyrelsens föreskrifter och allmänna råd (HSLF-FS 2016:40)
om journalföring och behandling av personuppgifter i hälso- och
sjukvården. Detta innebär att Capio S:t Görans Sjukhus AB inte har
vidtagit lämpliga organisatoriska åtgärder för att kunna säkerställa
och kunna visa att behandlingen av personuppgifterna har en
säkerhet som är lämplig i förhållande till riskerna.

Europaparlamentets och rådets förordning (EU) 2016/679 av den 27 april 2016 om skydd
för fysiska personer med avseende på behandling av personuppgifter och om det fria flödet
av sådana uppgifter och om upphävande av direktiv 95/46/EG (allmän
dataskyddsförordning).
1

2 (32)

Datainspektionen

DI-2019-3846

2. Capio S:t Görans Sjukhus AB inte har begränsat användarnas
behörigheter för åtkomst till journalsystemen Cambio Cosmic,
Nationell patientöversikt och TakeCare till vad som enbart
behövs för att användaren ska kunna fullgöra sina
arbetsuppgifter inom hälso- och sjukvården i enlighet med 4
kap. 2 § och 6 kap. 7 § patientdatalagen och 4 kap. 2 § HSLF-FS
2016:40. Detta innebär att Capio S:t Görans Sjukhus AB inte har
vidtagit åtgärder för att kunna säkerställa och kunna visa en
lämplig säkerhet för personuppgifterna.
Datainspektionen beslutar med stöd av artiklarna 58.2 och 83 i
dataskyddsförordningen att Capio S:t Görans Sjukhus AB för
överträdelserna av artikel 5.1 f och 5.2 samt 32.1 och 32.2 i
dataskyddsförordningen ska betala en administrativ sanktionsavgift på
30 000 000 (trettio miljoner) kronor.
Datainspektionen förelägger med stöd av artikel 58.2 d
dataskyddsförordningen Capio S:t Görans Sjukhus AB att genomföra och
dokumentera erforderliga behovs- och riskanalyser för journalsystemen
Cambio Cosmic, Nationell patientöversikt och TakeCare och att därefter,
med stöd av dessa behovs- och riskanalyser, tilldela varje användare
individuell behörighet för åtkomst till personuppgifter som begränsas till
enbart vad som behövs för att den enskilde ska kunna fullgöra sina
arbetsuppgifter inom hälso- och sjukvården, i enlighet med artikel 5.1 f och
artikel 32.1 och 32.2 i dataskyddsförordningen, 4 kap. 2 § och 6 kap. 7 §
patientdatalagen och 4 kap. 2 § HSLF-FS 2016:40.

Redogörelse för tillsynsärendet
Datainspektionen inledde tillsyn genom en skrivelse den 22 mars 2019 och
har på plats den 3 april 2019 granskat Capio S:t Görans Sjukhus AB i fråga om
deras beslut om tilldelning av behörigheter har föregåtts av en behovs- och
riskanalys. Tillsynen har även omfattat hur Capio S:t Görans har tilldelat
behörigheter för åtkomst till huvudjournalsystemet Cambio Cosmic (nedan
Cosmic) samt journalsystemen Nationell patientöversikt (nedan NPÖ) och
TakeCare och vilka åtkomstmöjligheter de tilldelade behörigheterna ger
inom såväl ramen för den inre sekretessen enligt 4 kap. patientdatalagen,
som den sammanhållna journalföringen enligt 6 kap. patientdatalagen.

3 (32)

Datainspektionen

DI-2019-3846

Utöver detta har Datainspektionen även granskat vilken dokumentation av
åtkomst (loggar) som finns i journalsystemen.
Datainspektionen har endast granskat användares åtkomst till
journalsystemen, dvs. vilken vårddokumentation användaren faktiskt kan ta
del av och läsa. Tillsynen omfattar inte vilka funktioner som ingår i
behörigheten, dvs. vad användaren faktiskt kan göra i journalsystemet
(exempelvis utfärda recept, skriva remisser etc).
Med anledning av vad som framkommit om Capio S:t Görans uppfattning i
fråga om begränsning av läsbehörigheten för sina användare i TakeCare,
ombads Capio S:t Görans att särskilt yttra sig över vad som framkommit i ett
yttrande från Karolinska Universitetssjukhuset, som också använder
TakeCare, där de tekniska möjligheterna rörande TakeCare beskrevs.
Vad som framkommit i ärendet
Capio S:t Görans har i huvudsak uppgett följande.
Personuppgiftsansvaret
Capio S:t Görans är vårdgivare och personuppgiftsansvarig.
Verksamheten
Capio S:t Görans är ett aktiebolag som driver akutsjukhus enligt ett vårdavtal
med Region Stockholm. Capio S:t Görans har 3 084 pågående anställda.
Utöver detta finns det 340 uppdragstagare, t.ex. hyrpersonal och studenter.
Capio S:t Görans ingår i Capio-koncernen som i november 2018 blev uppköpt
av och numera ingår i den franska koncernen Ramsay Générale de Santé S.A.
Capio S:t Görans gör gällande att enligt det avtal, som Capio Group tecknade
med Region Stockholm, avseende drift av S:t Görans Sjukhus ska bolaget
Capio S:t Görans Sjukhus hanteras som en helt fristående verksamhet, skild
från Capio Group/Ramsay Générale de Santé, varför omsättning för Capio
Group och Ramsay Générale de Santé inte är tillämpligt för Capio S:t Görans
Sjukhus.

4 (32)

Datainspektionen

DI-2019-3846

Journalsystem
Capio S:t Görans använder sedan 2005 Cosmic som huvudjournalsystem
inom ramen för den inre sekretessen samt för sammanhållen journalföring
inom Capio-koncernen. Utöver detta använder Capio S:t Görans NPÖ och
TakeCare för sammanhållen journalföring.
I journalsystemet Cosmic finns det personuppgifter om 492 264 unika
patienter. Cosmic har 2 764 aktiva användare. Capio S:t Görans ingår i
journalsystemet TakeCare tillsammans med ett stort antal andra vårdgivare. I
TakeCare finns det uppgifter om cirka 3 miljoner unika patienter
registrerade. Det är 606 personer vid Capio S:t Görans som har åtkomst till
journalsystemet TakeCare.
Inre sekretess
Behovs- och riskanalys
Capio S:t Görans har i huvudsak uppgett följande.
Capio S:t Görans har uppgett att de tidigare har genomfört en behovs- och
riskanalys. Den finns dock inte bevarad. Mot bakgrund av denna behovs- och
riskanalys tog Capio S:t Görans fram riktlinjer för behörighetstilldelning, som
används av verksamhetscheferna vid tilldelning av behörigheter.
I samband med inspektionstillfället den 3 april 2019 uppgav Capio S:t Görans
att de inte hade bestämt när det ska göras en behovs- och riskanalys, men
om en ny händelse inträffar – t.ex. om det öppnas en ny klinik – då görs det
en ny behovs- och riskanalys. Den 19 mars 2020 inkom Capio S:t Görans med
en handling benämnd ”Behovs- och riskanalys, behörighetsprofiler i Cosmic
Klinisk personal”, som är daterad den 14 januari 2020.
Behörighetstilldelning avseende åtkomst till personuppgifter om patienter
Capio S:t Görans har i huvudsak uppgett följande.
Capio S:t Görans är uppdelat i kliniker och det är verksamhetscheferna vid
respektive klinik, som ansvarar för att bedöma vilken behörighet som ska
tilldelas respektive medarbetare. Capio S:t Görans kräver att vårdpersonalen
följer patientdatalagen vid åtkomst till patientuppgifter. Capio S:t Görans har
riktlinjer för behörighetstilldelning som är utarbetade efter en behovs- och
riskanalys för behörighetstilldelning enligt uppsatta profiler i Cosmic.

5 (32)

Datainspektionen

DI-2019-3846

Capio S:t Görans ser sin verksamhet som ett ”akut basakutuppdrag”, vilket
innebär att inflödet av patienter och de uppgifter som ska utföras
huvudsakligen kommer från akutmottagningen. För att akutflödet och
akutsjukhusuppdraget ska kunna genomföras behövs breda tilldelningar av
behörigheter. Capio S:t Görans framhåller att de har en omfattande
verksamhet inom akutsjukvård, med cirka 100 000 akutbesök per år. Detta
innebär att det är väldigt låg andel i förväg planerad vård på sjukhuset.
I dessa riktlinjer anges att de är sjukhusövergripande och utgör ram för det
ansvar, gällande tilldelning av åtkomst och behörighet för journaluppgifter. I
riktlinjerna anges att med begreppet behörighet avses den tekniska
möjligheten att ta del av uppgifter, dvs. vad en medarbetare kan göra, inte
vad medarbetaren får göra i ett enskilt fall. Av riktlinjerna framgår att Capio
S:t Görans har gjort bedömningen att inom den inre sekretessen har som
regel samtliga medarbetare i patientnära arbete på sjukhusets kliniker ett
generellt behov av åtkomst och därmed behörighet till dessa enheters
samlade dokumentation. Tillgång till information utanför respektive
verksamhetsområde kräver aktiva val i systemet. Patienter med ökat behov
av integritetsskydd har möjlighet till sekretess även mellan de traditionella
klinikerna genom att begära en spärr. Denna spärr är dock möjlig att bryta.
En spärr får dock, enligt riktlinjerna, inte läggas mellan kliniker som
tillsammans deltar i en gemensam vårdprocess, eller på sådan information
som skall finnas tillgänglig i samtliga vårdprocesser på sjukhuset.
I riktlinjerna anges att med begreppet tillåten åtkomst avses frågan om när
det är tillåtet att ta del av journaluppgifter, vilket huvudsakligen beror på
medarbetarens behov i det enskilda fallet och riktlinjerna anger ett antal
exempel på situationer där åtkomst är tillåten. Riktlinjerna innehåller således
instruktioner som begränsar vad medarbetarna får göra inom det utrymme
för åtkomst som de har tilldelats enligt ovanstående stycke, dvs. det
utrymme som är tekniskt möjligt att tillgå inom ”behörigheten”. Enligt dessa
instruktioner krävs det att en medarbetare deltar i vården av en patient för
att det ska vara tillåtet att ta del av personuppgifter om denne. Utöver detta
är åtkomst tillåten vid systematiskt kvalitetsarbete på uppdrag av
verksamhetschef.
Capio S:t Görans har även tagit fram rutiner för tilldelning av behörighet. Av
dessa framgår väsentligen likalydande bedömningar avseende den inre

6 (32)

Datainspektionen

DI-2019-3846

sekretessen. Bedömningen är att behovet av att kunna tillgodogöra sig
klinisk information om respektive patient är avgörande för att kunna bedriva
en sjukvård med god kvalitet och patientsäkerhet. Utifrån detta har som
regel samtliga medarbetare med kliniska uppdrag tillgång till Cosmics
centrala funktioner. Tillgång till information utanför respektive
verksamhetsområde kräver aktiva val i systemet. Risken att medarbetare
otillbörligen har tillgång till patientuppgifter reduceras av konfiguration som
kräver aktiva val samt regelbunden och systematisk logguppföljning.
Verksamhetscheferna har möjlighet att få stöd från chefläkare,
dataskyddsombud samt sjukhusets chief medical information officer vid
denna bedömning. Behörighetsadministratörer vid Capio S:t Görans har stor
erfarenhet av behörighetsstrukturen. De gör kontroll av roll och beställd
profil före tilldelning av behörigheter.
I Cosmic finns det färdiga roller för olika kategorier av medarbetare, t.ex.
läkare och sjuksköterska. Därutöver finns det färdiga profiler för andra roller
såsom sjuksköterskestudenter eller läkarkandidater. Capio S:t Görans
framhåller att de medarbetare som deltar i patientnära arbete har ett
generellt behov till samtlig dokumentation på sjukhusets kliniker.
Medarbetarna kan läsa all information i Cosmic. Det finns inga
begränsningar i åtkomstmöjligheter i de behörigheter som Capio S:t Görans
tilldelar medarbetarna.
Aktiva val
Capio S:t Görans har uppgett att Cosmic är konfigurerat på så sätt att
medarbetare först och främst får se det som de behöver för sin tjänst. Detta
innebär bland annat att Cosmic initialt visar uppgifter hänförliga till den
klinik där medarbetaren i fråga är verksam, den så kallade ”hemmakliniken”.
Medarbetare har dock möjlighet att genom ”aktiva val” ta del av uppgifter
som rör patienter vid andra kliniker. Detta innebär att information om på
vilka andra vårdenheter eller i vilka andra vårdprocesser det finns uppgifter
om en viss patient inte görs tillgänglig utan att den användaren har gjort ett
ställningstagande till om han eller hon har rätt att ta del av denna
information. Användaren kan efter ett aktivt val klicka sig vidare till all
information som finns om patienten inom ramen för den inre sekretessen
hos Capio S:t Görans, där användaren bland annat kan ta del av en
”totaljournal” för patienten. Då ser medarbetaren all information om
patienten, frånsett den information som har belagts med en spärr.

7 (32)

Datainspektionen

DI-2019-3846

Sammanhållen journalföring
Capio S:t Görans har i huvudsak uppgett följande.
Behovs- och riskanalys
Capio S:t Görans har uppgett att de tidigare har genomfört en behovs- och
riskanalys. Den finns dock inte bevarad. Mot bakgrund av denna behovs- och
riskanalys tog Capio S:t Görans fram riktlinjer för behörighetstilldelning, som
används av verksamhetscheferna vid tilldelning av behörigheter.
Den 19 mars 2020 inkom Capio S:t Görans med två dokument benämnda
”Behovs- och riskanalys, behörighetsprofiler i NPÖ” respektive ”Behovs- och
riskanalys, läsbehörighet i TakeCare”. Dessa dokument är daterade den 17
januari 2020.
Behörighetstilldelning avseende åtkomst till personuppgifter om patienter
Capio S:t Görans har uppgett följande om behörighetstilldelningen inom
ramen för den sammanhållna journalföringen.
Capio S:t Görans kräver att vårdpersonalen följer patientdatalagen vid
åtkomst till patientuppgifter, all åtkomst loggas och åtkomst följs upp genom
loggkontroller.
Capio S:t Görans sjukhus agerar personuppgiftsbiträde för de andra
vårdgivarna inom Capio-koncernen som använder Cosmic och
personuppgiftsbiträdesavtal finns etablerade avseende tillhandahållandet av
drift- och förvaltningsrelaterade tjänster. Medarbetare på Capio S:t Görans
kan ta del av patientuppgifter som rör uppmärksamhetssignalen (UMS) för
andra bolag inom Capio-koncernen. Uppmärksamhetssignalen visar
information om varningar (läkemedel, födoämnen), observanda, smitta och
behandling/tillstånd som måste uppmärksammas (ex: dialys). Enskilda
patienters kontaktöversikt kan visas för användare som med särskilda val
anger två olika inställningar. Då visas vårdkontaktens datum och klockslag,
Medicinskt ansvarig och vårdande enhet samt vårdkontaktens status.
När det gäller de övriga journalsystemen är den normala gången att
personalen först använder sig av Cosmic och därefter NPÖ. Om
informationen saknas i NPÖ kan användning av TakeCare komma ifråga. Det
är ett medvetet agerande från personalens sida när de tar del av uppgifter i
TakeCare.

8 (32)

Datainspektionen

DI-2019-3846

En förutsättning för att kunna ta del av uppgifter i NPÖ eller TakeCare är att
medarbetaren är inloggad i Cosmic och arbetar med en specifik patient. När
medarbetaren därefter aktiverar och loggar in sig i NPÖ eller TakeCare,
kommer den aktuella patientens personnummer att föras över till NPÖ eller
TakeCare och därigenom styra tillgången till uppgifter på så sätt att
medarbetaren kan ta del av uppgifter som rör patienten i fråga.
De ovan nämnda riktlinjerna för behörighetstilldelning anger bland annat
följande i fråga om sammanhållen journalföring. Behörigheter, dvs. teknisk
möjlighet att ta del av uppgifter i sammanhållen journalföring, måste styras
efter medarbetarnas behov av att kunna utföra sitt arbete på samma sätt som
för lokala journaler. Behörighet bör erbjudas samtliga läkare i klinisk tjänst
samt annan nyckelpersonal som koordinatorer och administrativ personal
vilka behöver tillgång till denna typ av uppgifter för att förebygga, utreda,
behandla eller planera för patienter i vårdkedjan. För att tillgång till
sammanhållen journal ska vara tillåten krävs aktivt samtycke från patienten.
Förutsättningen för att få fråga om samtycke är att det finns en pågående,
planerad eller avslutad vårdrelation och att inhämtande av uppgifterna
bidrar till patientens hälsa.
Capio S:t Görans framför att de varit föremål för Inspektionen för vård och
omsorgs (IVO) tillsyn enligt patientsäkerhetslagen, som avsåg granskning av
hur Capio S:t Görans säkerställer att patienter får rätt läkemedel vid
inskrivning till vårdavdelning samt utskrivning till annan klinik. Denna
inspektion avslutades utan kritik efter att Capio S:t Görans beskrivit redan
vidtagna samt planerade åtgärder som avsåg bland annat att säkerställa
tillgången till läkemedelsinformation och journalinformation hos andra
vårdgivare, främst genom TakeCare och NPÖ. Capio S:t Görans framhåller
att IVO belyste vikten av att medarbetare med vårduppdrag har tillräckligt
omfattande behörighet för NPÖ och TakeCare samt vilka risker som skulle
kunna uppstå för patientsäkerheten om läkare och koordinerande
sjuksköterskor inte skulle ha tillräckligt bred behörighet.
NPÖ
I NPÖ kan framförallt läkare och sjuksköterskor ta del av samtliga
tillgängliggjorda uppgifter rörande patienten. Om det finns ytterligare
kategorier av personer med medarbetaruppdrag kan även dessa ges åtkomst.
Det finns inte någon möjlighet för medarbetaren att söka fritt i NPÖ.

9 (32)

Datainspektionen

DI-2019-3846

TakeCare
Behörighet till TakeCare tilldelas som regel läkare samt övriga yrkesroller
som har ett särskilt uppdrag att koordinera vård mellan Capio S:t Görans och
övriga vårdgivare inom Region Stockholm.
I TakeCare används funktionen ”CapioLäs”. Det är en färdig
behörighetsprofil och det finns ingen möjlighet att välja någon annan
behörighetsprofil, oavsett vilken titel medarbetaren har. Behörigheten
innebär endast en läsbehörighet i TakeCare och det är främst läkare som
tilldelas denna efter behov, men det kan även finnas behov hos andra
personer. Alla medarbetare som är verksamma på akutmottagningen samt de
personer som deltar i patientens senare akutflöde har exempelvis
läsbehörighet i TakeCare. Dessa personer har tillgång till all information i
TakeCare. Detta förutsätter dock att medarbetaren klickar på journalfilter i
TakeCare, vilket medför att det går att ta del av uppgifter hos andra
vårdgivare. Capio S:t Görans har åtkomst i form av läsrättigheter, genom
förstahandsval, till information som tillhör Karolinska sjukhuset och SLSO
inom Region Stockholm.
Capio S:t Görans framhåller att de är Sveriges största akutmottagning, räknat
i patienter per dygn. Då vården inom Region Stockholm inte använder
samma huvudjournalsystem används NPÖ för sammanhållen journalföring.
NPÖ saknar dock ett flertal typer av informationsmängder, framförallt
information om ordinerade och administrerade läkemedel, varför Capio S:t
Görans på senare år även använder TakeCare som används av övriga
vårdgivare i regionen. Analyser av patientsäkerhetsärenden utpekade bristen
på tillgång till läkemedelsinformation som en negativ faktor. Tillgång till
sammanhållen journalföring föregås alltid av ett samtycke, när det kan
inhämtas, och dokumenteras i patientjournalen.
Capio S:t Görans anför vidare att läsrättigheterna i TakeCare har ett filter
som primärt tillåter läsning av information som uppstått inom Stockholms
läns sjukvårdsområde alternativt Karolinska sjukhuset. Valet av vårdgivare
utgår från beslut om patientströmmar i regionens övergripande plan. I och
med att Capio S:t Görans är ett akutsjukhus kan man inte i förväg veta vilka
informationsmängder som behövs i det enskilda fallet, utan bara att
informationstillgången måste vara god för att säkerställa en god och
patientsäker vård. Detta innebär att lästillgången till system för
sammanhållen journalföring måste vara bred. Utifrån detta gör

1 0 (32)

Datainspektionen

DI-2019-3846

medarbetaren aktiva val enligt patientdatalagen för att tillgodogöra sig den
information som behövs för att ta hand om en patient på bästa sätt.
Vid tillgång till TakeCare måste man vara inloggad i Cosmic på en specifik
patient, men det går att rensa listan och ta del av patientuppgifter för ett
annat personnummer. All åtkomst loggas och åtkomst följs upp genom
loggkontroller.
Dokumentation av åtkomsten (loggar)
Capio S:t Görans har huvudsakligen uppgett följande.
I Cosmic innehåller loggarna ett flertal kategorier av uppgifter, bland annat
loggdatum, loggsjukhus, patientens personnummer, loggpersonnummer,
patienttabell, patientens namn, kön, sekretess, dygndel (dag, kväll eller natt),
loggklinik, loggenhet, logganvändar-ID (namn på personen, titel och yrke),
modul, vilken aktivitet som utförts, loggargument (informationsmängd),
tidsstämpel och datum.
I TakeCare innehåller loggarna kategorierna tidpunkt och datum (när någon
har varit inne), namn på den som har varit inne och patientens
personnummer.
Vid inspektionstillfället den 3 april 2019 begärde Datainspektionen att Capio
S:t Görans kompletterade ärendet med utskrivna loggar för Cosmic, NPÖ
och TakeCare.
När Datainspektionen tog emot de utskrivna loggarna för respektive
journalsystem kunde inspektionen konstatera att när det gällde loggutdraget
för TakeCare framgick det inte vid vilken vårdenhet eller vårdprocess
åtgärderna vidtagits. Datainspektionen begärde att i kompletterande
information från Capio S:t Görans få besked huruvida denna information är
tillgänglig på annat vis.
I yttrande den 19 mars 2020 framförde Capio S:t Görans att det finns två
typer av loggutdrag för TakeCare, enkel respektive fördjupad, och att det i
båda former av loggutdrag redovisas vårdenhet. Capio S:t Görans bifogade
loggutdrag för att styrka detta. Av det fördjupade loggutdraget för TakeCare
framgår vid vilken vårdenhet åtgärderna vidtagits.

1 1 (32)

Datainspektionen

DI-2019-3846

Motivering av beslutet
Gällande regler
Dataskyddsförordningen, den primära rättskällan
Dataskyddsförordningen, ofta förkortad GDPR, infördes den 25 maj 2018 och
är den primära rättsliga regleringen vid behandling av personuppgifter. Detta
gäller även inom hälso- och sjukvården.
De grundläggande principerna för behandling av personuppgifter anges i
artikel 5 i dataskyddsförordningen. En grundläggande princip är kravet på
säkerhet enligt artikel 5.1 f, som anger att personuppgifterna ska behandlas
på ett sätt som säkerställer lämplig säkerhet för personuppgifterna,
inbegripet skydd mot obehörig eller otillåten behandling och mot förlust,
förstöring eller skada genom olyckshändelse, med användning av lämpliga
tekniska eller organisatoriska åtgärder.
Av artikel 5.2 framgår den s.k. ansvarsskyldigheten, dvs. att den
personuppgiftsansvarige ska ansvara för och kunna visa att de grundläggande
principerna i punkt 1 efterlevs.
Artikel 24 handlar om den personuppgiftsansvariges ansvar. Av artikel 24.1
framgår att den personuppgiftsansvarige ansvarar för att genomföra lämpliga
tekniska och organisatoriska åtgärder för att säkerställa och kunna visa att
behandlingen utförs i enlighet med dataskyddsförordningen. Åtgärderna ska
genomföras med beaktande av behandlingens art, omfattning, sammanhang
och ändamål samt riskerna, av varierande sannolikhetsgrad och allvar, för
fysiska personers fri-och rättigheter. Åtgärderna ska ses över och uppdateras
vid behov.
Artikel 32 reglerar säkerheten i samband med behandlingen. Enligt punkt 1
ska den personuppgiftsansvarige och personuppgiftsbiträdet med beaktande
av den senaste utvecklingen, genomförandekostnaderna och behandlingens
art, omfattning, sammanhang och ändamål samt riskerna, av varierande
sannolikhetsgrad och allvar, för fysiska personers rättigheter och friheter
vidta lämpliga tekniska och organisatoriska åtgärder för att säkerställa en
säkerhetsnivå som är lämplig i förhållande till risken (…). Enligt punkt 2 ska
vid bedömningen av lämplig säkerhetsnivå särskild hänsyn tas till de risker
som behandlingen medför, i synnerhet från oavsiktlig eller olaglig förstöring,

1 2 (32)

Datainspektionen

DI-2019-3846

förlust eller ändring eller till obehörigt röjande av eller obehörig åtkomst till
de personuppgifter som överförts, lagrats eller på annat sätt behandlats.
I skäl 75 anges att vid bedömningen av risken för fysiska personers
rättigheter och friheter ska olika faktorer beaktas. Bland annat nämns
personuppgifter som omfattas av tystnadsplikt, uppgifter om hälsa eller
sexualliv, om det sker behandling av personuppgifter rörande sårbara fysiska
personer, framförallt barn, eller om behandlingen inbegriper ett stort antal
personuppgifter och gäller ett stort antal registrerade.
Vidare följer av skäl 76 att hur sannolik och allvarlig risken för den
registrerades rättigheter och friheter är bör fastställas utifrån behandlingens
art, omfattning, sammanhang och ändamål. Risken bör utvärderas på
grundval av en objektiv bedömning, genom vilken det fastställs huruvida
uppgiftsbehandlingen inbegriper en risk eller en hög risk.
Även skäl 39 och 83 innehåller skrivningar som ger vägledning om den
närmare innebörden av dataskyddsförordningens krav på säkerhet vid
behandling av personuppgifter.
Dataskyddsförordningen och förhållandet till kompletterande nationella
bestämmelser
Enligt artikel 5.1. a i dataskyddsförordningen ska personuppgifterna
behandlas på ett lagligt sätt. För att behandlingen ska anses vara laglig krävs
rättslig grund, genom att åtminstone ett av villkoren i artikel 6.1 är uppfyllda.
Tillhandahållande av hälso- och sjukvård är en sådan uppgift av allmänt
intresse som avses i artikel 6.1. e.
Inom hälso- och sjukvården kan även de rättsliga grunderna; rättslig
förpliktelse 6.1. c och myndighetsutövning 6.1. e aktualiseras.
När det är frågan om de rättsliga grunderna rättslig förpliktelse, allmänt
intresse respektive myndighetsutövning får medlemsstaterna, enligt artikel
6.2, behålla eller införa mer specifika bestämmelser för att anpassa
tillämpningen av bestämmelserna i förordningen till nationella förhållanden.
Nationell rätt kan närmare fastställa specifika krav för uppgiftsbehandlingen
och andra åtgärder för att säkerställa en laglig och rättvis behandling. Men
det finns inte bara en möjlighet att införa nationella regler utan också en
skyldighet; artikel 6.3 anger att den grund för behandlingen som avses i

1 3 (32)

Datainspektionen

DI-2019-3846

punkt 1 c och e ska fastställas i enlighet med unionsrätten eller
medlemsstaternas nationella rätt. Den rättsliga grunden kan även innehålla
särskilda bestämmelser för att anpassa tillämpningen av bestämmelserna i
dataskyddsförordningen. Unionsrätten eller medlemsstaternas nationella
rätt ska uppfylla ett mål av allmänt intresse och vara proportionell mot det
legitima mål som eftersträvas.
Av artikel 9 framgår att behandling av särskilda kategorier av
personuppgifter (s.k. känsliga personuppgifter) är förbjuden. Känsliga
personuppgifter är bland annat uppgifter om hälsa. I artikel 9.2 anges
undantagen då känsliga personuppgifter ändå får behandlas.
Artikel 9.2 h anger att behandling av känsliga personuppgifter får ske om
behandlingen är nödvändig av skäl som hör samman med bland annat
tillhandahållande av hälso- och sjukvård på grundval av unionsrätten eller
medlemsstaternas nationella rätt eller enligt avtal med yrkesverksamma på
hälsoområdet och under förutsättning att de villkor och skyddsåtgärder som
avses i punkt 3 är uppfyllda. Artikel 9.3 ställer krav på reglerad tystnadsplikt.
Det innebär att såväl de rättsliga grunderna allmänt intresse,
myndighetsutövning och rättslig förpliktelse som behandling av känsliga
personuppgifter med stöd av undantaget i artikel 9.2. h behöver
kompletterande regler.
Kompletterande nationella bestämmelser
För svenskt vidkommande är såväl grunden för behandlingen som de
särskilda villkoren för att behandla personuppgifter inom hälso- och
sjukvården reglerade i patientdatalagen (2008:355), och
patientdataförordningen (2008:360). I 1 kap. 4 § patientdatalagen anges att
lagen kompletterar dataskyddsförordningen.
Av 1 kap. 2 § patientdatalagen framgår att patientdatalagens syfte är att
informationshanteringen inom hälso- och sjukvården ska vara organiserad så
att den tillgodoser patientsäkerhet och god kvalitet samt främjar
kostnadseffektivitet. Vidare ska personuppgifter utformas och i övrigt
behandlas så att patienters och övriga registrerades integritet respekteras.
Dessutom ska dokumenterade personuppgifter hanteras och förvaras så att
obehöriga inte får tillgång till dem.

1 4 (32)

Datainspektionen

DI-2019-3846

De kompletterande bestämmelserna i patientdatalagen syftar till att
omhänderta både integritetsskydd och patientsäkerhet. Lagstiftaren har
således genom regleringen gjort en avvägning när det gäller hur
informationen ska behandlas för att uppfylla såväl patientsäkerhet som
integritetskrav.
Socialstyrelsen har med stöd av patientdataförordningen utfärdat föreskrifter
och allmänna råd om journalföring och behandling av personuppgifter i
hälso- och sjukvården (HSLF-FS 2016:40). Föreskrifterna utgör sådana
kompletterande regler, som ska tillämpas vid vårdgivares behandling av
personuppgifter inom hälso- och sjukvården, se 1 kap. 1 § patientdatalagen.
Nationella bestämmelser som kompletterar dataskyddsförordningens krav på
säkerhet återfinns i 4 och 6 kap. patientdatalagen samt 3 och 4 kap. HSLF-FS
2016:40.
Krav på att göra behovs- och riskanalys
Vårdgivaren ska enligt 4 kap. 2 § HSLF-FS 2016:40 göra en behovs-och
riskanalys, innan tilldelning av behörigheter i systemet sker.
Att det krävs såväl analys av behoven som riskerna framgår av förarbetena
till patientdatalagen, prop. 2007/08:126 s. 148-149, enligt följande.
Behörighet för personalens elektroniska åtkomst till uppgifter om patienter ska begränsas till
vad befattningshavaren behöver för att kunna utföra sina arbetsuppgifter inom hälso- och
sjukvården. Däri ligger bl.a. att behörigheter ska följas upp och förändras eller inskränkas efter
hand som ändringar i den enskilde befattningshavarens arbetsuppgifter ger anledning till det.
Bestämmelsen motsvarar i princip 8 § vårdregisterlagen. Syftet med bestämmelsen är att
inpränta skyldigheten för den ansvariga vårdgivaren att göra aktiva och individuella
behörighetstilldelningar utifrån analyser av vilken närmare information olika
personalkategorier och olika slags verksamheter behöver. Men det behövs inte bara
behovsanalyser. Även riskanalyser måste göras där man tar hänsyn till olika slags risker som
kan vara förknippade med en alltför vid tillgänglighet avseende vissa slags uppgifter.
Skyddade personuppgifter som är sekretessmarkerade, uppgifter om allmänt kända personer,
uppgifter från vissa mottagningar eller medicinska specialiteter är exempel på kategorier som
kan kräva särskilda riskbedömningar.
Generellt sett kan sägas att ju mer omfattande ett informationssystem är, desto större mängd
olika behörighetsnivåer måste det finnas. Avgörande för beslut om behörighet för t.ex. olika
kategorier av hälso- och sjukvårdspersonal till elektronisk åtkomst till uppgifter i
patientjournaler bör vara att behörigheten ska begränsas till vad befattningshavaren behöver
för ändamålet en god och säker patientvård. En mer vidsträckt eller grovmaskig
behörighetstilldelning bör – även om den skulle ha poänger utifrån effektivitetssynpunkt -

1 5 (32)

Datainspektionen

DI-2019-3846

anses som en obefogad spridning av journaluppgifter inom en verksamhet och bör som sådan
inte accepteras.
Vidare bör uppgifter lagras i olika skikt så att mer känsliga uppgifter kräver aktiva val eller
annars inte är lika enkelt åtkomliga för personalen som mindre känsliga uppgifter. När det
gäller personal som arbetar med verksamhetsuppföljning, statistikframställning, central
ekonomiadministration och liknande verksamhet som inte är individorienterad torde det för
flertalet befattningshavare räcka med tillgång till uppgifter som endast indirekt kan härledas
till enskilda patienter. Elektronisk åtkomst till kodnycklar, personnummer och andra
uppgifter som direkt pekar ut enskilda patienter bör på detta område kunna vara starkt
begränsad till enstaka personer.

Inre sekretess
Bestämmelserna i 4 kap. patientdatalagen rör den inre sekretessen, dvs.
reglerar medarbetares möjligheter att elektroniskt och automatiskt bereda
sig tillgång till personuppgifter som finns elektroniskt tillgängliga i en
vårdgivares organisation (se prop. 2007/08:126 s. 141 och s. 239).
Det framgår av 4 kap. 2 § patientdatalagen att vårdgivaren ska bestämma
villkor för tilldelning av behörighet för åtkomst till sådana uppgifter om
patienter som förs helt eller delvis automatiserat. Sådan behörighet ska
begränsas till vad som behövs för att den enskilde ska kunna fullgöra sina
arbetsuppgifter inom hälso- och sjukvården.
Av 4 kap. 2 § HSLF-FS 2016:40 följer att vårdgivaren ska ansvara för att varje
användare tilldelas en individuell behörighet för åtkomst till
personuppgifter. Vårdgivarens beslut om tilldelning av behörighet ska
föregås av en behovs- 0ch riskanalys.
Sammanhållen journalföring
Bestämmelserna i 6 kap. patientdatalagen rör sammanhållen journalföring,
vilket innebär att en vårdgivare – under de villkor som anges i 2 § i samma
kapitel i den lagen – får ha direktåtkomst till personuppgifter som behandlas
av andra vårdgivare för ändamål som rör vårddokumentation. Tillgången till
information sker genom att en vårdgivare gör de uppgifter om en patient
som vårdgivaren registrerar om patienten tillgängliga för andra vårdgivare
som deltar i det sammanhållna journalföringssystemet (se prop. 2007/08:126
s. 247).
Av 6 kap. 7 § patientdatalagen följer att bestämmelserna i 4 kap. 2 och 3 §§ även gäller för behörighetstilldelning och åtkomstkontroll vid sammanhållen

1 6 (32)

Datainspektionen

DI-2019-3846

journalföring. Kravet på att vårdgivaren ska utföra en behovs- och riskanalys
innan tilldelning av behörigheter i systemet sker, gäller således även i system
för sammanhållen journalföring.
Dokumentation av åtkomst (loggar)
Av 4 kap. 3 § patientdatalagen framgår att en vårdgivare ska se till att
åtkomst till sådana uppgifter om patienter som förs helt eller delvis
automatiserat dokumenteras och systematiskt kontrolleras.
Enligt 4 kap. 9 § HSLF-FS 2016:40 ska vårdgivaren ansvara för att
1. det av dokumentationen av åtkomsten (loggar) framgår vilka
åtgärder som har vidtagits med uppgifter om en patient,
2. det av loggarna framgår vid vilken vårdenhet eller vårdprocess
åtgärderna vidtagits,
3. det av loggarna framgår vid vilken tidpunkt åtgärderna vidtagits,
4. användarens och patientens identitet framgår av loggarna.
Datainspektionens bedömning
Personuppgiftsansvariges ansvar för säkerheten
Som tidigare beskrivits ställs det i artikel 24.1 i dataskyddsförordningen ett
generellt krav på den personuppgiftsansvarige att vidta lämpliga tekniska
och organisatoriska åtgärder. Kravet avser dels att säkerställa att
behandlingen av personuppgifterna utförs i enlighet med
dataskyddsförordningen, dels att den personuppgiftsansvarige ska kunna
visa att behandlingen av personuppgifterna utförs i enlighet med
dataskyddsförordningen.
Säkerheten i samband med behandlingen regleras mer specifikt i artiklarna
5.1 f och 32 i dataskyddsförordningen.
I artikel 32.1 anges det att de lämpliga åtgärderna ska vara såväl tekniska som
organisatoriska och de ska säkerställa en säkerhetsnivå som är lämplig i
förhållande till de risker för fysiska personers rättigheter och friheter som
behandlingen medför. Det krävs därför att man identifierar de möjliga
riskerna för de registrerades rättigheter och friheter och bedömer
sannolikheten för att riskerna inträffar och allvarligheten om de inträffar.
Vad som är lämpligt varierar inte bara i förhållande till riskerna utan även
utifrån behandlingens art, omfattning, sammanhang och ändamål. Det har

1 7 (32)

Datainspektionen

DI-2019-3846

således betydelse vad det är för personuppgifter som behandlas, hur många
uppgifter det är frågan om, hur många som behandlar uppgifterna osv.
Hälso- och sjukvården har stort behov av information i sin verksamhet. Det
är därför naturligt att digitaliseringens möjligheter tillvaratas så mycket som
möjligt inom vården. Sedan patientdatalagen infördes har en mycket
omfattande digitalisering skett inom vården. Såväl uppgiftssamlingarna
storlek som hur många som delar information med varandra har ökat
väsentligt. Denna ökning innebär samtidigt att kraven ökar på den
personuppgiftsansvarige, eftersom bedömningen vad som är en lämplig
säkerhet påverkas av behandlingens omfattning.
Det är dessutom frågan om känsliga personuppgifter. Uppgifterna rör också
personer som befinner sig i en beroendesituation då de är i behov av vård.
Det är också ofta fråga om många personuppgifter om var och en av dessa
personer och uppgifterna kan över tid komma att behandlas av väldigt
många personer. Detta sammantaget ställer stora krav på den
personuppgiftsansvarige.
Uppgifterna som behandlas måste skyddas såväl mot aktörer utanför
verksamheten som mot obefogad åtkomst inifrån verksamheten. Det framgår
av artikel 32.2 att den personuppgiftsansvarige, vid bedömning av lämplig
säkerhetsnivå, i synnerhet ska beakta riskerna för oavsiktlig eller olaglig
förstöring, förlust eller för obehörigt röjande eller obehörig åtkomst. För att
kunna veta vad som är en obehörig åtkomst måste den
personuppgiftsansvarige ha klart för sig vad som är en behörig åtkomst.
Behovs- och riskanalys
I 4 kap. 2 § Socialstyrelsens föreskrifter (HSLF-FS 2016:40), som kompletterar
patientdatalagen finns det angivet att vårdgivaren ska göra en behovs-och
riskanalys innan tilldelning av behörigheter i systemet sker. Det innebär att
nationell rätt föreskriver krav på en lämplig organisatorisk åtgärd som ska
vidtas innan tilldelning av behörigheter till journalsystem sker.
En behovs- och riskanalys ska dels innehålla en analys av behoven, dels en
analys av de risker utifrån ett integritetsperspektiv som kan vara förknippade
med en alltför vid tilldelning av behörighet för åtkomst till personuppgifter
om patienter. Såväl behoven som riskerna måste bedömas utifrån de

1 8 (32)

Datainspektionen

DI-2019-3846

uppgifter som behöver behandlas i verksamheten, vilka processer det är
frågan om och vilka risker för den enskildes integritet som föreligger.
Bedömningarna av riskerna behöver ske utifrån organisationsnivå, där
exempelvis en viss verksamhetsdel eller arbetsuppgift kan vara mer
integritetskänslig än en annan, men också utifrån individnivå, om det är
frågan om särskilda omständigheter som behöver beaktas, såsom exempelvis
att det är fråga om skyddade personuppgifter, allmänt kända personer eller
på annat sätt särskilt utsatta personer. Även storleken på systemet påverkar
riskbedömningen. Av förarbetena till patientdatalagen framgår att ju mer
omfattande ett informationssystem är, desto större mängd olika
behörighetsnivåer måste det finnas. (prop. 2007/08:126 s. 149).
Det är således frågan om en strategisk analys på strategisk nivå, som ska ge
en behörighetsstruktur som är anpassad till verksamheten och denna ska
hållas uppdaterad.
Regleringen ställer sammanfattningsvis krav på att riskanalysen identifierar


olika kategorier av uppgifter,



kategorier av registrerade (exempelvis sårbara fysiska personer och
barn), eller



omfattningen (exempelvis antalet personuppgifter och registrerade)



negativa konsekvenser för registrerade (exempelvis skador,
betydande social eller ekonomisk nackdel, berövande av rättigheter
och friheter),

och hur de påverkar risken för fysiska personers rättigheter och friheter vid
behandling av personuppgifter. Det gäller såväl inom den inre sekretessen
som vid sammanhållen journalföring.
Riskanalysen ska även innefatta särskilda riskbedömningar exempelvis
utifrån om det förekommer skyddade personuppgifter som är
sekretessmarkerade, uppgifter om allmänt kända personer, uppgifter från
vissa mottagningar eller medicinska specialiteter (prop. 2007/08:126 s. 148149).
Riskanalysen ska också omfatta en bedömning av hur sannolik och allvarlig
risken för de registrerades rättigheter och friheter är med utgångspunkt i
behandlingens art, omfattning, sammanhang och ändamål (skäl 76).

1 9 (32)

Datainspektionen

DI-2019-3846

Det är således genom behovs- och riskanalysen som den
personuppgiftsansvarige tar reda på vem som behöver åtkomst, vilka
uppgifter åtkomstmöjligheten ska omfatta, vid vilka tidpunkter och i vilka
sammanhang åtkomsten behövs, och samtidigt analyserar vilka risker för den
enskildes fri- och rättigheter som behandlingen kan leda till. Resultatet ska
sedan leda till de tekniska och organisatoriska åtgärder som behövs för att
säkerställa att det inte sker någon annan åtkomst än den som behovs- och
riskanalysen visar är befogad.
När en behovs- och riskanalys saknas inför tilldelning av behörighet i
systemet, saknas grunden för att den personuppgiftsansvarige på ett lagligt
sätt ska kunna tilldela sina användare en korrekt behörighet. Den
personuppgiftsansvarige är ansvarig för, och ska ha kontroll över, den
personuppgiftsbehandling som sker inom ramen för verksamheten. Att
tilldela användare en vid åtkomst till journalsystem, utan att denna grundas
på en utförd behovs- och riskanalys, innebär att den personuppgiftsansvarige
inte har tillräcklig kontroll över den personuppgiftsbehandling som sker i
journalsystemet och heller inte kan visa att denne har den kontroll som
krävs.
Vid inspektionstillfället den 3 april 2019 efterfrågade Datainspektionen en
dokumenterad behovs- och riskanalys. Capio S:t Görans uppgav att de
tidigare har genomfört en behovs- och riskanalys, men att den dock inte
fanns bevarad. Capio S:t Göran uppgav att de mot bakgrund av denna
behovs- och riskanalys hade tagit fram riktlinjer för behörighetstilldelning,
som ska användas av verksamhetscheferna vid respektive klinik när de
beslutar om tilldelning av behörigheter. Capio S:t Görans har även tagit fram
rutiner för tilldelning av behörighet. Capio S:t Görans har den 19 mars givit
in nya dokument som anges vara behovs- och riskanalyser rörande de tre
aktuella journalsystemen Cosmic, NPÖ och TakeCare.
Datainspektionen har ovan beskrivit vilka krav som gäller vid genomförandet
av en behovs- och riskanalys. I en sådan ska såväl behoven som riskerna
bedömas utifrån de uppgifter som behöver behandlas i verksamheten, vilka
processer det är frågan om och vilka risker för den enskildes integritet som
föreligger såväl på organisatorisk som på individuell nivå. Det är således
frågan om en strategisk analys på strategisk nivå, som ska ge en
behörighetsstruktur som är anpassad till verksamheterna.

2 0 (32)

Datainspektionen

DI-2019-3846

Datainspektionen kan konstatera att vare sig riktlinjerna för tilldelning av
behörighet, rutinerna för tilldelning av behörighet eller något av de tre nya
dokumenten som anges vara behovs- och riskanalyser innehåller någon
bedömning i fråga om vilka behov som olika befattningshavare och olika
slags verksamheter behöver. En grundläggande förutsättning för att en
vårdgivare ska kunna uppfylla kravet på att begränsa den elektroniska
åtkomsten till personuppgifter om patienter till vad respektive
befattningshavare behöver för att kunna utföra sina arbetsuppgifter inom
hälso- och sjukvården är att vårdgivaren genomför en behovs- och riskanalys.
Det saknas också en analys där Capio S:t Görans beaktar negativa
konsekvenser för registrerade, olika kategorier av uppgifter, kategorier av
registrerade samt i vilken utsträckning omfattningen av antalet
personuppgifter och registrerade påverkar risken för fysiska personers
rättigheter och friheter till följd av Capio S:t Görans behandling av
personuppgifter i Cosmic, NPÖ och TakeCare. Det saknas också särskilda
riskbedömningar utifrån om det förekommer t.ex. skyddade personuppgifter
som är sekretessmarkerade, uppgifter om allmänt kända personer, uppgifter
från vissa mottagningar eller medicinska specialiteter eller andra faktorer
som kräver särskilda skyddsåtgärder. Det saknas även bedömning av hur
sannolik och allvarlig risken för de registrerades rättigheter och friheter
bedöms vara.
Datainspektionen kan konstatera att riktlinjerna för tilldelning av
behörighet, rutinerna för tilldelning av behörighet och de tre nya
dokumenten som anges vara behovs- och riskanalyser saknar en
grundläggande inventering av användarnas behov av åtkomst och analys av
risker, och det har heller inte gjorts någon bedömning av användarnas
faktiska behov i förhållande till de integritetsrisker som
personuppgiftsbehandlingen ger upphov till.
Sammanfattningsvis kan Datainspektionen konstatera att vare sig
riktlinjerna för tilldelning av behörighet, rutinerna för tilldelning av
behörighet eller något av de tre nya dokumenten som anges vara nya behovsoch riskanalyser uppfyller de krav som ställs på en behovs- och riskanalys
och att Capio S:t Görans inte har kunnat visa att de genomfört en behovsoch riskanalys i den mening som avses i 4 kap. 2 § HSLF-FS 2016:40, vare sig
inom ramen för den inre sekretessen eller inom ramen för den
sammanhållna journalföringen, enligt 4 respektive 6 kap. patientdatalagen.

2 1 (32)

Datainspektionen

DI-2019-3846

Detta innebär att Capio S:t Görans inte har vidtagit lämpliga organisatoriska
åtgärder i enlighet med artikel 5.1 f och artikel 31.1 och 31.2 för att kunna
säkerställa och, i enlighet med artikel 5.2, kunna visa att behandlingen av
personuppgifterna har en säkerhet som är lämplig i förhållande till riskerna.
Behörighetstilldelning avseende åtkomst till personuppgifter om patienter
Som har redovisats ovan kan en vårdgivare ha ett berättigat intresse av att ha
en omfattande behandling av uppgifter om enskildas hälsa. Detta gör sig
särskilt gällande inom akutsjukvården. Oaktat detta ska åtkomstmöjligheter
till personuppgifter om patienter vara begränsade till vad som behövs för att
den enskilde ska kunna fullgöra sina arbetsuppgifter.
När det gäller tilldelning av behörighet för elektronisk åtkomst enligt 4 kap.
2 § och 6 kap. 7 § patientdatalagen framgår det av förarbetena, prop.
2007/08:126 s. 148-149, bl.a. att det ska finnas olika behörighetskategorier i
journalsystemet och att behörigheterna ska begränsas till vad användaren
behöver för att ge patienten en god och säker vård. Det framgår även att ”en
mer vidsträckt eller grovmaskig behörighetstilldelning bör anses som en
obefogad spridning av journaluppgifter inom en verksamhet och bör som
sådan inte accepteras.”
Inom hälso- och sjukvården är det den som behöver uppgifterna i sitt arbete
som kan vara behörig att få åtkomst till dem. Det gäller såväl inom en
vårdgivare som mellan vårdgivare. Det är, som redan nämnts, genom
behovs- och riskanalysen som den personuppgiftsansvarige tar reda på vem
som behöver åtkomst, vilka uppgifter åtkomsten ska omfatta, vid vilka
tidpunkter och i vilka sammanhang åtkomsten behövs, och samtidigt
analyserar vilka risker för den enskildes fri- och rättigheter som
behandlingen kan leda till. Resultatet ska sedan leda till de tekniska och
organisatoriska åtgärder som behövs för att säkerställa att ingen tilldelning
av behörighet ger vidare åtkomstmöjligheter än den som behovs- och
riskanalysen visar är befogad. En viktig organisatorisk åtgärd är att ge
anvisning till de som har befogenhet att tilldela behörigheter om hur detta
ska gå till och vad som ska beaktas så att det, med behovs- och riskanalysen
som grund, blir en korrekt behörighetstilldelning i varje enskilt fall.
Capio S:t Görans framhåller att deras verksamhet är ett akutsjukhus. De gör
gällande att det behövs breda tilldelningar av behörigheter i och med att det
är en mycket låg andel i förväg planerad vård på sjukhuset.

2 2 (32)

Datainspektionen

DI-2019-3846

Datainspektionen ifrågasätter inte att medarbetare vid Capio S:t Görans
behöver omfattande åtkomstmöjligheter till patienternas personuppgifter för
att kunna fullgöra sina arbetsuppgifter inom hälso- och sjukvården. Detta
innebär dock inte att det är tillåtet att utan föregående behovs- och
riskanalys tilldela samtliga medarbetare med kliniska uppdrag sådana
omfattade åtkomstmöjligheter. Capio S:t Görans omfattas av en skyldighet
att, efter att ha genomfört behovs- och riskanalyser i den mening som avses i
4 kap. 2 § HSLF-FS 2016:40, tilldela respektive medarbetar en individuell
behörighet som är begränsad till vad denne behöver för att kunna fullgöra
sina arbetsuppgifter inom hälso- och sjukvården.
När det gäller den inre sekretessen framgår det att mer än 2 700 medarbetare
vid Capio S:t Görans använder Cosmic, som innehåller uppgifter om cirka
490 000 unika patienter. Det har framkommit att Capio S:t Görans inte har
begränsat användarnas behörighet för åtkomst till personuppgifter inom
ramen för den inre sekretessen i journalsystemet Cosmic.
Capio S:t Görans har uppgett att behörigheterna inom den inre sekretessen
till viss del begränsas av så kallade aktiva val. När det gäller åtkomst till
uppgifter inom en vårdgivares verksamhet, så följer det av 4 kap. 4 § HSLFFS 2016:40 att vårdgivaren ”ska ansvara för att information om på vilka andra
vårdenheter eller i vilka andra vårdprocesser det finns uppgifter om en viss
patient inte kan göras tillgänglig utan att den behörige användaren har gjort
ett ställningstagande till om han eller hon har rätt att ta del av denna
information (aktivt val). Uppgifterna får sedan inte göras tillgängliga utan att
den behörige användaren gör ytterligare ett aktivt val.”
Att Capio kräver aktiva val av sina användare innebär inte att medarbetarnas
åtkomstmöjligheter till personuppgifterna i systemet har begränsats på så
sätt att de inte längre är tekniskt åtkomliga för användaren. Det innebär
endast att användaren, för att denne ska kunna ta del av uppgifterna, måste
”klicka” sig fram i journalsystemet. Detta innebär i sin tur att alla användare
som gör sådana aktiva val kan ta del av samtliga patienters uppgifter och inte
enbart de uppgifter som respektive användare har ett behov att ta del av.
Datainspektionen konstaterar att patientdatalagen ställer krav på både
begränsning av behörigheter och aktiva val. Funktionen aktiva val är en
integritetshöjande åtgärd, men utgör inte en sådan begränsning av

2 3 (32)

Datainspektionen

DI-2019-3846

behörigheter som avses i 4 kap. 2 § patientdatalagen. Av förarbetena till
patientdatalagen, prop. 2007/08:126, s. 149 anges att syftet med
bestämmelserna är att inpränta skyldigheten för den ansvarige vårdgivaren
att göra aktiva och individuella behörighetstilldelningar utifrån analyser av
vilken närmare information olika personalkategorier och olika slags
verksamheter behöver. Eftersom olika användare har olika arbetsuppgifter
inom olika arbetsområden, behöver användarnas åtkoms till uppgifterna
begränsas för att återspegla detta. Av förarbetena framgår att uppgifter
dessutom behöver lagras i olika skikt så att mer känsliga uppgifter kräver
aktiva val eller annars inte är lika enkelt åtkomliga för personalen som
mindre känsliga uppgifter.
Datainspektionen kan med anledning av ovanstående konstatera att de
aktiva valen inte är en åtkomstbegränsning enligt 4 kap. 2 §
patientdatalagen, eftersom denna bestämmelse kräver att behörigheten ska
begränsas till vad som behövs för att den enskilde ska kunna fullgöra sina
arbetsuppgifter inom hälso- och sjukvården.
4 kap. 4 § patientdatalagen ger patienter rätt att begära spärr av
vårddokumentationen. En spärr är dock inte en sådan åtkomstbegränsning
som avses i 4 kap. 2 § patientdatalagen, eftersom en spärr är något som
efterfrågas av patienten själv. Det är således ett ställningstagande som inte
behandlar frågan om hur vårdgivaren ska begränsa åtkomsten till vad som
behövs för att den enskilde ska kunna fullgöra sina arbetsuppgifter inom
hälso- och sjukvården.
Capio S:t Görans anger att de använder systematisk logguppföljning för att
reducera risken för att medarbetare otillbörligen tar del av patientuppgifter.
Datainspektionen konstaterar att patientdatalagen inte lämnar något
utrymme för vårdgivare att kompensera frånvaron av behovs- och riskanalys,
eller en alltför bred tilldelning av behörighet till åtkomst, med en omfattande
logguppföljning.
När det gäller den sammanhållna journalföringen i TakeCare framgår det att
Capio S:t Görans har begränsat antalet medarbetare som har tillgång till
systemet till 606 medarbetare. Capio S:t Görans har dock inte gjorts någon
begränsning i fråga om vilken dokumentation som dessa medarbetare kan ta
del av, så dessa medarbetare har åtkomst till alla personuppgifter som
behandlas i journalsystemet TakeCare, förutom vad avser uppgifter som

2 4 (32)

Datainspektionen

DI-2019-3846

finns hos skyddade enheter hos andra vårdgivare eller de uppgifter som är
spärrade av patienten enligt 6 kap. patientdatalagen.
Att tilldelningen av behörigheter i Cosmic, NPÖ och TakeCare inte har
föregåtts av en behovs- och riskanalys innebär att Capio S:t Görans inte har
analyserat användarnas behov av åtkomst till uppgifterna, riskerna som
denna åtkomst kan medföra och därmed inte heller identifierat vilken
åtkomst som är befogad för användarna utifrån en sådan analys.
Användarnas läsbehörigheter har således inte begränsats på så sätt som
bestämmelserna i patientdatalagen kräver och Capio S:t Görans har inte, i
enlighet med artikel 32 dataskyddsförordningen, använt sig av några
lämpliga tekniska åtgärder för att kunna begränsa användarnas åtkomst till
patienternas uppgifter i journalsystemen.
Detta har i sin tur inneburit att det funnits en risk för obehörig åtkomst och
obefogad spridning av personuppgifter dels inom ramen för den inre
sekretessen, dels inom ramen för den sammanhållna journalföringen.
Capio S:t Görans har hänvisat till den bedömning som IVO tidigare gjort i ett
tillsynsärende. Capio S:t Görans framhåller att IVO belyste vikten av att
medarbetare med vårduppdrag har tillräckligt omfattande behörighet för
NPÖ och TakeCare samt vilka risker som skulle kunna uppstå för
patientsäkerheten om läkare och koordinerande sjuksköterskor inte skulle
ha tillräckligt bred behörighet.
Vad som framkommer i IVOs granskning fråntar inte Capio skyldigheten att
genomföra behovs- och riskanalyser till grund för sin behörighetstilldelning.
Eftersom den analys av behov och risker som Capio S:t Görans har genomfört
inte har tagit hänsyn till riskerna för fysiska personers rättigheter och
friheter eller de olika slags risker som kan vara förknippade med en alltför
vid tillgänglighet avseende vissa slags uppgifter har Capio S:t Görans inte
visat att läsbehörigheterna har begränsats på så sätt som
dataskyddsförordningen och patientdatalagen kräver.
Sammanfattningsvis kan Datainspektionen, mot bakgrund av vad som
framgår av utredningen, konstatera att Capio S:t Görans, vare sig inom den
inre sekretessen i Cosmic eller den sammanhållna journalföringen i NPÖ och
TakeCare, har vidtagit de lämpliga tekniska eller organisatoriska åtgärder

2 5 (32)

Datainspektionen

DI-2019-3846

som de skulle ha vidtagit, för att kunna säkerställa en säkerhetsnivå som är
lämplig i förhållande till risken som behandlingen medför – i synnerhet för
obehörig åtkomst till personuppgifter – i journalsystemen Cosmic, NPÖ och
TakeCare.
Mot bakgrund av ovanstående kan Datainspektionen konstatera att Capio S:t
Görans behandlar personuppgifter i strid med artikel 5.1 f samt artikel 32.1
och 32.2 i dataskyddsförordningen genom att Capio S:t Görans inte har
begränsat användarnas behörigheter för åtkomst till journalsystemen
Cosmic, NPÖ och TakeCare, till vad som enbart behövs för att användaren
ska kunna fullgöra sina arbetsuppgifter inom hälso- och sjukvården enligt 4
kap. 2 § och 6 kap. 7 § patientdatalagen och 4 kap. 2 § HSLF-FS 2016:40.
Detta innebär att Capio S:t Görans inte har vidtagit åtgärder för att kunna
säkerställa och, i enlighet med artikel 5.2 dataskyddsförordningen, kunna
visa en lämplig säkerhet för personuppgifterna.
Dokumentation av åtkomsten (loggar)
Datainspektionen kan konstatera att det av loggarna i Cosmic, NPÖ och
TakeCare framgår uppgifter om den specifika patienten, vilken användare
som har öppnat journalen, åtgärder som har vidtagits, vilken
journalanteckning som har öppnats, vilken tidsperiod användaren har varit
inne, alla öppningar av journalen som gjorts på den patienten under den
valda tidsrymden och klockslag och datum för det senaste öppnandet.
Datainspektionen konstaterar att dokumentationen av åtkomsten (loggarna)
i Cosmic, NPÖ och TakeCare är i överensstämmelse med de krav som
framgår av 4 kap. 9 § HSLF-FS 2016:40.

Val av ingripande
Rättslig reglering
Om det skett en överträdelse av dataskyddsförordningen har
Datainspektionen ett antal korrigerande befogenheter att tillgå enligt artikel
58.2 a - j i dataskyddsförordningen. Tillsynsmyndigheten kan bland annat
förelägga den personuppgiftsansvarige att se till att behandlingen sker i
enlighet med förordningen och om så krävs på ett specifikt sätt och inom en
specifik period.

2 6 (32)

Datainspektionen

DI-2019-3846

Av artikel 58.2 i dataskyddsförordningen följer att Datainspektionen i
enlighet med artikel 83 ska påföra sanktionsavgifter utöver eller i stället för
andra korrigerande åtgärder som avses i artikel 58.2, beroende på
omständigheterna i varje enskilt fall.
I artikel 83.2 dataskyddsförordningen anges de faktorer som ska beaktas för
att bestämma om en administrativ sanktionsavgift ska påföras, men också
vad som ska påverka sanktionsavgiftens storlek. Av central betydelse för
bedömningen av överträdelsens allvar är dess karaktär, svårighetsgrad och
varaktighet. Om det är fråga om en mindre överträdelse får
tillsynsmyndigheten, enligt skäl 148 i dataskyddsförordningen, utfärda en
reprimand i stället för att påföra en sanktionsavgift.
Föreläggande
Hälso- och sjukvården har, som nämnts, stort behov av information i sin
verksamhet och under senare år har en mycket omfattande digitalisering
skett inom vården. Såväl uppgiftssamlingarna storlek som hur många som
delar information med varandra har ökat väsentligt. Detta ökar kraven på
den personuppgiftsansvarige, eftersom bedömningen vad som är en lämplig
säkerhet påverkas av behandlingens omfattning.
Inom hälso- och sjukvården innebär det ett stort ansvar för den
personuppgiftsansvarige att skydda uppgifterna från obehörig åtkomst,
bland annat genom att ha en behörighetstilldelning som är än mer
finfördelad. Det är därför väsentligt att det sker en reell analys av behoven
utifrån olika verksamheter och olika befattningshavare. Lika viktigt är det att
det sker en faktisk analys av de risker som utifrån ett integritetsperspektiv
kan uppstå vid en alltför vid tilldelning av behörighet till åtkomst. Utifrån
denna analys ska sedan den enskilde befattningshavarens åtkomst begränsas.
Denna behörighet ska sedan följas upp och förändras eller inskränkas efter
hand som ändringar i den enskilde befattningshavarens arbetsuppgifter ger
anledning till det.
Datainspektionens tillsyn har visat att Capio S:t Görans inte har vidtagit
lämpliga säkerhetsåtgärder för att ge skydd till personuppgifterna i
journalsystemen Cosmic, NPÖ och TakeCare genom att inte följa de krav
som ställs i patientdatalagen och Socialstyrelsens föreskrifter och därigenom
inte uppfyller kraven i artikel 5.1 f samt artikel 32.1 och 32.2 i
dataskyddsförordningen. Underlåtenheten omfattar såväl den inre

2 7 (32)

Datainspektionen

DI-2019-3846

sekretessen enligt 4 kap. patientdatalagen som den sammanhållna
journalföringen enligt 6 kap. patientdatalagen.
Datainspektionen förelägger därför med stöd av artikel 58.2 d
dataskyddsförordningen Capio S:t Görans att genomföra och dokumentera
erforderliga behovs- och riskanalyser för journalsystemen Cosmic, NPÖ och
TakeCare inom ramen för såväl den inre sekretessen som inom ramen för
den sammanhållna journalföringen. Capio S:t Görans ska vidare, med stöd av
dessa behovs- och riskanalyser, tilldela varje användare individuell
behörighet för åtkomst till personuppgifter som begränsas till enbart vad
som behövs för att den enskilde ska kunna fullgöra sina arbetsuppgifter inom
hälso- och sjukvården.
Sanktionsavgift
Datainspektionen kan konstatera att överträdelserna i grunden avser Capio
S:t Görans skyldighet att vidta lämpliga säkerhetsåtgärder för att ge skydd till
personuppgifter enligt dataskyddsförordningen.
I detta fall är det frågan om stora uppgiftssamlingar med känsliga
personuppgifter och vidsträckta behörigheter. Vårdgivaren behöver med
nödvändighet ha en omfattande behandling av uppgifter om enskildas hälsa.
Den får dock inte vara oinskränkt utan ska baseras på vad enskilda
medarbetare behöver för att kunna utföra sina uppgifter. Datainspektionen
konstaterar att det är frågan om uppgifter som omfattar direkt identifiering
av den enskilde genom såväl namn, kontaktuppgifter som personnummer,
uppgifter om hälsa, men det också kan röra sig om andra privata uppgifter
om exempelvis familjeförhållanden, sexualliv och livsstil. Patienten är
beroende av att få vård och är därmed i en utsatt situation. Uppgifternas
karaktär, omfattning och patienternas beroendeställning ger vårdgivare ett
särskilt ansvar att säkerställa patienternas rätt till adekvat skydd för deras
personuppgifter.
Ytterligare försvårande omständigheter är att behandlingen av uppgifter om
patienter i huvudjournalsystemet hör till kärnan i en vårdgivares
verksamhet, att behandlingen omfattar många patienter och möjligheten till
åtkomst avser en stor andel av de anställda. Inom ramen för den inre
sekretessen har mer än 2 700 medarbetare åtkomst till uppgifter som rör
närmare 490 000 patienter. Utöver det har mer än 600 medarbetare, inom

2 8 (32)

Datainspektionen

DI-2019-3846

ramen för den sammanhållna journalföringen, åtkomstmöjligheten till
uppgifter rörande cirka 3 miljoner patienter i TakeCare.
Vid bestämmande av överträdelsernas allvar kan också konstateras att
överträdelserna även omfattar de grundläggande principerna i artikel 5 i
dataskyddsförordningen, som tillhör de allvarligare överträdelserna som kan
ge en högre sanktionsavgift enligt artikel 83.5 i dataskyddsförordningen.
Dessa faktorer innebär sammantaget att överträdelserna inte är att bedöma
som mindre överträdelser utan överträdelser som ska leda till en
administrativ sanktionsavgift.
Datainspektionen anser att dessa överträdelser har en nära anknytning till
varandra. Den bedömningen grundar sig på att behovs- och riskanalysen ska
ligga till grund för tilldelningen av behörigheterna. Datainspektionen
bedömer därför att dessa överträdelser har så nära anknytning till varandra
att de utgör sammankopplade uppgiftsbehandlingar enligt artikel 83.3 i
dataskyddsförordningen. Datainspektionen bestämmer därför en gemensam
sanktionsavgift för dessa överträdelser.
Det maximala beloppet för sanktionsavgiften i detta fall är 20 000 000 EUR
eller, om det gäller ett företag, upp till 4 % av den totala globala
årsomsättningen under föregående år, beroende på vilket värde som är
högst, enligt artikel 83.5 dataskyddsförordningen.
Begreppet ”ett företag” omfattar alla företag som bedriver en ekonomisk
verksamhet, oavsett enhetens juridiska status eller det sätt på vilket det
finansieras. Ett företag kan därför bestå av ett enskilt företag i meningen en
juridisk person, men också av flera fysiska personer eller företag. Således
finns det situationer där en hel grupp behandlas som ett företag och dess
totala årliga omsättning ska användas för att beräkna beloppet för en
överträdelse av dataskyddsförordningen från ett av dess företag.
Av beaktandeskäl 150 i dataskyddsförordningen framgår bland annat
följande. […]Om de administrativa sanktionsavgifterna åläggs ett företag, bör
ett företag i detta syfte anses vara ett företag i den mening som avses i
artiklarna 101 och 102 i EUF-fördraget[…]

2 9 (32)

Datainspektionen

DI-2019-3846

Detta innebär att bedömningen av vad som utgör ett företag ska utgå från
konkurrensrättens definitioner. Reglerna för koncernansvar i EU:s
konkurrenslagstiftning kretsar kring begreppet ekonomisk enhet. Ett
moderbolag och ett dotterbolag betraktas som en del av samma ekonomiska
enhet när moderbolaget utövar ett avgörande inflytande över dotterbolaget.
Det avgörande inflytandet (dvs. kontrollen) kan antingen uppnås genom
ägande eller genom avtal. Av rättspraxis framgår att ett hundraprocentigt
ägande innebär en presumtion för att kontroll ska anses föreligga2.
Capio S:t Görans gör gällande att enligt det vårdavtal, som Capio Group
tecknade med Region Stockholm, avseende drift av S:t Görans Sjukhus ska
bolaget Capio S:t Görans Sjukhus anses vara en helt fristående verksamhet,
skild från Capio Group/Ramsay Générale de Santé, varför omsättning för
Capio Group och Ramsay Générale de Santé inte är tillämpligt för Capio S:t
Görans Sjukhus.
De omständigheter Capio S:t Görans anger till stöd för detta är följande.
Capio S:t Görans framhåller att det aktuella vårdavtalet innebär att Capio S:t
Görans inte kan ingå avtal med annat bolag i Capiokoncernen som
föranleder förpliktelser för Capio S:t Görans utan att det på förhand
skriftligen godkänts av Region Stockholm. Region Stockholm har en
optionsrätt att återförvärva samtliga aktier i Capio S:t Görans vid
vårdavtalets utgång. Capio S:t Görans verksamhetsinnehåll, patientvolymer
och ersättningsnivåer uteslutande bestäms av Region Stockholm. Capio S:t
Görans ägarbolag inte har några möjligheter att påverka dessa förhållanden
genom egna beslut. Capio S:t Görans är skilt från samtliga andra bolag i
Capiokoncernen i fråga om IT-infrastruktur.
Datainspektionen bedömer att den avtalsklausul som Capio S:t Görans
åberopar förvisso indikerar att Capio S:t Görans ska hållas separat och inte
sammanblandas med koncernens övriga tillgångar. Datainspektionen
bedömer dock att detta inte visar att Ramsay Générale de Santé och Capio S:t
Görans inte utgör en ekonomisk enhet på så sätt som avses enligt artiklarna
101 och 102 i EUF-fördraget. Datainspektionen utgår således från den ovan
nämnda presumtionen och utgår från koncernen Ramsay Générale de Santé:s
årsomsättning.

2

Mål T-419/14 The Goldman Sachs Group, Inc. mot Europeiska kommissionen

3 0 (32)

Datainspektionen

DI-2019-3846

Den administrativa sanktionsavgiften ska vara effektiv, proportionerlig och
avskräckande. Det innebär att beloppet ska bestämmas så att den
administrativa sanktionsavgiften leder till rättelse, att den ger en preventiv
effekt och att den dessutom är proportionerlig i förhållande till såväl aktuella
överträdelser som till tillsynsobjektets betalningsförmåga.
Capio S:t Görans betalningsförmåga påverkas av verksamhetens storlek.
Datainspektionen har beräknat denna utifrån den totala globala
omsättningen under föregående budgetår för Ramsay-koncernen som Capio
S:t Görans ingår i. Enligt koncernens årsredovisning för räkenskapsåret
2018/2019 uppgick årsomsättningen till 3 401 miljoner euro.
Datainspektionen kan konstatera att den maximala sanktionsavgiften som
kan utgå är 136 miljoner euro.
Utifrån överträdelsernas allvar och att den administrativa sanktionsavgiften
ska vara effektiv, proportionerlig och avskräckande bestämmer
Datainspektionen den administrativa sanktionsavgiften Capio S:t Görans till
30 000 000 (trettio miljoner) kronor.
_____________________________________
Detta beslut har fattats av generaldirektören Lena Lindgren Schelin efter
föredragning av it-säkerhetsspecialisten Magnus Bergström. Vid den slutliga
handläggningen har chefsjuristen Hans-Olof Lindblom och enhetschefen
Katarina Tullstedt medverkat.

Lena Lindgren Schelin, 2020-12-02 (Det här är en elektronisk signatur)

Bilaga: Bilaga 1 – Hur man betalar sanktionsavgift
Kopia till: Dataskyddsombudet

Hur man överklagar
Om ni vill överklaga beslutet ska ni skriva till Datainspektionen. Ange i
skrivelsen vilket beslut ni överklagar och den ändring som ni begär.
Överklagandet ska ha kommit in till Datainspektionen senast tre veckor från
den dag ni fick del av beslutet. Om överklagandet har kommit in i rätt tid

3 1 (32)

Datainspektionen

DI-2019-3846

sänder Datainspektionen det vidare till Förvaltningsrätten i Stockholm för
prövning.
Ni kan e-posta överklagandet till Datainspektionen om det inte innehåller
några integritetskänsliga personuppgifter eller uppgifter som kan omfattas av
sekretess. Myndighetens kontaktuppgifter framgår av beslutets första sida.

3 2 (32)

