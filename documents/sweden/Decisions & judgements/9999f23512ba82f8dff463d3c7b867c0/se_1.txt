1(30) 

Spotify AB 
Regeringsgatan 19 
11153 Stockholm 

Beslut efter tillsyn enligt 
dataskyddsförordningen – Spotify AB 

 
Innehållsförteckning 
Integritetsskyddsmyndighetens beslut ............................................................................3 
Spotifys generella rutiner för hantering av begäran om tillgång ...........................3 
Granskning av enskilda klagomål ........................................................................3 
1 Redogörelse för tillsynsärendet ...................................................................................5 
2 Tillämpliga bestämmelser ............................................................................................6 
3 Spotifys generella rutiner för hantering av begäran om tillgång - Motivering av beslut
 ........................................................................................................................................7 
3.1 Information - artikel 15.1 a-h och 15.2 i dataskyddsförordningen ..................7 
3.1.1 Vad som framkommit i ärendet ........................................................7 
3.1.2 Integritetsskyddsmyndighetens bedömning .....................................8 

3.2 Rätten till tillgång till personuppgifter och kopia på personuppgifter under 
behandling – artikel 15.1 och 15.3 i dataskyddsförordningen ............................12 
3.2.1 Vad som har framkommit i ärendet ................................................12 
3.2.2 Integritetsskyddsmyndighetens bedömning ...................................15 
4 Granskning av enskilda klagomål - Motivering av beslut ...........................................20 

4.1 Klagomål 1 (från Nederländerna med nationellt referensnummer z2018-
28415) ................................................................................................................20 
4.1.1 Bakgrund ........................................................................................20 
4.1.2 Vad som har framkommit i ärendet ................................................20 
4.1.3 Integritetsskyddsmyndighetens bedömning ...................................22 
4.2 Klagomål 2 (från Österrike med nationellt referensnummer D130.198) ......23 
4.2.1 Bakgrund ........................................................................................23 
4.2.2 Vad som har framkommit i ärendet ................................................23 
4.2.3 Integritetsskyddsmyndighetens bedömning ...................................24 
4.3 Klagomål 3 (från Danmark med nationellt referensnummer 2018-31-1198) 26 
5 Val av ingripande .......................................................................................................26 
 

Diarienummer: 
DI-2019-6696 

 

Datum: 
2023-06-12 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

2(30) 

 

5.1 Tillämpliga bestämmelser ............................................................................26 
5.2 Samma eller sammankopplade uppgiftsbehandlingar .................................27 
5.3 Brister i information enligt artikel 15.1 och 15.2 i dataskyddsförordningen 
och i beskrivningen av uppgifterna i de tekniska loggfilerna ..............................27 
5.4 Överträdelser avseende klagomål 1 och 2 ..................................................29 

 
 

 

 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

3(30) 

 

Integritetsskyddsmyndighetens beslut 
Spotifys generella rutiner för hantering av begäran om tillgång 

Integritetsskyddsmyndigheten konstaterar att Spotify AB (556703-7485) under 
perioden från och med den 16 november 2021 till och med den 16 maj 2022 i den 
information som ska lämnas enligt artikel 15.1 och 15.2 i dataskyddsförordningen1 inte 
lämnat tillräckligt tydlig information om  

–  ändamålen med behandlingen,  
–  kategorier av personuppgifter som behandlingen gäller,  
–  kategorier av mottagare av personuppgifterna,  
–  de förutsedda perioder under vilka personuppgifter kommer att lagras eller, om 

detta inte är möjligt, de kriterier som används för att fastställa denna period, 

–  varifrån personuppgifter kommer,  
– 

lämpliga skyddsåtgärder när personuppgifter överförs till tredjeland.  

Integritetsskyddsmyndigheten konstaterar vidare att Spotify AB under perioden från 
och med den 11 juni 2019 till och med den 16 maj 2022 genom att som standard 
tillhandahålla beskrivningen av uppgifterna i de tekniska loggfilerna på engelska inte 
har uppfyllt kraven på att all kommunikation som lämnas till den registrerade enligt 
artikel 15 i dataskyddsförordningen ska vara tydlig och begriplig på sätt som anges i 
artikel 12.1 i dataskyddsförordningen.  

Spotify AB har därmed behandlat personuppgifter i strid med artiklarna 12.1, 15.1 a-d, 
15.1 g och 15.2 i dataskyddsförordningen.  

Integritetsskyddsmyndigheten beslutar med stöd av artiklarna 58.2 och 83 i 
dataskyddsförordningen att Spotify AB för dessa brister ska betala en administrativ 
sanktionsavgift på 58 000 000 (femtioåttamiljoner) kronor. 

Granskning av enskilda klagomål 

Integritetsskyddsmyndigheten konstaterar avseende klagomål 1 att Spotify AB i sin 
hantering av klagandens begäran om tillgång som gjordes den 27 maj 2018 har 
behandlat personuppgifter i strid med 
–  artikel 12.3 i dataskyddsförordningen, genom att kopian på personuppgifter har 

lämnats för sent,  

–  artiklarna 12.1, 15.1 och 15.3 i dataskyddsförordningen, genom att i den kopia på 
personuppgifter som Spotify AB lämnat inte ha tillhandahållit samtliga klagandens 
personuppgifter i en begriplig form.  

Integritetsskyddsmyndigheten konstaterar avseende klagomål 2 att Spotify AB i sin 
hantering av klagandens begäran om tillgång som gjordes den 10 oktober 2018 har 
behandlat personuppgifter i strid med   

–  artiklarna 15.1 och 15.3 i dataskyddsförordningen, genom att i den kopia på 

personuppgifter som Spotify AB lämnat inte ha gett tillgång till samtliga 
personuppgifter som Spotify AB behandlade om den klagande,   

 
1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

4(30) 

 

–  artiklarna 15.1 a-h och 15.2 i dataskyddsförordningen, genom att inte ha 
tillhandhållit någon av den information som anges i dessa bestämmelser.  

 
Integritetsskyddsmyndigheten ger Spotify AB en reprimand enligt artikel 58.2 b i 
dataskyddsförordningen för bristerna avseende klagomål 1 och 2.  

Integritetsskyddsmyndigheten förelägger Spotify AB enligt artikel 58.2 
c i dataskyddsförordningen att avseende klagomål 2 senast en månad efter att detta 
beslut vunnit laga kraft tillmötesgå klagandens2 begäran om tillgång genom att, med 
förbehåll för eventuellt tillämpliga undantag i artikel 15.4 i dataskyddsförordningen och 
5 kap. dataskyddslagen3, lämna klaganden tillgång till samtliga personuppgifter som 
Spotify behandlar om klaganden genom att förse den klagande med en kopia på 
personuppgifterna enligt 15.3 samt lämna information enligt artiklarna 15.1 a-h och 
15.2.  

 

 

 
2 Klagandens identifieringsuppgifter framgår av bilaga 1 
3 Lagen (2018:218) med kompletterande bestämmelser till EU:s dataskyddsförordning. 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

5(30) 

 

1 Redogörelse för tillsynsärendet 

Integritetsskyddsmyndigheten (IMY) har, mot bakgrund av att IMY tagit del av 
klagomål riktade mot Spotify AB (Spotify) gällande rätten till tillgång enligt artikel 15 i 
dataskyddsförordningen, inlett tillsyn mot Spotify i syfte att utreda om bolagets sätt att 
hantera registrerades begäran om tillgång är i enlighet med dataskyddsförordningens 
bestämmelser. IMY har inledningsvis granskat bolagets generella rutiner vid begäran 
om tillgång och inte vad som förevarit i de enskilda klagomålen. Granskningen har 
varit inriktad på huruvida bolagets processer och rutiner för att ge tillgång enligt artikel 
15 på ett generellt plan möjliggör för registrerade att få tillgång till de personuppgifter 
bolaget behandlar om dem samt övrig information enligt bestämmelsen. Med 
registrerade avses i detta sammanhang de kunder som använder Spotifys tjänster och 
inte andra kategorier av registrerade, t.ex. anställda hos Spotify. 

IMY har inom ramen för denna granskning inte kontrollerat vilka personuppgifter 
Spotify behandlar och om samtliga dessa ges ut vid varje enskild begäran. Exempelvis 
har någon jämförelse mellan Spotifys register över behandlingar enligt artikel 30 i 
dataskyddsförordningen och de personuppgifter som ingår i kopian på personuppgifter 
enligt artikel 15.3 i dataskyddsförordningen inte gjorts. IMY har inte heller inom ramen 
för denna tillsyn granskat huruvida Spotifys personuppgiftsbehandling i övrigt uppfyller 
dataskyddsförordningens bestämmelser, t.ex. avseende grundläggande principer och 
rättslig grund för behandlingen.  

Tillsynsärendet inleddes med en tillsynsskrivelse den 11 juni 2019. Svar på 
tillsynsskrivelsen kom in den 31 juli 2019. Den 16 oktober 2019 skickades en begäran 
om komplettering i ärendet. Svar kom in den 15 november 2019. Spotify har därefter 
på eget initiativ inkommit med ytterligare kompletteringar den 25 augusti 2020 i syfte 
att informera IMY om uppdateringar avseende rutiner för hantering av begäran om 
tillgång. 

Spotify är en organisation med verksamhet och användare i flera medlemsstater i EU. 
IMY har med hänsyn till att ärendet är gränsöverskridande tillämpat de mekanismer för 
samarbete och enhetlighet som finns i kapitel VII i dataskyddsförordningen. Samtliga 
dataskyddsmyndigheter i EU har varit berörda tillsynsmyndigheter i detta ärende. Med 
anledning av mekanismerna för samarbete och enhetlighet, och behovet av en 
harmoniserad klagomålshantering inom EU4, utvidgade IMY i november 2020 den 
pågående generella tillsynen till att även omfatta vad som förevarit i tre enskilda 
klagomål, som också omfattar de klagomål som inledningsvis legat till grund för 
tillsynen av de generella rutinerna.  

Den 5 november 2020 begärde IMY att Spotify skulle redogöra för sin inställning till de 
brister som görs gällande i klagomålen samt vilka åtgärder Spotify vidtagit för att svara 
på respektive begäran om tillgång. Spotify har svarat på IMY:s begäran den 18 
december 2020. Spotify har därefter inkommit med kompletterande yttranden, den 15 
april 2021 som svar på kompletterande frågor som IMY ställde den 24 mars 2021 samt 
den 31 augusti 2021 som svar på frågor som IMY ställde den 9 juli 2021. 

 
4 Under 2020 arbetade dataskyddsmyndigheterna gemensamt för att fastställa gemensamma arbetssätt med 
hanteringen av klagomål, vilket resulterade i en intern vägledning som fastställdes i februari 2021. Från att 
myndigheten tidigare använt klagomål för att identifiera återkommande mönster och risker, men som huvudregel 
avsluta klagomålen med ett standardsvar, gör IMY nu en individuell bedömning av varje klagomål. Internal EDPB 
Document 02/2021 on SA:s duties in relation to alleged GDPR infringements, antagen 2 februari 2021.    
 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

6(30) 

 

Den 19 oktober 2021 skickades ytterligare en begäran om komplettering avseende 
Spotifys generella rutiner. Svar inkom den 12 november 2021. Den 8 juni samt den 17 
oktober 2022 har Spotify på eget initiativ inkommit med ytterligare kompletteringar i 
syfte att informera IMY om uppdateringar avseende rutiner för hantering av begäran 
om tillgång.  

Spotify har yttrat sig över IMY:s utkast till beslut den 20 december 2022. IMY har 
därefter berett övriga berörda tillsynsmyndigheter tillfälle att yttra sig i enlighet med 
artikel 60 i dataskyddsförordningen. Den franska dataskyddsmyndigeten har därvid 
uttryckt en relevant och motiverad invändning mot IMY:s utkast till beslut. Spotify har 
den 13 mars 2023 beretts tillfälle att yttra sig över invändningen samt IMY:s reviderade 
utkast till beslut. Spotifys svar inkom den 11 april 2023.   

Tillsynsärendet omfattar mot bakgrund av det ovanstående dels en granskning av 
Spotifys generella rutiner för hantering av begäran om tillgång, dels en granskning av 
vad som förevarit i de tre klagomålen. De generella rutiner avseende tillhandahållandet 
av personuppgifter enligt artikel 15.1 och 15.3 i dataskyddsförordningen som 
granskats är de som varit gällande från det att IMY:s tillsyn inleddes den 11 juni 2019 
fram till och med 16 maj 2022. Vad gäller den information enligt artikel 15.1 och 15.2 i 
dataskyddsförordningen som ska lämnas vid en begäran om tillgång har Spotify 
uppdaterat den ett flertal gånger sedan tillsynen inleddes. IMY har därför begränsat sin 
granskning till den information som var gällande under perioden från och med den 16 
november 2021 till och med den 16 maj 2022.5    
2 Tillämpliga bestämmelser 

Enligt artikel 15.1 i dataskyddsförordningen har den registrerade rätt att av den 
personuppgiftsansvarige få bekräftelse på huruvida personuppgifter som rör honom 
eller henne håller på att behandlas och i så fall få tillgång till personuppgifterna och 
information om 

a)  Ändamålen med behandlingen. 
b)  De kategorier av personuppgifter som behandlingen gäller. 
c)  De mottagare eller kategorier av mottagare till vilka personuppgifterna har 

lämnats eller ska lämnas ut, särskilt mottagare i tredjeländer och internationella 
organisationer. 

d)  Om möjligt, den förutsedda period under vilken personuppgifterna kommer att 
lagras, eller om detta inte är möjligt, de kriterier som används för att fastställa 
denna period. 

e)  Förekomsten av rätten att av den personuppgiftsansvarige begära rättelse eller 

radering av personuppgifterna eller begränsningar av behandling av 
personuppgifter som rör den registrerade eller att invända mot sådan 
behandling. 

f)  Rätten att inge klagomål till en tillsynsmyndighet. 
g)  Om personuppgifterna inte samlas in från den registrerade, all tillgänglig 

information om varifrån dessa uppgifter kommer. 

h)  Förekomsten av automatiserat beslutsfattande inbegripet profilering enligt 

artikel 22.1 och 22.4, varvid det åtminstone i dessa fall ska lämnas meningsfull 

 
5 Se Spotifys information enligt artikel 15 i dataskyddsförordningen i bilaga 2. Av informationen, vilken skrevs ut av 
IMY den 16 maj 2022, framgår att aktuell webbsida uppdaterades senast den 16 november 2021. Tidsperioden för 
granskningen är därför satt till perioden från och med den 16 november 2021 till och med den 16 maj 2022.  

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

7(30) 

 

information om logiken bakom samt betydelsen och de förutsedda följderna av 
sådan behandling för den registrerade. 

I artikel 15.2 i dataskyddsförordningen anges att om personuppgifterna överförs till ett 
tredjeland eller till en internationell organisation, ska den registrerade ha rätt till 
information om de lämpliga skyddsåtgärder som i enlighet med artikel 46 har vidtagits 
vid överföringen. 

Av artikel 15.3 i dataskyddsförordningen följer att den personuppgiftsansvarige ska 
förse den registrerade med en kopia av de personuppgifter som är under behandling. 
Vidare framgår att om begäran görs i elektronisk form ska informationen, om inte 
annat begärs, tillhandhållas i ett elektroniskt format som är allmänt använt.  

I skäl 63 till dataskyddsförordningen anges, såvitt nu relevant, följande: 

Den registrerade bör ha rätt att få tillgång till personuppgifter som insamlats om 
denne samt på enkelt sätt och med rimliga intervall kunna utöva denna rätt, för 
att vara medveten om att behandling sker och kunna kontrollera att den är 
laglig. (…) Alla registrerade bör därför ha rätt att få kännedom och underrättelse 
om framför allt för vilka ändamål personuppgifterna behandlas, om möjligt vilken 
tidsperiod behandlingen pågår, vilka som mottar personuppgifterna, 
bakomliggande logik i samband med automatisk behandling av personuppgifter 
och, åtminstone när behandlingen bygger på profilering, konsekvenserna av 
sådan behandling. (…) 

Av artikel 12.1 i dataskyddsförordningen följer därutöver att den 
personuppgiftsansvarige ska vidta lämpliga åtgärder för att all kommunikation som ges 
till den registrerade enligt artikel 15 ska vara i en koncis, klar och tydlig, begriplig och 
lätt tillgänglig form, med användning av ett klart och tydligt språk. 

Av artikel 12.2 i dataskyddsförordningen följer att den personuppgiftsansvarige ska 
underlätta utövandet av den registrerades rätt till tillgång enligt artikel 15.   

Enligt artikel 12.3 i dataskyddsförordningen ska den personuppgiftsansvarige på 
begäran, utan onödigt dröjsmål och under alla omständigheter senast en månad efter 
att ha mottagit begäran, tillhandahålla den registrerade information om de åtgärder 
som vidtagits enligt artikel 15 i dataskyddsförordningen. Denna period får vid behov 
förlängas med ytterligare två månader, med beaktande av hur komplicerad begäran är 
och antalet inkomna begäranden. Den personuppgiftsansvarige ska underrätta den 
registrerade om en sådan förlängning inom en månad från det att begäran mottagits 
samt ange orsakerna till förseningen. 
3 Spotifys generella rutiner för hantering av 
begäran om tillgång - Motivering av beslut  
3.1 Information - artikel 15.1 a-h och 15.2 i 
dataskyddsförordningen 

3.1.1 Vad som framkommit i ärendet 
Spotify har sammanfattningsvis uppgett följande. Spotify tillhandahåller information i 
enlighet med artikel 15.1 a-h och 15.2 i dataskyddsförordningen via en onlinefunktion. 
Denna funktion finns tillgänglig på 21 olika språk och de som besöker sidan kommer 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

8(30) 

 

automatiskt att ges informationen på språk baserat på språkinställningar i deras 
webbläsare. 

Registrerade som utövar sin rätt till tillgång informeras om funktionen på flera sätt. I 
varje kopia på personuppgifter, som tillhandahålls enligt artikel 15.3 i 
dataskyddsförordningen, inkluderas en länk till informationen. Informationen går även 
att hitta online, dels i listan med tillgängliga funktioner på bolagets sida för ”Integritet & 
Säkerhet” dels via svaret på frågan ”Var hittar jag information om Spotifys behandling 
av personuppgifter som Spotify är skyldig att tillhandahålla enligt artikel 15 i GDPR?” 
på bolagets sida för ”Personuppgiftsrättigheter och sekretessinställningar”. 

I den information6 enligt artikel 15 i dataskyddsförordningen som Spotify lämnat under 
perioden från och med den 16 november 2021 till och med den 16 maj 2022, som IMY 
tagit del av, lämnade Spotify bland annat information om syfte med behandling (artikel 
15.1 a), vilka kategorier av personuppgifter som behandlas (artikel 15.1 b), mottagare 
eller kategorier av mottagare (artikel 15.1 c) och personuppgifternas källa (artikel 15.1 
g). Utöver det innehöll informationen enligt artikel 15 även information om 
internationella överföringar (artikel 15.2), kriterier för hur länge personuppgifterna 
sparas (artikel 15.1 d), vilka rättigheter den registrerade har (artikel 15.1 e), rätten att 
lämna in ett klagomål till dataskyddsmyndigheten (artikel 15.1 f), automatiserat 
beslutsfattande (artikel 15.1 h) och möjligheten att erhålla en kopia på personuppgifter. 

I informationen enligt artikel 15 i dataskyddsförordningen informerade Spotify också 
om att behandlingen av personuppgifter beskrivs mer ingående i bolagets 
integritetspolicy, vilken också kunde nås genom en direktlänk. I integritetspolicyn finns 
bland annat beskrivningar av de kategorier av personuppgifter som Spotify behandlar.  

Spotify har uppgett att alla frågor som inte besvaras av informationen enligt artikel 15 i 
dataskyddsförordningen eller som inte har förklarats för användaren på ett 
tillfredsställande sätt eskaleras skyndsamt till bolagets dataskyddsteam. På det sättet, 
uppger bolaget, får dataskyddsteamet kännedom om, och ges möjlighet att besvara, 
frågor om förtydliganden eller begäran om mer individualiserad information om 
personuppgiftsbehandlingen enligt artikel 15 i dataskyddsförordningen. 

3.1.2 Integritetsskyddsmyndighetens bedömning 
IMY konstaterar att Spotifys funktion för information enligt artikel 15 i 
dataskyddsförordningen under den period som är föremål för granskning fanns 
tillgänglig på flera olika sidor på Spotifys webbplats. Vidare inkluderades en länk till 
informationen i den ”Read me first”-fil som bifogades varje kopia på personuppgifter 
som tillhandahölls den registrerade i enlighet med artikel 15.3 i 
dataskyddsförordningen vid en begäran om tillgång. IMY bedömer med hänsyn till det 
ovanstående att Spotifys rutiner under den aktuella perioden var tillräckliga för att 
säkerställa att information enligt artikel 15 lämnades till den registrerade vid varje 
begäran om tillgång.  

IMY konstaterar vidare att Spotifys information enligt artikel 15 i 
dataskyddsförordningen omfattade alla de punkter med information som enligt artikel 
15.1 a-h och 15.2 i dataskyddsförordningen ska tillhandahållas den registrerade. För 
att informationen ska nå upp till de krav som ställs i dataskyddsförordningen måste 

 
6 Se bilaga 2 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

9(30) 

 

informationen dock också utformas på ett sådant sätt att syftet med rätten till tillgång 
uppfylls. 

Syftet med rätten till tillgång är att den registrerade ska vara medveten om att 
behandling sker och kunna kontrollera att den är laglig, vilket framgår av skäl 63 till 
dataskyddsförordningen. En registrerad ska till exempel ha möjlighet att kontrollera 
vilka kategorier av uppgifter som behandlas om honom eller henne, för vilka ändamål 
och under hur lång tid. För att den registrerade ska kunna kontrollera om 
personuppgiftsbehandlingen är laglig måste han eller hon veta vilka behandlingar som 
är aktuella i hans eller hennes specifika fall. Informationen som lämnas måste härvid 
ges på ett sätt som uppfyller kraven på transparens i artikel 12.1 i 
dataskyddsförordningen. 

Mot bakgrund av syftet med rätten till tillgång, finns det många gånger behov av att 
anpassa innehållet i informationen enligt artikel 15.1 och 15.2 i 
dataskyddsförordningen till den registrerade som har gjort begäran, till exempel 
beroende på vilka av den personuppgiftsansvariges tjänster som den registrerade har 
valt att använda. Det gäller dock inte alla delar av informationen. Medan rätten att inge 
klagomål till en tillsynsmyndighet (artikel 15.1 f i dataskyddsförordningen) inte 
förändras beroende på vem som begär tillgång, kan andra uppgifter variera beroende 
på vilken tjänst den registrerade använder, till exempel vilka kategorier av 
personuppgifter som behandlas, mottagare och varifrån personuppgifter samlats in. 
Detsamma gäller information om huruvida överföring skett till tredjeland och i så fall 
vilka lämpliga skyddsåtgärder som har vidtagits vid överföringen.  

För att den registrerade ska ha möjlighet att kontrollera att behandlingen avseende 
honom eller henne är laglig krävs därför, i enlighet med vad som anförts ovan, att 
Spotify ska ha vidtagit åtgärder för att anpassa informationen till den registrerades 
specifika situation.7 

IMY konstaterar att den information8 som Spotify lämnat enligt artikel 15 i 
dataskyddsförordningen var generellt utformad. Samma information lämnades således 
oberoende av vem som begärt att få tillgång enligt artikel 15 i dataskyddsförordningen. 
Informationen anpassades således inte utifrån varje begäran om tillgång. Däremot 
beskrev Spotify när en viss information var aktuell för den registrerade, exempelvis 
”Om du använder en tredjepartstjänst (…)”, ”Om du väljer att betala för en tjänst eller 
funktion via faktura (…)” och ” I de fall då du har gett oss tillåtelse (…)”. Det fanns 
därigenom vissa förutsättningar för den registrerade att avgöra vilken information som 
avsåg honom eller henne. Det fanns också en möjlighet för registrerade att vända sig 
till Spotify och begära mer individualiserad information liksom förtydliganden av den 
information som hade lämnats.  

IMY anser att sådan generellt utformad information kan vara lämplig för 
standardiserade tjänster som innefattar personuppgiftsbehandling. För att de 
registrerade ska förstå hur deras personuppgifter behandlas måste det dock alltid vara 
möjligt att klart och enkelt utläsa vilken information som är tillämplig i vilka situationer 
utifrån den informationen som lämnas. Det innebär att möjligheten för de registrerade 
att vända sig till Spotify för att få mer individualiserad information liksom förtydliganden 
inte påverkar bedömningen av om informationen är tillräckligt tydlig i det här 
avseendet. Generellt utformad information får inte medföra några oklarheter gällande 

 
7 Jfr Europeiska dataskyddsstyrelsens (EDPB) riktlinjer om rätten till tillgång – Guidelines 01/2022 on data subject 
rights – Right of access, version 2.0 (slutligt antagna den 28 mars 2023), punkt 113. 
8 Se bilaga 2 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

10(30) 

 

huruvida den registrerade berörs av den aktuella informationen eller inte baserat på 
dennes individuella situation. IMY har därför att pröva om den information som Spotify 
lämnade levde upp till dessa krav.  

Information om kategorier av personuppgifter, ändamål, mottagare och källa  

Information om ändamål med behandlingen ska avse de ändamål för vilka den 
registrerades personuppgifter faktiskt behandlas, och får inte endast bestå av en 
uppräkning av olika ändamål utan att det klargörs vilka ändamål som är aktuella för 
den som begär tillgång. Vidare kan information om de kategorier av personuppgifter 
som behandlas behöva anpassas till omständigheterna för den registrerade som begär 
tillgång. När det gäller uppgift om mottagare eller kategorier av mottagare bör sådan 
information vara så specifik som möjligt. Den personuppgiftsansvarige bör normalt 
uppge till vilka faktiska mottagare som personuppgifterna har eller ska lämnats ut, om 
det inte är omöjligt på grund av att det till exempel ännu inte finns någon information 
om vilka mottagarna är. Därutöver ska all tillgänglig information lämnas om varifrån 
personuppgifterna kommer, om personuppgifterna inte samlats in från den 
registrerade.9   

Vad avser den information som Spotify lämnat om ändamål med behandlingen, 
mottagare av personuppgifter och källa från vilken uppgifterna samlades in konstaterar 
IMY att informationen var uppdelad utifrån olika kategorier av personuppgifter. Dessa 
kategorier av personuppgifter utgjordes av ”användardata”, ”användningsdata”, ”data 

om planverifiering”, ”röstdata”, ”betalnings‑ och köpdata” och ”tävlings‑, enkät‑ och 

lotteridata”. De kategorier av personuppgifter som angavs var allmänt hållna och 
innehöll i flera fall, till exempel avseende ”användardata” och ”användningsdata” ingen 
närmare beskrivning av vilka personuppgifter som kunde innefattas. IMY anser att det, 
särskilt i avsaknad av en tydlig beskrivning av de aktuella kategorierna, inte var möjligt 
för de registrerade att utifrån den lämnade informationen förstå vilka personuppgifter 
som innefattades i de olika kategorierna. Eftersom informationen om ändamål, 
mottagare och källa var indelad efter dessa kategorier av personuppgifter medför 
denna brist att det inte heller var möjligt för registrerade att enkelt förstå vilka 
personuppgifter som behandlades för vilka ändamål, vilka personuppgifter som 
hämtats från vilken källa eller vilka personuppgifter som lämnats till en viss mottagare 
eller kategori av mottagare. De registrerade har därmed inte haft möjlighet att utläsa 
på vilket sätt just deras personuppgifter behandlades.  

IMY anser därför att Spotify inte lämnat tillräckligt tydlig information om ändamålen 
med behandlingen (artikel 15.1 a i dataskyddsförordningen), de kategorier av 
personuppgifter behandlingen gäller (artikel 15.1 b i dataskyddsförordningen), 
mottagare eller kategorier av mottagare (artikel 15.1 c i dataskyddsförordningen) eller 
källa från vilken uppgifterna samlades in (artikel 15.1 g i dataskyddsförordningen). 
Informationen var inte koncis, klar och tydlig samt inte heller lättillgänglig. Den 
uppfyllde därmed inte heller kraven i artikel 12.1 i dataskyddsförordningen.  

Information om lagringsperiod 

Information som lämnas om hur länge personuppgifter lagras ska vara tillräckligt 
specifik för att den registrerade ska förstå hur länge dennes personuppgifter kommer 
att lagras. Är det inte möjligt att ange tidpunkten för radering bör istället den relevanta 

 
9 Jfr Europeiska dataskyddsstyrelsens (EDPB) riktlinjer om rätten till tillgång – Guidelines 01/2022 on data subject 
rights – Right of access, version 2.0 (antagna den 28 mars 2023), punkt 114-120 och dom den 12 januari 2023 i EU-
domstolens mål C-154/21, Österreichische Post. 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

11(30) 

 

händelsen som påverkar bevarandet specificeras, till exempel utgången av en 
garantiperiod. Lagringsperioderna ska avse de personuppgifter som är kopplade till 
den registrerade som begär tillgång. Om dessa personuppgifter är föremål för olika 
lagringsperioder ska information om lagringsperioderna anges i förhållande till varje 
aktuell personuppgiftsbehandling och kategori av personuppgifter.10  

Spotify lämnade information om lagringsperioder under rubriken ”Kriterier för 
kvarhållande av personuppgifter”. Informationen innehöll en generell information om 
för vilka ändamål personuppgifterna sparas samt kriterier som används för att 
fastställa lagringsperioderna. Bland annat angavs att personuppgifter som standard 
bevaras 90 dagar, såvida inte en längre period väljs på grund av ett legitimt affärsskäl. 
Vidare angavs bland annat att personuppgifter lagras under en lämplig period för att 
leverera en personlig tjänst över tid samt att streaminghistorik vanligtvis bevaras under 
ett kontos livstid.  

Informationen om hur länge uppgifter bevaras var generellt utformad och, med 
undantag bland annat för informationen om streaminghistorik, inte tydligt kopplad till 
vilka kategorier av personuppgifter som avsågs med de olika lagringstiderna. De 
registrerade kunde därför svårligen utläsa vilka av deras personuppgifter som 
bevarades under vilken tidsperiod. De kriterier för fastställande av lagringsperioden 
som angavs i informationen var vidare i vissa fall mycket oprecisa. Det är till exempel 
svårt för en registrerad att förstå vad som innefattades i ”legitimt affärsskäl” och 
därmed i vilka situationer personuppgifter bevarades längre än 90 dagar eller vad det 
innebar att streaminghistorik ”vanligtvis” bevarades under ett kontos livstid.   

IMY anser vid en samlad bedömning att den information som lämnats angående 
lagringsperioder inte uppfyllde kraven i artikel 15.1 d i dataskyddsförordningen dels då 
informationen i denna del var generellt utformad och saknade koppling till aktuell 
kategori av personuppgifter, dels då vissa av de kriterier som användes för att 
fastställa lagringsperioden var för oprecisa för att den registrerade skulle kunna förstå 
hur länge dennes personuppgifter lagrades. Informationen var inte koncis, klar och 
tydlig samt inte heller lättillgänglig. Den uppfyllde därmed inte heller kraven i artikel 
12.1 i dataskyddsförordningen. 

Information om tredjelandsöverföring 

För att den registrerade ska kunna bedöma om en eventuell överföring av dennes 
personuppgifter till tredjeland är laglig måste den registrerade få meningsfull 
information som gör det möjligt att utläsa om dennes personuppgifter har överförts och 
i så fall vilka skyddsåtgärder som har använts. För att möjliggöra den registrerades 
kontroll av om hans eller hennes personuppgifter har behandlats lagligt bör det i 
normalfallet också framgå till vilka tredjeländer överföring har skett.11  

I den information som Spotify lämnade angående överföringar till tredjeland framgick 
under rubriken ”Internationella överföringar” att Spotify kan dela personuppgifter 
globalt med andra företag i Spotify Group, tjänsteleverantörer, partners osv. Vidare 
angavs att Spotify säkerställer att överföringen genomförs i enlighet med tillämpliga 
lagar om dataskydd och sekretess och att tekniska och organisatoriska åtgärder, och i 
synnerhet lämpliga skyddsåtgärder, tillämpas, t.ex. de standardavtalsklausuler som 

 
10 Europeiska dataskyddsstyrelsens (EDPB) riktlinjer om rätten till tillgång – Guidelines 01/2022 on data subject rights 
– Right of access, version 2.0 (slutligt antagna den 28 mars 2023), punkt 118. 
11 Jfr Artikel 29-gruppens Riktlinjer om öppenhet enligt förordning (EU) 2016/679, WP260rev.01, som antagits av 
Europeiska dataskyddsstyrelsen, s.40.  

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

12(30) 

 

godkänts av EU-kommissionen när personuppgifter överförs från Europeiska 
ekonomiska samarbetsområdet (EEA).  

IMY konstaterar att den information som Spotify lämnade angående 
tredjelandsöverföringar var generellt utformad och inte kopplad till den registrerades 
egen situation. Det framgick därvid inte om den registrerades personuppgifter hade 
överförts till något tredjeland, och i så fall, vilka lämpliga skyddsåtgärder som hade 
vidtagits vid överföringen. Det framgick inte heller till vilka tredjeländer överföring hade 
skett. IMY bedömer därför att den information som lämnats angående 
tredjelandsöverföringar inte uppfyllde kraven i artikel 15.2 i dataskyddsförordningen. 
Informationen var inte koncis, klar och tydlig samt inte heller lättillgänglig. Den 
uppfyllde därmed inte heller kraven i artikel 12.1 i dataskyddsförordningen. 

Sammanfattande bedömning av informationen enligt artikel 15.1 och 15.2 i 
dataskyddsförordningen 

IMY finner sammanfattningsvis att den information som Spotify lämnat enligt artikel 
15.1 och 15.2 i dataskyddsförordningen under perioden mellan den 16 november 2021 
fram till och med den 16 maj 2022 har varit bristfällig i de ovan angivna avseendena. 
Spotify har därmed behandlat personuppgifter i strid med artiklarna 12.1, 15.1 a-d, 
15.1 g och 15.2 i dataskyddsförordningen.   

3.2 Rätten till tillgång till personuppgifter och kopia på 
personuppgifter under behandling – artikel 15.1 och 15.3 i 
dataskyddsförordningen 

3.2.1 Vad som har framkommit i ärendet 
Spotify har uppgett att deras svar på begäran om tillgång, med några få undantag, är 
utformade för att lämna ut samtliga personuppgifter som de behandlar avseende den 
registrerade. Bolaget har vidare redogjort för sina rutiner för att se till att samtliga 
personuppgifter lämnas ut, exempelvis vid nya eller uppdaterade 
personuppgiftsbehandlingar.  

Kopian på personuppgifter som Spotify tillhandahåller enligt artikel 15.3 i 
dataskyddsförordningen kan ges genom tre olika svar, Typ 1, Typ 2 och Typ 3.  

De personuppgifter som omfattas av Typ 1 är profilinformation och de personuppgifter 
som Spotify bedömt vara av störst intresse för de registrerade. I Typ 1 innefattas 
därför den registrerades spellistor, streaminghistorik och sökningar från det senaste 
året, objekt som sparats i den registrerades bibliotek, antalet följare den registrerade 
har, antalet användare den registrerade följer, namnen på artister den registrerade 
följer, användardata och betalningsinformation. För att ge den registrerade tillgång till 
Typ 1 information har bolaget infört en funktion som kallas ”ladda ned din data” på en 
webbsida för sekretessinställningar. Den webbsida genom vilken den registrerade kan 
få tillgång till dessa uppgifter är tillgänglig för samtliga kunder via deras Spotify-konto 
och tillhandahålls på samma språk som deras Spotify-tjänst. De registrerade får 
tillgång till Typ 1 informationen inom ca sju dagar. De registrerade kan också få 
tillgång till Typ 1 informationen genom att kontakta Spotifys kundtjänst. 

Typ 2 informationen består av tekniska loggfiler som finns lagrade i Spotifys system 
kopplade till de registrerades användar-ID. För att få tillgång till Typ 2 informationen 
kan den registrerade skicka en begäran via Spotifys webbformulär för sekretessfrågor 
eller genom att kontakta kundservice eller Spotifys dataskyddsombud genom någon 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

13(30) 

 

annan kanal (e-post, Facebook, Twitter eller brev). Det tar cirka två till fyra veckor att 
sammanställa och lämna ut dessa personuppgifter.  

Typ 3 information utgörs av den information som en registrerad särskilt begär och kan 
till exempel avse den registrerades lyssningshistorik vid ett visst datum, en utökad 
lyssningshistorik eller en förfrågan om ostrukturerade personuppgifter, till exempel en 
begäran om en viss e-postkorrespondens. Typ 3 information kan begäras på samma 
sätt som Typ 2 och en sådan begäran tar normalt mindre än 30 dagar att behandla. 
För det fall det tar längre tid att behandla begäran, till följd av begärans komplexitet, 
informeras den registrerade om förseningen.  

Spotify har den 15 juni 2021 genomfört förändringar som innebär att alla Spotify-
användare som begär en kopia på personuppgifter utöver vad som finns tillgängligt i 
“Ladda ned din data”-verktyget, eller som direkt begär en kopia på alla sina 
personuppgifter från Spotifys kundservice, får tillgång till utökad streaminghistorik 
såväl som teknisk logginformation i ett paket. 

Spotify har uppgett att processens utformning och dess utveckling fram till idag är ett 
samlat resultat av gemensamma diskussioner, noggranna överväganden och analyser 
samt möten med berörda kundtjänst- och utvecklingsteam. Spotifys dataskyddsteam 
har lämnat råd beträffande legala krav och ”best practices” inom dataskydd och 
fortsätter kontinuerligt uppdatera dessa utifrån ett antal identifierade parametrar, 
omfattande bland annat relevant och aktuell lagstiftning, vägledningar, förmågan att 
snabbt besvara ett stort antal begäranden, användarvänlighet och kategorier av 
personuppgifter som behandlas. 

Spotify har uppgett att de har över 232 miljoner aktiva användare per månad och att 
de under perioden den 25 maj 2018 till den 30 juni 2019 besvarat 753 575 begäranden 
om tillgång. Enligt Spotify har uppdelningen av uppgifter i tre olika typer gjort det 
möjligt att tillhandahålla ett snabbt och enkelt sätt för den registrerade att ladda ner de 
personuppgifter som troligen är mest relevanta för den registrerade och att generera 
svar i stor omfattning och med den snabbhet som krävs för att tillfredsställa majoriteten 
av de registrerade. 

Spotify hänvisar vidare till uttalanden i EDPB:s riktlinjer om öppenhet12 om att det i 
dataskyddsförordningen finns en inneboende spänning mellan kraven att ge de 
registrerade omfattande information å ena sidan och att informationen ska ges i en 
koncis, klar och tydlig, begriplig och lätt tillgänglig form å andra sidan, att man måste 
bestämma hur man ska prioritera information som måste ges till de registrerade och 
vilka detaljnivåer och metoder som är lämpliga för att förmedla informationen samt att 
principen om öppenhet är en övergripande skyldighet. Spotify menar att dessa riktlinjer 
har relevans för utformningen av en koncis, öppen, lättförståelig och lättillgänglig 
process för registrerade att utöva sina rättigheter enligt artikel 15 i 
dataskyddsförordningen. Genom att ge tre lager av svar på begäran om tillgång till 
registrerade avser Spotify att balansera dataskyddsförordningens intressen på ett 
korrekt sätt till förmån för Spotifys registrerade. Spotifys mål är att ge korrekt 
information i enlighet med artikel 15 till samtliga registrerade vid rätt tidpunkt genom att 
lämna information i olika lager och på olika sätt. 

Spotify har uppgett att bolaget informerade registrerade om att det var möjligt att 
begära tillgång till fler personuppgifter än de som omfattades av Typ 1 och Typ 2, samt 
 
12 Artikel 29-gruppens Riktlinjer om öppenhet enligt förordning (EU) 2016/679, WP260rev.01, som antagits av 
Europeiska dataskyddsstyrelsen, punkt 1 och punkt 34.   

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

14(30) 

 

att denna information lämnades till registrerade innan de begärde tillgång till sina 
personuppgifter. Vidare har Spotify uppgett att det framgick att de registrerade kunde 
begära tillgång till fler personuppgifter än de som omfattades av Typ 1 genom att 
begära ett Typ 2-svar. Därutöver kunde registrerade kontakta Spotifys kundtjänst med 
särskilda förfrågningar (s.k. Typ 3 begäran). Informationen om detta lämnas på olika 
sätt, bland annat på webbsidan för ”Personuppgiftsrättigheter och 
sekretessinställningar” och på webbsidan där information enligt artikel 15 i 
dataskyddsförordningen finns publicerad. När en användare begär tillgång till de 
personuppgifter som omfattas av Typ 1 genom att gå in på ”Ladda ned din data” är det 
vidare enligt Spotify tydligt av sammanhanget att användare får tillgång till ett urval av 
sina personuppgifter och inte alla sina personuppgifter. På sidan ”Ladda ned din data” 
finns även en hänvisning till webbsidan ”Personuppgiftsrättigheter och 
sekretessinställningar”. Vid begäran enligt både Typ 1 och Typ 2 ges information enligt 
artikel 15 i dataskyddsförordningen vilken innehåller en heltäckande beskrivning av 
tillgänglig data. Informationskällorna förklarar även att användaren kan begära tillgång 
till sina personuppgifter via kundtjänst eller genom att kontakta Spotify via e-post. Om 
en användare kontaktar Spotifys kundtjänst för att utöva rätten till tillgång enligt artikel 
15 i dataskyddsförordningen kan kundtjänst förklara samtliga tre typer av 
personuppgifter som finns tillgängliga samt informera användare om den ytterligare 
information som finns att tillgå. De registrerade informerades även om att de kunde 
begära tillgång till fler personuppgifter än vad de redan laddat ner på webbsidan 
”Förstå mina data”.   

Spotify har vidare under ärendets handläggning uppdaterat den information som riktar 
sig till de registrerade i syfte att göra det mer transparent för registrerade att det finns 
mer att begära än vad som finns tillgängligt i ”Ladda ned din data”-verktyget.  

Avseende informationens tydlighet har Spotify uppgett i huvudsak följande. Vid 
utformningen av formatet för svar på begäran om tillgång fokuserade bolaget på att 
tillhandahålla all information på ett sätt som gör den relevant, transparent och till hjälp 
för de registrerade. Bolaget tog fram en rutin för att säkerställa att beskrivningarna av 
personuppgifterna är korrekta och kompletta vilket innefattade omfattande insatser för 
att översätta teknisk information till ett enkelt språk som kan förstås av en 
genomsnittlig kund, dock utan att ta bort sådana detaljer som krävs för transparens. 
För att underlätta förståelsen gör Spotify bland annat följande.  

–  Vid nedladdning av Typ 1 information får den registrerade också en så kallad 

– 

”Read Me First”- fil. I ”Read Me First”-filen finns en länk till webbsidan ”Förstå mina 
data”, där formatet och personuppgifterna som inkluderas i Typ 1 beskrivs. Denna 
sida har under ärendets handläggning uppdaterats för att nu även inkludera en 
generell beskrivning av uppgifterna i de tekniska loggfilerna och den utökade 
streaminghistoriken. De länkade sidorna visas automatiskt på kundens önskade 
språk baserat på språkinställningen i kundens webbläsare.  
I Typ 2 informationen, som består av tekniska loggfiler13, finns en del information 
som är mycket teknisk till sin natur. För att hjälpa registrerade att förstå 
formateringen av personuppgifterna tillhandahåller Spotify en detaljerad 
beskrivning av personuppgifterna i en särskild fil i samband med att uppgifterna 
lämnas ut (i en “Read Me First”-fil för Typ 2 begäran). Denna beskrivning 
tillhandahålls som standard på engelska. Spotify svarar också på kunders frågor 
om betydelsen av de personuppgifter som lämnats, som en del av sin process för 
registrerades begäran om tillgång. Spotify uppdaterar vidare kontinuerligt både 

 
13 Från den 15 juni 2019 omfattande Typ 2 informationen, utöver de tekniska loggfilerna, även utökad 
lyssningshistorik. 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

15(30) 

 

formatet för tekniska loggfiler hänförliga till kundens användar-ID (Typ 2) och 
motsvarande information i Typ 2 “Read Me First”-filen för att öka öppenheten 
baserat på de frågor som ställs.  

–  Såvitt gäller särskilda förfrågningar (Typ 3), när de personuppgifter som 

tillhandahålls kan kräva förklaringar, kan Spotify vid behov lämna informationen i 
ett e-postmeddelande till den registrerade tillsammans med kopian på 
personuppgifterna. 

Spotify har uppgett följande som bakgrund till att beskrivningen av Typ 2-uppgifterna 
som standard lämnas på engelska. För att säkerställa att informationen som bolaget 
tillhandahåller de registrerade är korrekt översatt till deras lokala språk skickas de filer 
som ska översättas på manuell översättning till professionella översättare. Mot 
bakgrund av att tekniska loggdata ändras mer dynamiskt över tid än andra 
personuppgifter som samlas in skulle bolaget behöva skicka den omfattande ”Read 
me First”-filen på översättning flera gånger i månaden. Detta skulle vara 
oproportionerligt och orimligt att göra för alla lokala språk med tanke på den extra tid, 
resurser och administration det skulle innebära. Vidare har många av de ord som 
förekommer i den tekniska loggdatan inte typiskt sett någon översättning eftersom de 
ofta speglar tekniska koncept som framför allt kommuniceras på engelska och 
vanligtvis inte översätts till lokala språk. Bolaget hjälper dock till med att översätta 
informationen till lokalt språk om en användare begär det i den utsträckning de 
tekniska termerna är möjliga att översätta. Spotify har vidare uppgett att de har 
besvarat ungefär 340 000 begäranden om att få ta del av tekniska loggfiler. Av dessa 
begäranden är det endast två registrerade som har vänt sig till bolaget och begärt en 
översättning av beskrivningen till sitt lokala språk. Spotify menar vidare att 
översättning av de tekniska loggfilerna utan begäran skulle innebära att alla 
registrerade skulle behöva vänta längre på att få sin rätt till tillgång av de tekniska 
loggfilerna tillgodosedd.  

Avseende vilket format som används har Spotify uppgett att personuppgifterna 
tillhandahålls i JSON-format som enligt bolaget är ett strukturerat och allmänt använt 
format som kan förstås av både datorer och människor. Uppgifter som tillhandahålls till 
följd av en Typ 3 begäran tillhandahålls dock i det format som behövs för att besvara 
begäran.  

Spotify har vidare den 17 oktober 2022 informerat IMY om att bolaget sedan den 
tidpunkten möjliggjort för registrerade att begära tillgång till kontodata, utökad 
streaminghistorik och teknisk logginformation direkt genom ”Ladda ned din data”-
verktyget, dvs. utan att kontakta kundtjänst. Dessa rutiner omfattas inte av IMY:s 
granskning då uppdateringen har skett efter den 16 maj 2022. 

3.2.2 Integritetsskyddsmyndighetens bedömning 
Den registrerade har enligt artikel 15.1 i dataskyddsförordningen rätt att få bekräftelse 
på om den personuppgiftsansvarige behandlar personuppgifter som rör honom eller 
henne och i så fall få tillgång till personuppgifterna. Den personuppgiftsansvarige har, 
enligt artikel 15.3, en skyldighet att förse den registrerade med en kopia av de 
personuppgifter som är under behandling. Rätten till tillgång är densamma oberoende 
av vem den personuppgiftsansvarige är men sättet att hantera en begäran om tillgång 
kan variera, bland annat beroende på omfattningen av de personuppgifter som 
behandlas och antalet registrerade. Enligt artikel 12.2 i dataskyddsförordningen har 
den personuppgiftsansvarige en skyldighet att underlätta för den registrerade att utöva 
sina rättigheter.  

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

16(30) 

 

Syftet med rätten till tillgång är att den registrerade ska bli medveten om den 
behandling som sker och kunna kontrollera att den är laglig. Den 
personuppgiftsansvarige måste därför säkerställa att den kopia på personuppgifter 
som tillhandhålls innehåller alla de personuppgifter som behandlas om den 
registrerade och är utformad på ett sätt som är begripligt för den registrerade. Tillgång 
till personuppgifterna måste härvid ges på ett sätt som uppfyller kraven på transparens 
i artikel 12.1 i dataskyddsförordningen. 

De krav som ställs på utformningen och innehållet i kopian innebär att de 
personuppgiftsansvariga som behandlar en stor mängd uppgifter eller uppgifter som är 
särskilt svåra att förstå, kan behöva vidta särskilda åtgärder när informationen 
presenteras för de registrerade. 

Spotify, vars personuppgiftsbehandling är både omfattande och komplex, har tagit 
fram särskilda rutiner för att hantera begäranden om tillgång. Frågan är om dessa 
rutiner möjliggör för bolaget att ge tillgång till de personuppgifter de behandlar på ett 
sätt som tillgodoser den registrerades rätt till tillgång.  

Uppdelning av kopian på personuppgifter i olika lager 

Spotify delar upp kopian på personuppgifter i olika lager, Typ 1, Typ 2 och Typ 3.  

IMY anser att det inte finns något hinder mot att dela upp kopian på personuppgifter så 
länge rätten till tillgång tillgodoses. Det kan i vissa situationer tvärtom underlätta för 
den registrerade att ta till sig informationen om den presenteras uppdelat, i vart fall när 
det är fråga om en omfattande mängd information. Tillhandahållandet av kopian på 
personuppgifter i olika lager får dock varken inskränka rätten till tillgång eller försvåra 
utövandet av den. Den personuppgiftsansvarige måste därför särskilt beakta detta vid 
bedömningen av om det är en lämplig åtgärd att dela upp kopian på personuppgifter. 

En registrerad som vänder sig till en personuppgiftsansvarig för att begära tillgång till 
sina personuppgifter saknar i normalfallet vetskap om vilka personuppgifter som 
faktiskt behandlas. Att införskaffa denna kunskap är istället ofta själva syftet med 
begäran. Om den personuppgiftsansvarige i denna situation endast tillhandahåller den 
registrerade med ett urval av dennes personuppgifter riskerar den registrerade att 
förledas att tro att den kopia som tillhandahållits är fullständig.   

Av denna anledning anser IMY att den personuppgiftsansvarige, i den kanal denne har 
upprättat för att den registrerade ska kunna begära tillgång, måste vara tydlig med att 
kopian på personuppgifterna är uppdelad i olika lager. Det ska också vara tydligt för 
den registrerade vilken information som finns i de olika lagren och på vilket sätt den 
registrerade kan få tillgång till dessa.14  

I den redogörelse Spotify har lämnat framgår att den registrerade, i flera olika kanaler, 
får information om att tillgång till olika personuppgifter kan begäras på olika sätt. 
Genom dessa kanaler framgår att tillgång till ”dina mest relevanta personuppgifter” kan 
fås genom funktionen ”ladda ned din data” samt att tillgång till teknisk logginformation, 
utökad streaminghistorik eller svar på andra särskilda dataskyddsförfrågningar kan fås 
efter begäran via e-post eller kundtjänst. IMY kan, av de i redogörelsen redovisade 
exemplen, konstatera att informationen som lämnas till de registrerade även innehåller 

 
14 Jfr. Europeiska dataskyddsstyrelsens (EDPB:s) riktlinjer om rätten till tillgång – Guidelines 01/2022 on data subject 
rights – Right of access, version 2.0 (slutligt antagna den 28 mars 2023), punkt 146. 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

17(30) 

 

en övergripande uppräkning av vilka personuppgifter som de olika typerna av 
begäranden omfattar.  

IMY bedömer att den information Spotify lämnat i detta avseende, under den period 
som granskningen av de generella rutiner avser, är tillräckligt tydlig för att den 
registrerade ska förstå hur kopian är uppdelad, däribland vilka uppgifter som finns i de 
olika lagren, och hur de olika lagren ska begäras.  

Att sätta upp särskilda förutsättningar för utövandet av rätten till tillgång utan stöd i 
dataskyddsförordningen riskerar att medföra att den registrerade otillbörligen hindras i 
sitt utövande av rättigheten. Det kan med andra ord upplevas onödigt krångligt att 
utöva rättigheten vilket i sin tur kan medföra att den registrerade avstår från att begära 
ut alla uppgifter som den registrerade har rätt till. Det finns skäl att understryka att den 
personuppgiftsansvarige, enligt artikel 12.2 i dataskyddsförordningen, har en 
skyldighet att underlätta utövandet av den registrerades rättigheter. För att 
tillhandahållandet av kopian av personuppgifter i olika lager inte ska medföra att 
rättigheten inskränks eller att utövandet av rättigheten försvåras anser därför IMY att 
det inte kan krävas att den registrerade återkommer till den personuppgiftsansvarige 
vid ett flertal tillfällen för att få tillgång till samtliga personuppgifter. Det får inte heller 
vara komplicerat att begära tillgång till de olika lagren. IMY anser därför att den 
registrerade ska ha möjlighet att begära tillgång till samtliga lager från början och att 
det ska vara enkelt att få tillgång till dessa. En annan sak är att den registrerade, med 
vetskapen om hur uppgifterna är uppdelade, ändå kan välja att endast begära tillgång 
till ett eller flera lager.15 

Av Spotifys redogörelse framgår att den registrerade kan begära tillgång till de olika 
lagren på olika sätt. Det krävs inte att den registrerade återkommer till Spotify för att ta 
del av de olika lagren. Däremot kan den registrerade behöva vidta flera åtgärder för att 
få tillgång till flera lager, t.ex. genom att både ladda ned Typ 1-information genom 
funktionen ”ladda ned din data” och genom att begära tillgång till Typ 2- och Typ 3-
information genom kundtjänst. Om den registrerade vänder sig direkt till kundtjänst 
med sin begäran kan den registrerade begära tillgång till samtliga personuppgifterna 
på en och samma gång. 

IMY anser att den omständigheten att den registrerade måste vidta olika åtgärder för 
att begära de olika lagren av uppgifter kan medföra viss olägenhet. Den registrerade 
har dock möjlighet att vidta samtliga dessa handlingar vid ett och samma tillfälle. 
Samtliga åtgärder kan dessutom på ett enkelt sätt vidtas via Spotifys webbplats. Vid 
en samlad bedömning anser IMY att Spotifys rutiner möjliggör för den registrerade att 
begära tillgång till samtliga sina personuppgifter på ett tillräckligt enkelt sätt.  

Utformningen av kopian och format på kopian  

Av artikel 12.1 i dataskyddsförordningen följer att den information som lämnas enligt 
artikel 15 i dataskyddsförordningen måste ges i en koncis, klar och tydlig, begriplig och 
lätt tillgänglig form med användning av ett klart och tydligt språk. Vilka krav som ska 
ställas på tydlighet i det enskilda fallet måste bedömas mot bakgrund av syftet med 
rätten till tillgång, dvs. att den registrerade ska bli medveten om den behandling som 
sker och kunna kontrollera att behandlingen är laglig.   

 
15 Jfr. Europeiska dataskyddsstyrelsens (EDPB:s) riktlinjer om rätten till tillgång – Guidelines 01/2022 on data subject 
rights – Right of access, version 2.0 (slutligt antagna den 28 mars 2023), punkt 146. 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

18(30) 

 

Flertalet av de uppgifter som Spotify behandlar, särskilt när det kommer till uppgifter i 
de tekniska loggfilerna, är till sin natur väldigt tekniska då de innehåller bl.a. koder och 
siffror. Sådana uppgifter kan för en genomsnittlig registrerad vara svåra att förstå. Att 
lämna sådana uppgifter utan närmare förklaring skulle enligt IMY inte leva upp till 
kraven på tydlighet, sett till syftet med rättigheten. Eftersom de uppgifter som ska 
tillhandahållas enligt artikel 15.1 i dataskyddsförordningen och omfattas av en kopia 
enligt artikel 15.3 i dataskyddsförordningen ska vara de personuppgifter som 
behandlas är det dock inte tillåtet för den personuppgiftsansvarige att ändra 
svårbegripliga personuppgifter för att underlätta förståelsen. Sådana uppgifter kan 
istället behöva förklaras.  

Spotify lämnar tillsammans med kopian av personuppgifter ytterligare beskrivningar för 
att göra uppgifterna i de olika lagren begripliga för den registrerade. Spotify svarar 
också på registrerades frågor om betydelsen av de personuppgifter som lämnats och 
uppdaterar sina generella rutiner och beskrivningar baserat på de frågor som ställs. 

IMY anser att uppgifter i de tekniska loggfilerna som Spotify lämnar kan vara 
komplicerade att begripa, trots de beskrivningar som Spotify tillhandahåller. IMY anser 
dock att Spotify genom att tillhandahålla dessa beskrivningar möjliggör för den 
registrerade, om än med viss arbetsinsats, att tillgodogöra sig informationen. Att det 
trots beskrivningar kan krävas viss ansträngning av den registrerade för att förstå vissa 
särskilt komplicerade uppgifter är en naturlig följd av dessa uppgifters karaktär.  

Spotify tillhandahåller som standard endast den detaljerade beskrivningen av 
uppgifterna i de tekniska loggfilerna på engelska. Varken artikel 12.1 eller artikel 15 i 
dataskyddsförordningen innehåller något uttryckligt krav på vilket språk 
personuppgifter, eller beskrivningen av dessa, ska tillhandahållas den registrerade. 
IMY anser dock att det följer av syftet med rätten till tillgång samt kraven på tydlighet i 
artikel 12.1 att de registrerade ska kunna få informationen på ett språk de behärskar, i 
vart fall när den personuppgiftsansvarige riktar sin verksamhet till länder där detta 
utgör ett officiellt språk.16 Detta innebär att den personuppgiftsansvarige måste vidta 
tillräckliga åtgärder för att säkerställa att den registrerade förstår informationen. 

Spotify tillhandahåller den övervägande andelen av information som lämnas till 
registrerade enligt artikel 15 i dataskyddsförordningen, inklusive en generell 
beskrivning av vad de tekniska loggfilerna kan omfatta, baserat på 
språkinställningarna i den enskildes webbinställningar, dvs. det lokala språket. Vidare 
lämnar Spotify tydlig information, på det lokala språket, om möjligheten att begära 
översättning av beskrivningen av de tekniska loggfilerna i den ”Read Me First”-fil som 
lämnas vid varje begäran om tillgång. Denna information lämnas också på det lokala 
språket på webbsidan ”Förstå mina data”. Spotify har därmed vidtagit omfattande 
åtgärder för att tillhandhålla information på ett språk som den registrerade ska kunna 
begripa. Spotify har dock redogjort för betydande svårigheter att översätta 
beskrivningen av uppgifterna i de tekniska loggfilerna till samtliga lokala språk i de 
länder till vilka de riktar sin verksamhet. Svårigheterna har sin grund i de ständiga 
förändringarna av uppgifterna i de tekniska loggfilerna och det faktum att många 
tekniska begrepp svårligen kan översättas från engelska. 

 
16 Jfr Artikel 29-gruppens Riktlinjer om öppenhet enligt förordning (EU) 2016/679, WP260rev.01, som antagits av 
Europeiska dataskyddsstyrelsen, punkt 13 och Europeiska dataskyddsstyrelsens (EDPB:s) riktlinjer om rätten till 
tillgång – Guidelines 01/2022 on data subject rights – Right of access, version 2.0 (slutligt antagna den 28 mars 2023) 
punkt 142. 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

19(30) 

 

IMY noterar dock att Spotify har uppgett att de på begäran från en registrerad har 
möjlighet att översätta beskrivningen av uppgifterna i de tekniska loggfilerna till ett 
lokalt språk i den utsträckning de tekniska termerna är möjliga att översätta. Eftersom 
en översättning därför i praktiken är möjlig anser IMY att en sådan översättning bör 
kunna tillhandahållas även innan en begäran om översättning har gjorts från en 
registrerad. Spotifys angivna svårigheter att översätta beskrivningen, däribland att 
översättning kan behöva göras vid flera tillfällen varje månad och de ytterligare 
resurser detta kräver, kan inte heller motivera att beskrivningen som standard lämnas 
på engelska. Med beaktande av syftet med rätten till tillgång är det avgörande att den 
registrerade förstår vilka av dennes personuppgifter som har behandlats i de tekniska 
loggfilerna vilket förutsätter en begriplig beskrivning av dess innehåll. IMY anser därför 
att Spotify borde ha tillhandahållit beskrivningen på lokalt språk redan i samband med 
att de tekniska loggfilerna lämnades till den registrerade, åtminstone i den utsträckning 
det var nödvändigt för att förstå uppgifterna i de tekniska loggfilerna.  

Mot denna bakgrund anser IMY att Spotify inte har vidtagit tillräckliga åtgärder för att 
säkerställa att den registrerade förstår beskrivningen av uppgifterna i de tekniska 
loggfilerna när denna information som standard endast lämnas på engelska. Den 
information som Spotify lämnar i denna del levde därför inte upp till kraven på att all 
kommunikation som lämnas till den registrerade enligt artikel 15 i 
dataskyddsförordningen ska vara tydlig och begriplig på sätt som anges i artikel 12.1 i 
dataskyddsförordningen. Det faktum att en registrerad har möjlighet att återkomma till 
Spotify för att begära en översättning läker inte denna brist. 

Av artikel 15.3 i dataskyddsförordningen följer att en registrerad som gör en begäran 
om tillgång i elektronisk form ska få informationen i ett elektroniskt format som är 
allmänt använt, om den registrerade inte begär något annat. Spotify lämnar 
uppgifterna i JSON-format. I riktlinjerna om rätten till dataportabilitet ges JSON-format 
som ett exempel på ett allmänt använt öppet format.17  

IMY konstaterar att vilka krav som ställs på format är olika för rätten till dataportabilitet 
och rätten till tillgång då dataportabilitet enligt artikel 20.1 i dataskyddsförordningen 
även kräver att uppgifterna ska tillhandahållas i ett strukturerat och maskinläsbart 
format. Sett till syftet med rätten till tillgång krävs enligt IMY att det format i vilket 
uppgifterna tillhandahålls enligt artikel 15 i dataskyddsförordningen måste vara möjligt 
att läsa för en fysisk person. Det finns dock inget som hindrar att formatet även är 
maskinläsbart. Ett sådant format kan i många fall förenkla för den registrerade att själv 
göra olika sammanställningar eller utsökningar för att underlätta förståelsen. IMY 
anser att JSON-format, som kan läsas av både datorer och fysiska personer, i 
dagsläget är ett sådant elektroniskt allmänt använt format som avses i artikel 15.3 i 
dataskyddsförordningen.   

Sammanfattande bedömning avseende rätten till tillgång till personuppgifter och kopia 
på personuppgifter under behandling – artikel 15.1 och 15.3 i dataskyddsförordningen 

IMY finner sammanfattningsvis att Spotifys sätt att dela upp kopian på personuppgifter 
i olika lager inte försvårar utövandet av de registrerades rättigheter och därmed är 
förenligt med artikel 12.2 i dataskyddsförordningen samt att utformningen och formatet 
på kopian av personuppgifter i stort uppfyller kraven på transparens i artikel 12.1 i 
dataskyddsförordningen.  

 
17 Artikel 29-gruppens Riktlinjer om rätten till dataportabilitet, WP242 rev.01, som antagits av Europeiska 
dataskyddsstyrelsen, s. 19. 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

20(30) 

 

IMY finner dock att den beskrivning av uppgifterna i de tekniska loggfilerna som 
Spotify lämnat under perioden från och med den 11 juni 2019 till och med den 16 maj 
2022 inte har uppfyllt kraven i artikel 12.1 i dataskyddsförordningen då denna 
information som standard endast har tillhandahållits på engelska. Spotify har därmed i 
detta avseende behandlat personuppgifter i strid med artikel 12.1 i 
dataskyddsförordningen under den aktuella tidsperioden.    
4 Granskning av enskilda klagomål - Motivering 
av beslut 
4.1 Klagomål 1 (från Nederländerna med nationellt 
referensnummer z2018-28415) 

4.1.1 Bakgrund 
Klaganden har sammanfattningsvis gjort gällande att Spotify med anledning av hans 
begäran om tillgång som gjordes den 27 maj 2018 inte har gett tillgång till alla hans 
personuppgifter inom den tid som föreskrivs i artikel 12.3 i dataskyddsförordningen 
samt att, när han väl har fått tillgång till alla personuppgifter, har dessa inte 
tillhandahållits i en begriplig form på sätt som föreskrivs i artikel 12.1 i 
dataskyddsförordningen. 

4.1.2 Vad som har framkommit i ärendet 
Spotify tillhandahåller tre typer av svar för att säkerställa ett lämpligt och fullständigt 
svar på sina användares förfrågningar enligt artikel 15 i dataskyddsförordningen. 
Spotify har uppgett att information om alla tre typer av svar (Typ 1, Typ 2 och Typ 3) 
samt information om hur man kunde begära tillgång till dem fanns tillgänglig vid 
tidpunkten för klagandens begäran. I samband med att en användare valde att ladda 
ner sin data (Typ 1), framgick av beskrivning och instruktioner i direkt anslutning till 
verktyget för nedladdning att detta bara var ett bekvämt sätt att få en kopia av "de 
flesta" personuppgifter från dennes konto och vilka kategorier av personuppgifter som 
var tillgängliga via verktyget. Utifrån sammanhanget var det därför tillräckligt tydligt att 
andra personuppgifter också fanns tillgängliga. Klaganden hade också möjlighet att 
kontakta kundtjänst via ett flertal kanaler och begära ytterligare personuppgifter. 
Klaganden hade också haft möjlighet att vända sig till kundtjänst och direkt begära 
tillgång till samtliga sina personuppgifter. 

Spotify anser att processen vid den tidpunkten var tillräckligt transparent för att 
användare skulle kunna förstå samt begära ytterligare tillgängliga uppgifter utöver de 
som ingick i verktyget ”Ladda ned din data”. Många andra användare begärde också 
såväl Typ 2- som Typ 3-uppgifter vid den tidpunkten. Klaganden lyckades även begära 
och få tillgång till både Typ 1 och Typ 2-information. Spotify har därefter gjort flertalet 
förbättringar i sina processer för att säkerställa att användare inte kan missa att alla tre 
typer av information finns och hur man enkelt kan begära tillgång till den 
informationen. 

Spotify har uppgett att vad gäller tillhandhållandet av klagandens personuppgifter, så 
tillhandahölls samtliga efterfrågade personuppgifter inom den tidsram som anges i 
artikel 12.3 i dataskyddsförordningen. ”Ladda ned din data” (Typ 1) efterfrågades av 
klaganden den 27 maj 2018. Uppgifterna gjordes tillgängliga och laddades ner av 
klaganden den 28 maj 2018. En svarstid om en dag överensstämmer med Spotifys 
mål att snabbt tillhandahålla den mest relevanta informationen till användare genom 
deras automatiska verktyg. 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

21(30) 

 

Tekniska loggfiler (Typ 2) efterfrågades av klaganden via e-post den 11 juni 2018. I 
Spotifys svar den 6 juli 2018 informerade Spotify klaganden att tillhandahållandet av 
personuppgifterna skulle ta lite längre tid än förväntat på grund av det höga antalet 
förfrågningar och komplexiteten i att sammanställa sådan teknisk information. 
Informationen gjordes tillgänglig för nedladdning den 17 juli 2018. Även efter att ha 
informerat klaganden om anledningen till att svaret skulle dröja, förflöt endast 36 
kalenderdagar (26 arbetsdagar) mellan klagandens förfrågan och erhållandet av svar. 

Vad gäller klagandens klagomål rörande formatet på personuppgifterna har Spotify 
uppgett att Typ 2-uppgifter innehåller ett stort antal filer med tekniska logguppgifter. 
Vilka uppgifter som behandlas kan skilja sig avsevärt för olika användare baserat på 
vilken typ av Spotify-serviceplan de har (t.ex. Free, Premium, Familj), funktioner och 
den specifika användarens aktivitet, samt variationer i den vanliga interna 
behandlingen och felloggningen av själva Spotify-programvaran. Det är en utmaning 
att hitta ett sätt att förklara den här typen av teknisk information på ett sätt som den 
genomsnittlige Spotify-användaren kan förstå.  

Vid tidpunkten för klagandens begäran tillhandahöll Spotify informationen i ett JSON-
format. Spotify tillhandahöll dock inte någon kompletterande dokumentation för att 
ytterligare förtydliga vilka typer av uppgifter som ingick och hur dessa skulle tolkas 
(utöver den information som framgår av JSON datafälten i sig). Sedan 2019 
tillhandhåller Spotify emellertid en kompletterande ”Read Me First”-fil vid leverans av 
alla Typ 2-uppgifter, som ytterligare beskriver informationen som ingår i varje fil och 
datafält. Med tanke på komplexiteten och volymen av de tekniska loggfilerna krävde 
framtagandet av ”Read Me First”-filen mycket arbete, och Spotify hade ännu inte 
slutfört denna process vid tidpunkten för klagandens ursprungliga begäran om tillgång. 

Det var ett misstag att klaganden tillhandahölls vissa av de tekniska loggfilerna i 
krypterat format. Spotify lagrar uppgifter i sina system i krypterat format för att förstärka 
integriteten och säkerheten i samband med bolagets egna interna behandling av 
personuppgifter. Det var inte Spotifys avsikt att undanhålla klagandens 
personuppgifter från honom. Även om de flesta krypterade uppgifterna avkrypterades 
innan de inkluderades i klagandens tekniska loggfiler, var några av fälten inte 
avkrypterade. Den typen av problem åtgärdades vid upptäckten av detta, och numera 
tillhandhålls alltid efterfrågade personuppgifter okrypterade.  

Spotify vill uppmärksamma IMY på att klaganden efterfrågade sina personuppgifter 
igen i juli 2020. Denna begäran kom efter hans klagomål till IMY och de förbättringar 
som beskrivits ovan. Klaganden mottog sina personuppgifter avsevärt snabbare än 
inom 30 dagar. Klaganden begärde ”Ladda ned din data” (Typ 1) den 28 juli 2020. 
Spotify tillhandhöll personuppgifterna tre kalenderdagar senare, den 31 juli 2020. 
Klaganden efterfrågade också sina tekniska loggfiler (Typ 2) den 3 augusti 2020 och 
laddade ner personuppgifterna när de var tillgängliga 15 dagar senare, den 18 augusti 
2020. Båda dessa förfrågningar besvarades inom sammanlagt 18 dagar av Spotify och 
klaganden kunde motta alla sina personuppgifter inom totalt 21 kalenderdagar. Denna 
tidsram är representativ för Spotifys hantering av dessa typer av förfrågningar från 
användare. All teknisk information som klaganden erhöll den 18 augusti 2020 var 
okrypterad. Klaganden ska också ha mottagit en ”Read Me First”-fil som fält för fält 
förklarat de tillhandahållna uppgifterna. I och med fullgörandet av klagandens senaste 
förfrågan hoppas Spotify att samtliga klagandens frågor gällande artiklarna 12.1 och 
12.3 i dataskyddsförordningen som han tog upp i sitt klagomål har blivit besvarade. 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

22(30) 

 

4.1.3 Integritetsskyddsmyndighetens bedömning  
Som IMY konstaterar vid bedömningen av bolagets generella rutiner, avsnitt 3.2.2 i 
detta beslut, är det möjligt att dela upp kopian på personuppgifter i olika lager förutsatt 
att den registrerade fått tillräcklig information bland annat om hur kopian på 
personuppgifter är uppdelad och hur tillgång till de olika lagren kan begäras.  

Att klaganden gör gällande att hans personuppgifter inte lämnats i rätt tid visar att 
klaganden måste ha ansett att hans initiala begäran som skickades den 27 maj 2018 
avsåg samtliga personuppgifter som Spotify behandlade om honom. Av uppgifter som 
klaganden lämnat framgår vidare att han kontaktat Spotify eftersom han själv 
uppmärksammat att den kopia på personuppgifter han erhöll den 28 maj 2018 inte var 
fullständig. Det faktum att han kontaktade Spotify var alltså en följd av de slutsatser 
klaganden själv dragit utifrån den kopia på personuppgifter han erhållit och inte på 
grund av att klaganden förstått Spotifys uppdelning av kopian på personuppgifter och 
hur tillgång till ytterligare uppgifter kunde begäras. Dessa omständigheter talar enligt 
IMY för att den information som Spotify lämnande vid tidpunkten för klagandens 
begäran angående uppdelningen av kopian på personuppgifter inte varit tillräckligt 
tydlig.  

IMY anser vidare vid en bedömning av den information som Spotify lämnade i 
beskrivning och instruktioner i samband med att klaganden gjorde sin Typ 1-begäran 
den 27 maj 2018 att den informationen inte ensamt var tillräckligt tydlig för att 
klaganden borde ha förstått att det endast var en delmängd av personuppgifterna som 
omfattades av begäran. Vid tidpunkten för klagandens begäran saknades också den 
information som idag finns tillgänglig på Spotifys webbplats, bland annat på webbsidan 
för ”Personuppgiftsrättigheter och sekretessinställningar”, där det framgår vilka 
personuppgifter som ges i de olika svaren, och hur tillgång till dessa kan begäras. IMY 
anser vidare att det Spotify anfört om att klaganden kunde vända sig till kundtjänst och 
begära ytterligare uppgifter saknar betydelse då ett sådant agerande förutsätter att 
den klagande skulle ha förstått att det fanns ytterligare personuppgifter som kunde 
lämnas ut. 

Med hänsyn till ovanstående bedömer IMY att Spotify, vid tidpunkten för klagandens 
begäran om tillgång, inte lämnade tillräckligt tydlig information för att klaganden skulle 
förstå att kopian på personuppgifter var uppdelad. Att det finns tillräcklig information för 
att en registrerad ska förstå att dennes begäran endast avser ett urval av de 
personuppgifter som behandlas är en förutsättning för att den personuppgiftsansvarige 
ska kunna begränsa utlämnandet till dessa personuppgifter. I det fall det är oklart om 
begäran endast avser ett urval av personuppgifterna bör alltså den 
personuppgiftsansvarige utgå från att den registrerade vill ha tillgång till samtliga sina 
personuppgifter. Spotify borde därför, då informationen i detta avseende var bristfällig 
vid tidpunkten för klagandens begäran, ha lämnat ut samtliga personuppgifter som de 
behandlade om klaganden i samband med hans begäran om tillgång som gjordes den 
27 maj 2018. Den tid inom vilken Spotify hade att lämna kopian på samtliga 
personuppgifter ska därför beräknas från denna tidpunkt. Spotify skulle, enligt artikel 
12.3 i dataskyddsförordningen, ha lämnat en fullständig kopia på klagandens 
personuppgifter eller meddelat klaganden om en förlängning av tidsperioden senast 
den 27 juni 2018. Spotify meddelade först den 6 juli 2018 klaganden om en förlängning 
av tidsperioden. Kopian på de ytterligare personuppgifterna lämnades den 17 juli 
2018. IMY konstaterar att Spotify inte meddelat förlängningen inom den tid som 
föreskrivs i artikel 12.3 i dataskyddsförordningen. Spotify har därför lämnat kopian på 
klagandens personuppgifter för sent.   

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

23(30) 

 

Av klagandens uppgifter, som bekräftats av Spotify, framgår att de ytterligare 
personuppgifter han fick tillgång till den 17 juli 2018 varit svåra att förstå samt, i vissa 
fall, krypterade. 

Som IMY konstaterar under avsnitt 3.2.2 krävs det att den personuppgiftsansvarige 
förklarar särskilt svårbegripliga personuppgifter för att syftet med rätten till tillgång ska 
anses uppfyllt. IMY konstaterar att Spotify inte levt upp till sina skyldigheter i 
klagandens fall då de inte har lämnat en förklaring till de särskilt svårbegripliga 
uppgifter de tillhandahållit i kopian samt då de har lämnat ut vissa uppgifter krypterade.  

IMY konstaterar med hänsyn till det ovanstående att Spotify i sin hantering av 
klagandens begäran om tillgång som gjordes den 27 maj 2018 har behandlat 
personuppgifter i strid med artikel 12.3 i dataskyddsförordningen, genom att kopian på 
personuppgifter har lämnats för sent, samt i strid med artiklarna 12.1, 15.1 och 15.3 i 
dataskyddsförordningen, genom att inte ha tillhandahållit samtliga klagandens 
personuppgifter i en begriplig form.  

4.2 Klagomål 2 (från Österrike med nationellt referensnummer 
D130.198) 

4.2.1 Bakgrund 
Klaganden har gjort gällande att Spotify med anledning av hans begäran om tillgång 
som gjordes den 10 oktober 2018 inte har tillhandahållit alla de personuppgifter som 
Spotify behandlar om klaganden, att Spotify inte har tillhandahållit någon av den 
information om behandlingen av klagandens personuppgifter som krävs enligt artikel 
15.1 a–h och 15.2 i dataskyddsförordningen samt att Spotify inte har tillhandahållit 
personuppgifterna i en begriplig form på sätt som föreskrivs i artikel 12.1 i 
dataskyddsförordningen. Klaganden har därvid bland annat angett att uppgifterna har 
tillhandhållits i ett format som endast är maskinläsbart och inte begripligt för fysiska 
personer. 

4.2.2 Vad som har framkommit i ärendet 
Spotify har uppgett att klaganden begärde tillgång till ”Ladda ned din data” (Typ 1) den 
10 oktober 2018. Uppgifterna gjordes tillgängliga och laddades ner av klaganden den 
18 oktober 2018. Klaganden kontaktade därefter aldrig Spotify igen för att föra fram de 
synpunkter som lyfts i hans klagomål till IMY. Han begärde heller inte att få tillgång till 
ytterligare information utöver den som gjorts tillgänglig genom ”Ladda ned din data”-
verktyget.  

Spotify tillhandahåller tre typer av svar för att säkerställa ett lämpligt och fullständigt 
svar på sina användares förfrågningar enligt artikel 15 i dataskyddsförordningen. 
Spotify har uppgett att information om alla tre typer av svar (Typ 1, Typ 2 och Typ 3), 
samt information om hur man kunde begära tillgång till dem fanns tillgänglig vid 
tidpunkten för klagandens begäran. I samband med att en användare valde att ladda 
ner sin data (Typ 1), framgick av beskrivning och instruktioner i direkt anslutning till 
verktyget att detta bara var ett bekvämt sätt att få en kopia av "de flesta" 
personuppgifter från dennes konto och vilka kategorier av personuppgifter som var 
tillgängliga via verktyget. Utifrån sammanhanget var det därför tillräckligt tydligt att 
andra personuppgifter också fanns tillgängliga. Klaganden hade också möjlighet att 
kontakta kundtjänst via ett flertal kanaler och begära ytterligare personuppgifter.  

Spotify anser att processen vid den tidpunkten var tillräckligt transparent för att 
användare skulle kunna förstå samt begära ytterligare tillgängliga uppgifter utöver de 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

24(30) 

 

som ingick i verktyget ”Ladda ned din data”. Många andra användare begärde också 
såväl Typ 2- som Typ 3-uppgifter vid den tidpunkten. Spotify har därefter gjort flertalet 
förbättringar i sina processer för att säkerställa att användare inte kan missa att alla tre 
typer av information finns och hur man enkelt kan begära tillgång till den 
informationen.  

Vid tidpunkten för klagandens begäran hade den specifika webbsidan med information 
enligt artikel 15.1 a-h och 15.2 i dataskyddsförordningen ännu inte skapats och sådan 
information inkluderades inte heller automatiskt i svaret på begäran om tillgång. 
Spotify bekräftar att klaganden inte fick denna information tillsammans med sitt Typ 1-
svar i oktober 2018. Spotify noterar att även om klaganden inte mottog den specifika 
informationen enligt artikel 15 i samband med sin begäran var informationen tillgänglig 
för klaganden i Spotifys integritetspolicy.  

Spotify har vidare uppgett att bolaget hade processer på plats för att tillhandahålla 
ytterligare information och vidta åtgärder i det fall deras svar inte skulle anses vara 
tillräckligt för att fullt ut besvara en registrerads begäran om tillgång. Om klaganden 
hade kontaktat privacy@spotify.com eller Spotifys kundtjänstteam angående sina 
frågor hade de gärna tillhandhållit ytterligare personuppgifter och annan information 
enligt artikel 15 i dataskyddsförordningen som han efterfrågade. 

Det stämmer att klagandens ”Ladda ned din data”-uppgifter tillhandahölls i JSON-
format. JSON är ett rekommenderat standardformat som kan förstås av både 
människor och datorer. Informationen i ”Ladda ned din data” (Typ 1) är till stor del 
självförklarande baserat på filens och fältens namn. Numera tillhandahåller Spotify 
emellertid också en detaljerad beskrivning av uppgifterna på informationswebbsidan, 
”Förstå min data”.  

4.2.3 Integritetsskyddsmyndighetens bedömning 
Som IMY konstaterar vid bedömningen av bolagets generella rutiner, avsnitt 3.2.2 i 
detta beslut, är det möjligt att dela upp kopian på personuppgifter i olika lager förutsatt 
att den registrerade fått tillräcklig information bland annat om hur kopian på 
personuppgifter är uppdelad och hur tillgång till de olika lagren kan begäras.    

Klaganden har, som IMY förstår det, velat få tillgång till samtliga de uppgifter som 
Spotify behandlar om honom. Klaganden har dock endast begärt tillgång till Typ 1-
uppgifterna och har inte heller återkommit till Spotify för ytterligare information. 
Klagandens agerande talar enligt IMY för att den information som Spotify lämnande 
vid tidpunkten för klagandens begäran angående uppdelningen av kopian på 
personuppgifter och hur tillgång till de olika lagren kunde begäras inte varit tillräckligt 
tydlig för att klaganden skulle förstå hur han skulle få tillgång till samtliga uppgifter.  

IMY anser vidare vid en bedömning av den information som Spotify lämnade i 
beskrivning och instruktioner i samband med att klaganden gjorde sin Typ 1-begäran 
den 10 oktober 2018 att den informationen inte ensamt var tillräckligt tydlig för att 
klaganden borde ha förstått att det endast var en delmängd av personuppgifterna som 
omfattades av begäran. Vid tidpunkten för klagandens begäran saknades också den 
information som idag finns tillgänglig på Spotifys webbplats, bland annat på webbsidan 
för ”Personuppgiftsrättigheter och sekretessinställningar”, där det framgår vilka 
personuppgifter som ges i de olika svaren, och hur tillgång till dessa kan begäras. IMY 
anser vidare att det Spotify anfört om att klaganden kunde vända sig till kundtjänst och 
begära ytterligare uppgifter saknar betydelse då ett sådant agerande förutsätter att 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

25(30) 

 

klaganden skulle ha förstått att det fanns ytterligare personuppgifter som kunde 
lämnas ut. 

Med hänsyn till ovanstående bedömer IMY att Spotify, vid tidpunkten för klagandens 
begäran om tillgång, inte lämnade tillräckligt tydlig information för att klaganden skulle 
förstå att kopian på personuppgifter var uppdelad. Att det finns tillräcklig information för 
att en registrerad ska förstå att dennes begäran endast avser ett urval av de 
personuppgifter som behandlas är en förutsättning för att den personuppgiftsansvarige 
ska kunna begränsa utlämnandet till dessa personuppgifter. I det fall det är oklart om 
begäran endast avser ett urval av personuppgifterna bör alltså den 
personuppgiftsansvarige utgå från att den registrerade vill ha tillgång till samtliga sina 
personuppgifter. Spotify borde därför, då informationen i detta avseende var bristfällig 
vid tidpunkten för klagandens begäran, ha lämnat ut samtliga personuppgifter som de 
behandlade om klaganden. IMY konstaterar att Spotify inte har lämnat ut samtliga 
personuppgifter som de behandlade om klaganden. Spotify har därför inte uppfyllt 
kraven i artiklarna 15.1 och 15.3 i dataskyddsförordningen att ge den registrerade 
tillgång till sina personuppgifter då bolaget inte har försett den registrerade med en 
fullständig kopia av de personuppgifter som var under behandling.  

Klaganden har vidare uppgett att de personuppgifter han har fått tillgång till var svåra 
att förstå. Av Spotifys svar framgår att det vid tidpunkten för klagandens begäran 
saknades en beskrivning av de uppgifter som tillhandahölls klaganden (Typ 1). IMY 
bedömer dock att de uppgifter som tillhandahålls enligt en Typ 1-begäran är tillräckligt 
tydliga för att den genomsnittlige användaren ska kunna förstå uppgifterna och att 
dessa därmed inte kräver någon ytterligare förklaring. IMY anser därför att de 
personuppgifter som lämnats har varit tillräckligt tydliga för att uppfylla kraven enligt 
artikel 12.1 i dataskyddsförordningen, dvs. att den information som lämnas enligt 
artikel 15 i dataskyddsförordningen ska ges i en koncis, klar och tydlig, begriplig och 
lätt tillgänglig form med användning av ett klart och tydligt språk. Någon brist har därför 
inte förelegat avseende hur tydliga de personuppgifter som tillhandahölls klaganden 
var. IMY ser dock positivt på de förbättringar som Spotify har genomfört efter denna 
tidpunkt, vilka ytterligare kan öka förståelsen av de personuppgifter som tillhandahålls i 
Typ 1-svar.  

Klaganden har därutöver anfört att hans personuppgifter tillhandhölls i ett format som 
endast var maskinläsbart och inte begripligt för fysiska personer. Spotify har uppgett 
att uppgifterna tillhandhölls i JSON-format. IMY anser, vilket också framgår ovan under 
3.2.2, att JSON-format, som kan läsas av både datorer och fysiska personer, i 
dagsläget är ett sådant elektroniskt allmänt använt format som avses i artikel 15.3 i 
dataskyddsförordningen. IMY anser därför att det inte förelegat någon brist avseende i 
vilket format uppgifterna tillhandahölls den klagande.   

Klaganden har slutligen gjort gällande att han inte fått information enligt artikel 15.1 a-h 
och 15.2 i dataskyddsförordningen. Spotify har bekräftat att klaganden inte fick denna 
information tillsammans med svaret på begäran som lämnades i oktober 2018. Spotify 
har därmed inte uppfyllt sin skyldighet att, i samband med klagandens begäran om 
tillgång, lämna information enligt artikel 15.1 a-h och 15.2. Det faktum att information 
vid tidpunkten för klagandens begäran fanns tillgänglig i bolagets integritetspolicy läker 
inte denna brist. 

IMY konstaterar sammanfattningsvis att Spotify i sin hantering av klagandens begäran 
om tillgång som gjordes den 10 oktober 2018 har behandlat personuppgifter i strid 
med artikel 15.1 och 15.3 i dataskyddsförordningen, genom att inte ha gett tillgång till 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

26(30) 

 

samtliga personuppgifter som Spotify behandlade om den klagande samt i strid med 
artikel 15.1 a-h och 15.2 i dataskyddsförordningen, genom att inte ha tillhandhållit 
någon av den information som anges i dessa bestämmelser.  

4.3 Klagomål 3 (från Danmark med nationellt referensnummer 
2018-31-1198) 

Klaganden har gjort gällande att Spotify inte har besvarat klagandens begäran om 
tillgång enligt artikel 15 i dataskyddsförordningen som gjordes den 12 november 2018. 

Utredningen i ärendet har inte visat att Spotify brustit i sin hantering av klagandens 
begäran om tillgång, vilket medför att det aktuella klagomålet ska avslås. Den 
mottagande tillsynsmyndigheten, dvs. den danska dataskyddsmyndigheten, ska därför 
anta beslutet avseende detta klagomål enligt artikel 60.8 i dataskyddsförordningen. 
Motiveringen till beslutet i denna del redovisas således i ett separat beslut från den 
danska dataskyddsmyndigeten. 
5 Val av ingripande 
5.1 Tillämpliga bestämmelser 

IMY har vid överträdelser av dataskyddsförordningen ett antal korrigerande 
befogenheter, bland annat reprimand, föreläggande och sanktionsavgifter. Det följer av 
artikel 58.2 a–j i dataskyddsförordningen. 

IMY ska påföra sanktionsavgifter utöver eller i stället för andra korrigerande åtgärder 
som avses i artikel 58.2 i dataskyddsförordningen, beroende på omständigheterna i 
varje enskilt fall.  

Om en personuppgiftsansvarig eller ett personuppgiftsbiträde, med avseende på en 
och samma eller sammankopplade uppgiftsbehandlingar, uppsåtligen eller av 
oaktsamhet överträder flera av bestämmelserna i denna förordning får den 
administrativa sanktionsavgiftens totala belopp inte överstiga det belopp som fastställs 
för den allvarligaste överträdelsen. Det framgår av artikel 83.3 i 
dataskyddsförordningen. 

Varje tillsynsmyndighet ska säkerställa att påförandet av administrativa 
sanktionsavgifter i varje enskilt fall är effektivt, proportionellt och avskräckande. Det 
anges i artikel 83.1 i dataskyddsförordningen. 

I artikel 83.2 i dataskyddsförordningen anges de faktorer som ska beaktas för att 
bestämma om en administrativ sanktionsavgift ska påföras, men också vad som ska 
påverka sanktionsavgiftens storlek. 

EDPB har antagit riktlinjer om beräkning av administrativa sanktionsavgifter enligt 
dataskyddsförordningen som syftar till att skapa en harmoniserad metod och principer 
för beräkning av sanktionsavgifter.18 

 
18 EDPB:s riktlinjer 8/2020 Guidelines 04/2022 on the calculation of administrative fines under the GDPR, slutligt 
antagna den 24 maj 2023. 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

27(30) 

 

5.2 Samma eller sammankopplade uppgiftsbehandlingar 

Som konstaterats ovan har IMY, vid den granskning som myndigheten gjort av 
Spotifys generella processer och rutiner för att ge tillgång enligt artikel 15 i 
dataskyddsförordningen, funnit brister i den information som lämnats enligt artikel 15.1 
a–h och 15.2 i dataskyddsförordningen samt i den beskrivning av uppgifterna i de 
tekniska loggfilerna som Spotify lämnat. Spotify har vidare brustit i sin hantering av 
begäran om tillgång avseende två av de klagomål IMY har granskat, klagomål 1 och 
klagomål 2.  

Överträdelserna avseende de generella rutinerna hänför sig, avseende informationen 
enligt artikel 15.1 a-h och 15.2 i dataskyddsförordningen, till perioden från och med 
den 16 november 2021 till och med den 16 maj 2022 samt, avseende beskrivningen 
av uppgifterna i de tekniska loggfilerna, till perioden från och med den 11 juni 2019 till 
och med den 16 maj 2022. Begäran om tillgång som omfattas av de enskilda 
klagomålen gjordes den 27 maj 2018 respektive den 10 oktober 2018. IMY bedömer 
bland annat mot denna bakgrund att överträdelserna hänförliga till de generella 
rutinerna och överträdelserna avseende de två klagomålen inte utgör samma eller 
sammankopplade behandlingar på sätt som avses i artikel 83.3 i 
dataskyddsförordningen.  

IMY anser dock att Spotifys tillhandahållande av information som omfattas av artikel 
15.1 och 15.2 i dataskyddsförordningen samt tillhandahållandet av beskrivningen av 
uppgifterna i de tekniska loggfilerna är sammankopplade med varandra. Den 
bedömningen görs bland annat mot bakgrund av att de konstaterade bristerna i dessa 
delar rör kraven på transparens i den information som Spotify lämnat till de 
registrerade enligt artikel 15 i dataskyddsförordningen under en delvis 
sammanfallande tidsperiod. Vidare bedöms klagomålen vara sammankopplade med 
varandra.  

IMY ska därför bestämma val av ingripande dels för de konstaterade bristerna i 
Spotifys information enligt artikel 15.1 och 15.2 i dataskyddsförordningen och i 
beskrivningen av uppgifterna i de tekniska loggfilerna dels för de konstaterande 
bristerna avseende de två klagomålen.  

5.3 Brister i information enligt artikel 15.1 och 15.2 i 
dataskyddsförordningen och i beskrivningen av uppgifterna i 
de tekniska loggfilerna 

IMY har bedömt att Spotify har överträtt artiklarna 12.1, 15.1 a-d, 15.1 g och 15.2 i 
dataskyddsförordningen. Mot bakgrund bland annat av att överträdelserna har kunnat 
påverka ett stort antal registrerade, att överträdelserna pågått under en längre tid och 
då bristerna i informationen försvårat för registrerade att ta tillvara sina övriga 
rättigheter enligt dataskyddsfördningen är det inte fråga om mindre överträdelser. 
Spotify ska därför påföras en sanktionsagift för överträdelserna i denna del.  

IMY konstaterar att Spotify har överträtt artiklar som omfattas av artikel 83.5 i 
dataskyddsförordningen vilket innebär att en sanktionsavgift på upp till tjugo miljoner 
EUR eller fyra procent av den globala årsomsättningen under föregående budgetår, 
beroende på vilket värde som är högst, kan påföras.  

Vid bestämmande av maxbeloppet för en sanktionsavgift som ska påföras ett företag 
ska den definition av begreppet företag användas som EU-domstolen använder vid 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

28(30) 

 

tillämpning av artiklarna 101 och 102 i EUF-fördraget (se skäl 150 i 
dataskyddsförordningen). Av domstolens praxis framgår att detta omfattar varje enhet 
som utövar ekonomisk verksamhet, oavsett enhetens rättsliga form och sättet för dess 
finansiering samt även om enheten i juridisk mening består av flera fysiska eller 
juridiska personer. 

IMY bedömer att det företags omsättning som ska läggas till grund för beräkning av de 
administrativa sanktionsavgifter som Spotify kan åläggas är Spotifys moderbolag 
Spotify Technology S.A. Av Spotify Technology S.A.:s årsredovisning för år 2022 
framgår att årsomsättningen år 2022 var ca 132 000 000 000 kronor. Det högsta 
sanktionsbelopp som kan fastställas i ärendet är fyra procent av detta belopp, ca 
5 280 000 000 kronor.  

Vid bedömningen av överträdelsernas allvar tar IMY utöver vad som anges ovan, dvs. 
att överträdelserna har kunnat påverka ett stort antal registrerade, att överträdelserna 
pågått under en längre tid och att bristerna i informationen försvårat för registrerade att 
ta tillvara sina övriga rättigheter enligt dataskyddsfördningen, även hänsyn till följande. 
Överträdelserna har medfört en risk att syftet med rätten till tillgång förfelas då 
bristerna i den lämnade informationen gjort det svårt för registrerade att förstå vilka av 
deras personuppgifter som har behandlats och hur. Den registrerade har därmed inte 
heller haft möjlighet att kontrollera om behandlingen varit laglig. Spotifys 
personupgiftsbehandling omfattar vidare en stor mängd personuppgifter om varje 
registrerad och berör många registrerade i flera olika länder.  

Uppgifterna som behandlas utgör dock, såvitt framkommit, inte sådana särskilda 
kategorier av personuppgifter som anges i artikel 9 i dataskyddsförordningen. 
Behandling av personuppgifter som sker inom ramen för ett kundförhållande vid 
tillhandahållandet av en musikstreamingtjänst får inte heller normalt sett stora 
konsekvenser för de registrerade. IMY har vidare, trots omfattningen av Spotifys 
personuppgiftsbehandling, endast mottagit ett fåtal klagomål gällande bolagets 
hantering av begäran om tillgång. 

Av betydelse är också att Spotify har en utmaning i att lämna omfattande information 
om komplex personuppgiftsbehandling på ett sätt som är begripligt för de registrerade 
vilket medför svåra avvägningar för att bedöma hur informationen bäst ska 
presenteras. Spotify har lämnat viss information enligt alla punkter i artikel 15.1 och 
15.2 i dataskyddsförordningen. Vidare har Spotify lämnat information om sin 
personuppgiftsbehandling på flera sidor på bolagets webbplats. Viss information om 
hur personuppgifterna behandlats har också gått att utläsa ur den kopia på 
personuppgifter enligt artikel 15.3 i dataskyddsförordningen som Spotify har 
tillhandahållit de registrerade som begärt tillgång och som IMY i stort har bedömt 
uppfylla kraven på tydlighet i artikel 12.1 i dataskyddsförordningen. 

Av utredningen i ärendet framgår vidare att Spotify, på eget initiativ och innan aktuellt 
tillsynsärende inleddes, har vidtagit flertalet åtgärder och lagt omfattande arbete på att 
ta fram, utveckla och förbättra processer gällande begäran om tillgång som ska vara 
transparenta för de registrerade. Dessa processer och rutiner har sedan utvecklats 
och förbättrats kontinuerligt. Det talar enligt IMY för att Spotify har för avsikt att uppfylla 
rätten till tillgång på ett sätt som är transparent för de registrerade. Det har också fram 
till förra året, då EDPB antog riktlinjer om rätten till tillgång19, saknats utförlig 
vägledning kring hur informationen ska lämnas och på vilken detaljnivå, bland annat 
 
19 Europeiska dataskyddsstyrelsens (EDPB) riktlinjer om rätten till tillgång – Guidelines 01/2022 on data subject rights 
– Right of access, (antagna den 18 januari 2022 för publik konsultation och slutligt antagna den 28 mars 2023). 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

29(30) 

 

vad gäller graden av individualisering av den information som ska lämnas enligt artikel 
15.1 och 15.2 i dataskyddsförordningen samt vilket språk som ska användas vid 
kommunikation enligt artikel 15 i dataskyddsförordningen. 

Sammantaget bedömer IMY, mot bakgrund av de redovisade omständigheterna, att de 
aktuella överträdelserna är av låg allvarlighetsgrad. Utgångspunkten för beräkningen 
av sanktionsavgiften bör därför sättas relativt lågt i förhållande till det aktuella 
maxbeloppet. För att säkerställa en proportionell sanktionsavgift i det enskilda fallet 
finns även skäl att redan i detta skede ytterligare justera utgångspunkten för den 
fortsatta beräkningen nedåt med beaktande av den höga omsättning som ligger till 
grund för beräkningen av sanktionsavgiften.    

Utöver bedömningen av överträdelsens allvar ska IMY bedöma om det föreligger 
några försvårande eller förmildrande omständigheter som får betydelse för 
sanktionsavgiftens storlek. De omständigheter som redan har beaktats vid 
bedömningen av överträdelsens allvar kan inte beaktas på nytt i detta skede av 
bedömningen.  

IMY bedömer att det saknas ytterligare försvårande omständigheter som påverkar 
sanktionsavgiftens storlek. Som förmildrande omständighet lägger IMY särskild vikt vid 
möjligheten för de registrerade att kontakta Spotifys kundstjänst genom flera olika 
kanaler för att få ytterligare individualiserad information. Vidare har Spotify i juni 2022 
informerat om att bolaget har gjort uppdateringar i informationen enligt artikel 15 bland 
annat för att den registrerade ska förstå den specifika personuppgiftsbehandling som 
är tillämplig på deras unika användande av Spotifytjänsten. Vad avser bristerna 
gällande Spotifys val av språk för beskrivningen av uppgifterna i de tekniska 
loggfilerna är det också av betydelse att registrerade har haft möjlighet att vända sig till 
Spotify för att få beskrivningen översatt eller förklarad på sitt lokala språk samt att 
Spotify gett tydlig information om denna möjlighet i den ”Read Me First” -fil som 
lämnats i samband med att uppgifterna tillhandahölls den registrerade.      

Mot bakgrund av överträdelsernas allvar, försvårande och förmildrande 
omständigheter och den höga omsättningen i förhållande till de konstaterade 
överträdelserna bestämmer IMY den administrativa sanktionsavgiften för Spotify till 58 
000 000 kronor. IMY har därvid bedömt att detta belopp, vilket motsvarar ungefär 1 
procent av det högsta möjliga sanktionsbelopp som kan fastställas i ärendet, är 
effektivt, proportionerligt och avskräckande i det nu aktuella fallet.  

5.4 Överträdelser avseende klagomål 1 och 2 

IMY har konstaterat att Spotify brustit i sina skyldigheter i förhållande till klagandena i 
klagomål 1 och 2. IMY kan dock konstatera att klagandena i båda fallen har fått 
tillgång till en del av sina personuppgifter i rätt tid. Spotify har vidare, när klaganden i 
klagomål 1 kontaktat dem, varit behjälpliga med att lämna ytterligare information och 
svarat på frågor. Gällande klagomål 2 har Spotify inte gjorts medvetna om att 
klaganden ansett att hans begäran om tillgång inte tillgodosetts fullt ut. Klaganden har 
inte vänt sig till Spotify och framfört att han var missnöjd med bolagets hantering av 
hans begäran om tillgång varför Spotify har haft svårigheter att avhjälpa bristen.  

IMY konstaterar att de nu aktuella överträdelserna inte omfattat känsliga 
personuppgifter. Spotify har vidare vidtagit åtgärder, om än otillräckliga, i syfte att 
tillmötesgå klagandenas begäranden. Även om klagandenas rätt till tillgång inte 

Integritetsskyddsmyndigheten 
 

Diarienummer: DI-2019-6696 
Datum: 2023-06-12 
 

30(30) 

 

tillmötesgåtts fullt ut är de brister som har förelegat därför av en mindre allvarlig 
karaktär än om begärandena hade lämnats obesvarade.  

IMY finner vid en samlad bedömning att det, avseende överträdelserna i klagomål 1 
och 2, är fråga om mindre överträdelser och att det därför finns anledning att avstå 
från att påföra Spotify en sanktionsavgift för de konstaterade överträdelserna i denna 
del. Spotify ska istället påföras en reprimand enligt artikel 58.2 b i 
dataskyddsförordningen. 

Spotify har uppgett att bolaget gärna samarbetar med klagandena direkt för att 
säkerställa att det har tillhandahållit alla uppgifter och den information som klagandena 
söker samt att det har besvarat deras frågor.  

Av uppgifter som framkommit i ärendet har klaganden i klagomål 1 vänt sig till Spotify 
på nytt i juli 2020 och därefter fått tillgång enligt artikel 15 i dataskyddsförordningen. 
Klaganden mottog samtliga sina personuppgifter, inklusive ett förklarande dokument 
om de personuppgifter som behandlades, inom 21 dagar. De personuppgifter som då 
lämnades var okrypterade. Då klaganden har fått sin begäran om tillgång tillgodosedd 
saknas det skäl att förelägga Spotify att på nytt ge tillgång enligt artikel 15.  

Gällande klagomål 2 har det inte framkommit några uppgifter om att klaganden har fått 
tillgång till fler personuppgifter eller mer information efter svaret på begäran om tillgång 
i oktober 2018. Spotify ska därför, med stöd av artikel 58.2 c i dataskyddsförordningen, 
föreläggas att tillmötesgå klagandens begäran om tillgång enligt artikel 15 i 
dataskyddsförordningen genom att lämna klaganden tillgång till samtliga 
personuppgifter som Spotify behandlar om honom genom att förse honom med en 
kopia på personuppgifterna enligt artikel 15.3 i dataskyddsförordningen samt 
information enligt artikel 15.1 a-h och 15.2 i dataskyddsförordningen. Spotify har därvid 
att beakta de undantag från rätten till tillgång i artikel 15.4 i dataskyddsförordningen 
och 5 kap. dataskyddslagen som kan aktualiseras. IMY bedömer att tillgång ska 
lämnas inom en månad från det att detta beslut vunnit laga kraft. 

_____________________________ 

Detta beslut har fattats av generaldirektören Lena Lindgren Schelin efter föredragning 
av juristerna Karin Ekström och Evelin Palmér. Vid den slutliga handläggningen har 
även rättschefen David Törngren och enhetschefen Catharina Fernquist deltagit.  

   

Lena Lindgren Schelin, 2023-06-12   (Det här är en elektronisk signatur) 
 

Bilaga 
Bilaga 1 – klagandens identifieringsuppgifter (klagomål 2) 

Bilaga 2 – Spotifys information enligt artikel 15 i dataskyddsförordningen, den 16 
november till och med den 16 maj 2022  

Bilaga 3 – Information om betalning av sanktionsavgift 

 

