1(6)

Spotify AB
Regeringsgatan 19
111 53 Stockholm

Diarienummer:
DI-2020-10533

Datum:
2021-11-22

Beslut efter tillsyn enligt 
dataskyddsförordningen – Spotify AB

Integritetsskyddsmyndighetens beslut

Integritetsskyddsmyndigheten konstaterar att Spotify AB har behandlat 
personuppgifter i strid med 







artikel 12.3 och 15 i dataskyddsförordningen1 genom att inte utan onödigt 
dröjsmål ha gett klaganden tillgång till sina personuppgifter i enlighet med 
klagandens begäran av den 26 december 2018 först den 3 juni 2021, 

artikel 12.2 i dataskyddsförordningen genom att inte ha underlättat 
klagandens utövande av sin rättighet enligt artikel 16 att få sin uppgift om 
hemadress rättad i enlighet med sin begäran av den 25 december 2018 och 
istället hänvisat klaganden till att skapa ett nytt konto på bolagets musiktjänst, 
och  

artikel 12.3 och 16 i dataskyddsförordningen genom att inte utan onödigt 
dröjsmål tillgodosett klagandens begäran om rättelse av sin hemadress av 
den 25 december 2018 genom att rättelse skedde först den 17 oktober 2019. 

Integritetsskyddsmyndigheten ger Spotify AB en reprimand enligt artikel 58.2 b i 
dataskyddsförordningen för överträdelse av artikel 12.2, 12.3, 15 och 16. 
Redogörelse för tillsynsärendet

Integritetsskyddsmyndigheten (IMY) har inlett tillsyn beträffande Spotify AB (Spotify 
eller bolaget) med anledning av ett klagomål. Klagomålet har lämnats över till IMY, i 
egenskap av ansvarig tillsynsmyndighet enligt artikel 56 i dataskyddsförordningen, från 
tillsynsmyndigheten i det land där klaganden har lämnat in sitt klagomål (Tyskland). 
Överlämnandet har skett i enlighet med förordningens bestämmelser om samarbete 
vid gränsöverskridande behandling. 

Handläggningen vid IMY har skett genom skriftväxling. Mot bakgrund av att det gäller 
gränsöverskridande behandling har IMY använt sig av de mekanismer för samarbete 
och enhetlighet som finns i kapitel VII i dataskyddsförordningen. Berörda 
tillsynsmyndigheter har varit dataskyddsmyndigheterna i Belgien, Irland, 

1 EUROPAPARLAMENTETS OCH RÅDETS FÖRORDNING (EU) 2016/679 av den 27 april 2016 om skydd för 
fysiska personer med avseende på behandling av personuppgifter och om det fria flödet av sådana uppgifter och om 
upphävande av direktiv 95/46/EG (allmän dataskyddsförordning).

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten

Diarienummer: DI-2020-10533
Datum: 2021-11-22

2(6)

Nederländerna, Tyskland, Danmark, Italien, Cypern, Portugal, Frankrike, Österrike, 
Finland, Norge, Luxemburg, Slovakien, Ungern, Spanien och Polen.

Klagomålet
I klagomålet anförs i huvudsak följande. Klaganden har nekats att ändra sin adress för 
sitt konto på bolagets musiktjänst. Bolagets kundtjänst har uppgett att det inte är 
möjligt att ändra adresser för konton och att lösningen är att ta bort kontot och öppna 
ett nytt konto. Klaganden har begärt att få sina uppgifter rättade och anser att det inte 
borde vara nödvändigt att avsluta sitt konto och öppna ett nytt för att få till stånd 
rättelse. Vidare har klaganden begärt tillgång till sina personuppgifter. Ingen av 
begärandena har tillmötesgåtts.

Vad Spotify har uppgett
Spotify har i huvudsak uppgett följande. 

Spotify mottog en begäran från klaganden om att uppdatera klagandens hemadress 
den 25 december 2018. Begäran besvarades den 26 december 2018. Bolaget 
informerade då klaganden om att uppdatering av adress på det redan existerande 
kontot (Familjekonto) inte var tekniskt genomförbar, men att ett nytt konto med den 
korrekta adressen skulle kunna skapas för att lösa problemet. Spotify skulle då ha 
skapat ett nytt konto kostnadsfritt, och Spotifys kundtjänstteam skulle ha överfört allt 
innehåll, såsom spellistor, följare och kontoinformation till det nya kontot. Denna 
lösning avvisades dock av klaganden.

Sedan dess har Spotify utvecklat en ny version av Familjekonton, som tillåter 
användaren att ändra sin egen adress, istället för att blanda in kundtjänst och överföra 
kontot. Klaganden blev överflyttad till den nya versionen, i vilken adressen kan ändras 
av användaren i kontoinställningarna, den 18 september 2019, varpå klaganden 
uppdaterade till sin nya adress den 17 oktober 2019.

Spotify anser att bolaget tog de nödvändiga stegen för att tillfredsställa klagandens 
förfrågan den 26 och 27 december 2018, genom att förklara att det inte var tekniskt 
möjligt i den versionen av Familjekonto som fanns vid den tidpunkten och istället 
erbjöd en alternativ lösning på problemet.

Spotify mottog klagandens begäran om utövande av rätt till tillgång den 26 december 
2018. Spotifys kundtjänst svarade klaganden den 26 december 2018 och hänvisade 
klaganden till Spotifys Sekretesscenter. Det är en online-tjänst, som tillhandahåller 
standardinformation om Spotifys personuppgiftsbehandling och hur enskilda kan utöva 
sina dataskyddsrättigheter, med en länk till ”Ladda ned dina data”-verktyget. Spotifys 
uppgifter visar dock att klaganden inte använde ”Ladda ned dina data”-verktyget eller 
framförde vidare önskemål om att få tillgång till sina personuppgifter.

Enligt Spotifys standardprocess skulle kundtjänstrådgivaren direkt ha behandlat 
klagandens förfrågan om rätt till tillgång istället för att hänvisa klaganden till bolagets 
sekretesscenter. Vid granskning av korrespondensen med klaganden verkar det som 
att kundtjänstrådgivaren främst var fokuserad på att besvara klagandens förfrågan om 
rättelse och inte uppmärksammade att det även var en begäran om tillgång och 
besvarade därför inte begäran om tillgång i enlighet med bolagets standardprocess. 
Som del av bolagets interna dataskyddsprogram utbildas regelbundet kundtjänst i hur 
de kan identifiera och på ett lämpligt sätt agera och eskalera förfrågningar från 
registrerade. I detta fall gjorde kundtjänstrådgivaren ett misstag.

Integritetsskyddsmyndigheten

Diarienummer: DI-2020-10533
Datum: 2021-11-22

3(6)

På grund av det ovan beskrivna fick inte klaganden tillgång till sina personuppgifter 
enligt sin förfrågan den 26 december 2018. 

Spotify kontaktade klaganden per e-post den 3 juni 2021 med anledning av dennes 
begäran om tillgång och informerade om att uppgifterna gjorts tillgängliga för 
nedladdning. Klaganden har dock inte laddat ned dem eller hörts av.
Motivering av beslut
Tillämpliga bestämmelser m.m.

Enligt artikel 12.2 i dataskyddsförordningen ska den personuppgiftsansvarige 
underlätta utövandet av den registrerades rättigheter i enlighet med artiklarna 15–22. 
Enligt artikel 12.3 ska den enskildes begäran om att få utöva sina rättigheter hanteras 
utan onödigt dröjsmål och under alla omständigheter senast en månad efter att 
begäran mottagits. Tidsfristen om en månad får förlängas med ytterligare två månader 
om begäran är särskilt komplicerad eller antalet inkomna begäranden är högt. 

Enligt artikel 15 ska den registrerade ha rätt att av den personuppgiftsansvarige få 
bekräftelse på om personuppgifter som rör honom eller henne håller på att behandlas. 
Behandlas sådana uppgifter ska den personuppgiftsansvariga lämna den sökande 
kompletterande information samt en kopia på de personuppgifter som den 
personuppgiftsansvariga behandlar. 

Enligt artikel 16 ska den registrerade ha rätt att av den personuppgiftsansvarige utan 
onödigt dröjsmål få felaktiga personuppgifter som rör honom eller henne rättade. Med 
beaktande av ändamålet med behandlingen, ska den registrerade ha rätt att 
komplettera ofullständiga personuppgifter, bland annat genom att tillhandahålla ett 
kompletterande utlåtande.

Integritetsskyddsmyndighetens bedömning 

Spotify har inte hanterat klagandens begäran om tillgång i enlighet med 
dataskyddsförordningen
IMY anser att Spotify inte har hanterat klagandens begäran om tillgång av den 26 
december 2018 i enlighet med dataskyddsförordningen. Det var inte tillräckligt att 
Spotify besvarade klagandens begäran genom att hänvisa till bolagets online-tjänst. 
Att Spotify först den 3 juni 2021 kontaktade klaganden och initierade processen för att 
lämna ut klagandens personuppgifter uppgifter kan inte anses vara att ha gett 
klaganden tillgång till uppgifterna utan onödigt dröjsmål i den mening som avses i 
dataskyddsförordningen. Vad Spotify anför om att det varit fråga om en 
engångsföreteelse som berott på ett förbiseende föranleder ingen annan bedömning.

Mot denna bakgrund konstaterar IMY att Spotify AB har behandlat personuppgifter i 
strid med artikel 12.3 och 15 i dataskyddsförordningen genom att inte utan onödigt 
dröjsmål ha gett klaganden tillgång till sina personuppgifter enligt klagandens begäran 
av den 26 december 2018 först den 3 juni 2021. 

Integritetsskyddsmyndigheten

Diarienummer: DI-2020-10533
Datum: 2021-11-22

4(6)

Spotify har inte hanterat klagandens begäran om rättelse utan onödigt dröjsmål 
och inte underlättat utövandet av klagandens rättighet att begära rättelse i 
enlighet med dataskyddsförordningen
När klaganden den 25 december 2018 begärde att få ändra sin hemadress hade 
bolaget enligt egna uppgifter ingen teknisk möjlighet att ändra uppgiften på annat sätt 
än att klaganden skapade ett nytt konto. IMY anser dock att den lösning som bolaget 
erbjöd, det vill säga att klaganden skulle skapa ett nytt konto dit bolaget skulle överföra 
klagandens uppgifter, inte var tillräcklig för att bolaget ska anses ha hanterat begäran 
om rättelse eller ha underlättat för klaganden att utöva sina rättigheter. Klagandens 
adress uppdaterades först den 17 oktober 2019 genom dennes egen försorg, efter att 
bolaget vidtagit åtgärder för att möjliggöra det den 18 september 2019. 

IMY konstaterar därmed att Spotify AB har behandlat personuppgifter i strid med 
artikel 12.2 i dataskyddsförordningen genom att inte ha underlättat klagandens 
utövande av sin rättighet enligt artikel 16 att få sin uppgift om hemadress rättad och 
istället hänvisat klaganden till att skapa ett nytt konto på bolagets musiktjänst.

Vidare konstaterar IMY att Spotify AB har behandlat personuppgifter i strid med artikel 
12.3 och 16 i dataskyddsförordningen genom att inte utan onödigt dröjsmål tillgodosett 
klagandens begäran om rättelse av sin hemadress av den 25 december 2018 genom 
att rättelse skedde först den 17 oktober 2019. 

Val av ingripande

Av artikel 58.2 i och artikel 83.2 i dataskyddsförordningen framgår att IMY har 
befogenhet att påföra administrativa sanktionsavgifter i enlighet med artikel 83. 
Beroende på omständigheterna i det enskilda fallet ska administrativa 
sanktionsavgifter påföras utöver eller i stället för de andra åtgärder som avses i artikel 
58.2, som till exempel förelägganden och förbud. Vidare framgår av artikel 83.2 vilka 
faktorer som ska beaktas vid beslut om administrativa sanktionsavgifter ska påföras 
och vid bestämmande av avgiftens storlek. Om det är fråga om en mindre överträdelse 
får IMY enligt vad som anges i skäl 148 i stället för att påföra en sanktionsavgift 
utfärda en reprimand enligt artikel 58.2 b. Hänsyn ska tas till försvårande och 
förmildrande omständigheter i fallet, såsom överträdelsens karaktär, svårighetsgrad 
och varaktighet samt tidigare överträdelser av relevans.

IMY konstaterar att överträdelserna drabbat en person, att det inte gällt känsliga 
uppgifter och att bolaget inte tidigare har konstaterats överträtt nämnda artiklar förutom 
artikel 12.4 den 8 juni 2018.2 Vidare har Spotify numera rättat uppgiften om 
klagandens hemadress, ändrat sitt förfarande för uppdatering av sådana uppgifter för 
att underlätta för de registrerade och på eget initiativ vidtagit åtgärder för att tillgodose 
klagandens begäran om tillgång. Mot denna bakgrund bedömer IMY att det är fråga 
om sådana mindre överträdelser i den mening som avses i skäl 148 som medför att 
Spotify AB ska ges en reprimand enligt artikel 58.2 b i dataskyddsförordningen för de 
konstaterade överträdelserna.

Detta beslut har fattats av enhetschefen Catharina Fernquist efter föredragning av 
juristen Olle Pettersson. 

2 IMY:s beslut den 24 mars 2021, dnr DI-2020-10541. 

Integritetsskyddsmyndigheten

Diarienummer: DI-2020-10533
Datum: 2021-11-22

5(6)

Catharina Fernquist, 2021-11-22   (Det här är en elektronisk signatur)

Kopia till
Dataskyddsombudet

Integritetsskyddsmyndigheten

Diarienummer: DI-2020-10533
Datum: 2021-11-22

6(6)

Hur man överklagar

Om ni vill överklaga beslutet ska ni skriva till Integritetsskyddsmyndigheten. Ange i 
skrivelsen vilket beslut ni överklagar och den ändring som ni begär. Överklagandet ska 
ha kommit in till Integritetsskyddsmyndigheten senast tre veckor från den dag ni fick 
del av beslutet. Om överklagandet har kommit in i rätt tid sänder 
Integritetsskyddsmyndigheten det vidare till Förvaltningsrätten i Stockholm för 
prövning. 

Ni kan e-posta överklagandet till Integritetsskyddsmyndigheten om det inte innehåller 
några integritetskänsliga personuppgifter eller uppgifter som kan omfattas av 
sekretess. Myndighetens kontaktuppgifter framgår av beslutets första sida.  

