1(12) 

Kommunstyrelsen i Kungälvs kommun 
 

Diarienummer: 
DI-2021-8567 

Ert diarienummer: 
KS2021/1758 

Datum: 
2023-05-15 

Beslut efter tillsyn enligt 
kamerabevakningslagen – 
Kommunstyrelsen i Kungälvs 
kommun 

Innehåll 
Integritetsskyddsmyndighetens beslut ............................................................................2 
Redogörelse för ärendet .................................................................................................2 
Vad kommunstyrelsen har uppgett ......................................................................2 
Bevakning i parkeringshus och konsthall (plats 1–3) ................................3 
Bevakning med anonymiseringsteknik (plats 4–9) ....................................3 
Teknisk beskrivning av ”anonymisering genom pixelering” .......................3 
Kommunstyrelsens bedömning avseende identifiering av enskilda ..........4 
Kommunstyrelsens bedömning avseende tillståndsplikten .......................4 
Motivering av beslutet .....................................................................................................5 
Tillämpliga bestämmelser ....................................................................................5 
Personuppgiftsansvar ..........................................................................................6 
Bevakning i parkeringshus och konsthall (plats 1–3) ...........................................6 
Bevakning med anonymiseringsteknik (plats 4–9) ...............................................7 
Kamerabevakningslagen är tillämplig på bevakningen .............................7 
Kommunstyrelsen saknar tillstånd till kamerabevakningen .......................8 
Val av ingripande .................................................................................................9 
Tillämpliga bestämmelser .........................................................................9 
IMY:s bedömning ....................................................................................10 
Hur man överklagar ......................................................................................................12 
 

 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten 
 

Diarienummer: DI-2021-8567 
Datum: 2023-05-15 
 

2(12) 

 

Integritetsskyddsmyndighetens beslut 

Integritetsskyddsmyndigheten konstaterar att Kommunstyrelsen i Kungälvs kommun 
bryter mot tillståndskravet i 7 § kamerabevakningslagen (2018:1200) genom att på 
följande platser under angiven tidsperiod bedriva kamerabevakning utan tillstånd.  

•  Nordmannatorget under tiden 19 oktober 2021 till 15 maj 2023 
•  Utomhusparkeringen Vita fläcken under tiden 8 juni 2021 till 15 maj 2023 
•  Bandybanan Skarpe Nord under tiden 11 september 2021 till 15 maj 2023 
•  Kongahälla Center under tiden 11 september 2021 till 15 maj 2023  
•  Thorildskolan under tiden 1 augusti 2018 till 15 maj 2023  
•  Utesimbadet i Kungälv under tiden 1 augusti–7 november 2018, 13 maj–

1 september 2019, 10 juni–29 augusti 2020, 21 maj–4 september 2021 samt 
5 juni–22 juni 2022. 

Integritetsskyddsmyndigheten ger Kommunstyrelsen i Kungälvs kommun en reprimand 
enligt 24 § kamerabevakningslagen och artikel 58.2 b i dataskyddsförordningen1 för 
överträdelsen. 

Integritetsskyddsmyndigheten förbjuder Kommunstyrelsen i Kungälvs kommun enligt 
24 § kamerabevakningslagen och artikel 58.2 f i dataskyddsförordningen att bedriva 
tillståndspliktig kamerabevakning på Nordmannatorget, utomhusparkeringen Vita 
fläcken, bandybanan Skarpe Nord, Kongahälla Center, Thorildskolan samt 
Utesimbadet i Kungälv utan kamerabevakningstillstånd.  
Redogörelse för ärendet 

Integritetsskyddsmyndigheten (IMY) har tagit emot ett klagomål beträffande 
kamerabevakning i Kungälvs kommun. I klagomålet anges att kommunen bedriver 
kamerabevakning utan tillstånd på ett antal platser i kommunen dit allmänheten har 
tillträde. 

IMY har inlett tillsyn mot Kommunstyrelsen i Kungälvs kommun (kommunstyrelsen) i 
syfte att utreda om kommunstyrelsens kamerabevakning på nedan angivna allmänna 
platser är tillståndspliktig enligt 7 § kamerabevakningslagen samt – om tillståndsplikt 
bedöms föreligga – huruvida kommunstyrelsen har tillstånd till kamerabevakningen. 
Kamerabevakningslagen trädde i kraft den 1 augusti 2018. IMY:s tillsyn avser 
tidsperioden 1 augusti 2018 till dagen för detta beslut. 

Vad kommunstyrelsen har uppgett 

Kommunstyrelsen är ansvarig för nio olika kameraanläggningar på nedan angivna 
allmänna platser i Kungälv. Kommunstyrelsen är personuppgiftsansvarig för 
bevakningen. På tre av dessa platser (plats 1–3) sker bevakning utan 
anonymiseringsteknik och på sex platser (plats 4–9) sker bevakningen med 
anonymiseringsteknik. Bevakning sker på följande platser. 

1.  Parkeringshuset Tre Kungar. Bevakning sker alla dagar dygnet runt inne i 

parkeringshuset.  

1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). 

 

Integritetsskyddsmyndigheten 
 

Diarienummer: DI-2021-8567 
Datum: 2023-05-15 
 

3(12) 

 

2.  Parkeringshuset Palissaden. Bevakning sker alla dagar dygnet runt inne i 

3.  Konsthallen Mimers Hus. Bevakning sker alla dagar dygnet runt i 

parkeringshuset.  

konstutställningshallen. 

4.  Nordmannatorget. Bevakningen avser torg, anslutande parkeringsplats samt 
del av Kongahällagatan. Bevakningen inleddes den 19 oktober 2021 och sker 
alla dagar kl. 18.000–06.00. 

5.  Utomhusparkeringen ”Vita fläcken”. Bevakningen avser utomhusparkering och 

gatuparkering. Bevakningen inleddes den 8 juni 2021 och sker alla dagar 
kl. 00.00–04.00. 

6.  Bandybanan Skarpe Nord. Bevakningen avser delvis inhägnad 

sportanläggning. Bevakningen inleddes den 11 september 2021 och sker 
måndag–fredag kl. 23.30–07.00 samt lördagar och söndagar kl. 22.00–07.00.  

7.  Kongahälla Center. Bevakningen avser utsidan av köpcentret. Bevakningen 

inleddes den 11 september 2021 och sker alla dagar kl. 18.00–06.00.  

8.  Thorildskolan. Bevakningen avser skolgård och fasader utomhus. 

Bevakningen inleddes den 28 augusti 2017 och sker alla dagar dygnet runt.  

9.  Utesimbadet i Kungälv. Bevakningen avser utomhusbassäng och intilliggande 

ytor. Bevakning sker alla dagar kl. 21.40–06.30 under den period på året då 
det förekommer verksamhet på badet. Bevakning har skett under följande 
tidsperioder: 7 juli–18 augusti 2015, 9 maj–20 oktober 2016, 17 maj–20 
september 2017, 21 juni–7 november 2018, 13 maj–1 september 2019, 
10 juni–29 augusti 2020, 21 maj–4 september 2021 samt 5 juni–22 juni 2022. 

Bevakning i parkeringshus och konsthall (plats 1–3)  
Avseende bevakningen på plats 1–3 har kommunstyrelsen uppgett i huvudsak 
följande. Bevakningen sker utan anonymiseringsfunktion. Eftersom bevakningen i 
parkeringshuset Tre Kungar och parkeringshuset Palissaden sker i syfte att förebygga, 
förhindra eller upptäcka brottslig verksamhet eller utreda eller lagföra brott krävs inget 
tillstånd. Avseende bevakningen i Konsthallen Mimers Hus har Kungälvs kommun ett 
giltigt tillstånd till kameraövervakning från länsstyrelsen2. 

Bevakning med anonymiseringsteknik (plats 4–9) 
Avseende bevakningen på plats 4–9 har kommunstyrelsen uppgett att bevakningen 
sker med anonymiseringsteknik. Den aktuella tekniken – anonymisering genom 
pixelering – innebär i korthet att förgrundsobjekt såsom fotgängare, fordon och 
liknande ersätts med en lågupplöst version av samma objekt. Tanken med 
bevakningen är att det från anonymiserat videomaterial ska gå att se om personer 
uppehåller sig på en viss plats under en viss tid, och automatiskt meddela 
larmoperatören vid oönskade situationer. Larmoperatören tar endast del av 
anonymiserat bildmaterial. Bevakningen ger larmoperatören som hanterar videolarm 
information om händelseförloppet i en viss situation så att denne kan avgöra om 
väktare behöver skickas till platsen. Anonymiserat material sparas och lagras i tre 
dagar. Originalvideon spelas inte in. 

Teknisk beskrivning av ”anonymisering genom pixelering”  
Tekniken ersätter förgrundsobjekt med ett antal större pixlar (kvadratiska bildelement) 
på ett sätt som omöjliggör identifiering av personen ifråga. Om originalvideon är i färg 
elimineras färginformationen hos förgrundsobjekten och ersätts av en gråskaleversion 
av samma objekt. Grovkornigheten hos pixeleringen kan ställas in per kamera. De 

2 Länsstyrelsen i Västra Götalands läns beslut den 26 februari 2007 i ärende 211-2587-2007. 

 

Integritetsskyddsmyndigheten 
 

Diarienummer: DI-2021-8567 
Datum: 2023-05-15 
 

4(12) 

 

aktuella kamerorna är inställda så att personers ansikten täcks av maximalt 5x5 pixlar 
vilket är standardinställningen. 

All bevakning på plats 4–9 sker med pixeleringsfunktion påslagen. Kamerorna samlar 
in bildmaterial från platsen, benämnt ”originalvideo”. Den lågupplösta bilden läggs på i 
en mjukvara som körs på en server med direktuppkoppling mot kameran i ett privat 
nätverk. Innan den lågupplösta bilden läggs på hanteras videodata endast i kamerans 
RAM-minne, nätverksbuffrar och liknande, och endast under bråkdelen av en sekund. 
Ingen originalvideo sparas på hårddisk, i databas eller annan mer permanent 
lagringsplats. Jämfört med annan teknik handlar det inte om att bildupptagning med 
identifierbara människor först sparas och sen anonymiseras – utan hela processen 
med bildupptagning och anonymisering sker simultant och samtidigt. 

Mjukvaran är en förutsättning för att kameran ska fungera på avsett sätt. Det är inte 
möjligt att uppta bildmaterial genom kameran utan att behandling av originalvideon 
sker via mjukvaran. Hela processen sker på mellan 0,02 till 0,1 sekund. Först efter 
denna process är bildupptagningen tillgänglig för människor. Det finns ingen teknisk 
möjlighet för en individ att komma åt bildupptagning som sker före processen är 
slutförd. Det finns inget sätt att återskapa originalvideon från den anonymiserade 
videon. 

Kommunstyrelsens bedömning avseende identifiering av enskilda 
Tekniken anonymisering genom pixelering omfattar en mängd tekniker för att 
omöjliggöra identifiering av individer. Dessa inkluderar reducering av upplösning till en 
nivå så låg att identifiering blir omöjlig, borttagning av färgdata för att göra stora objekt 
och klädesplagg omöjliga att känna igen, ”introducerad onoggrannhet” i bilden som gör 
precisa mätningar av objekts dimensioner omöjliga. Enskilda personer kan därför inte 
identifieras utifrån videomaterial där anonymisering genom pixelering har applicerats, 
varken manuellt eller med tekniska metoder. Kommunstyrelsen har i denna del bl.a. 
hänvisat till branschstandard för videoövervakningssystem3 avseende vilken 
bildupplösning som krävs för att göra en viss bevakningsuppgift, t.ex. identifiering eller 
igenkänning möjlig.  

Kommunstyrelsens bedömning avseende tillståndsplikten 
Kamerabevakning som sker med anonymiseringsfunktionen påslagen utgör inte 
personuppgiftsbehandling enligt dataskyddsförordningen och inte heller 
personbevakning i kamerabevakningslagens mening då enskilda personer som träffas 
av bevakningen inte kan identifieras. Dataskyddsförordningen och 
kamerabevakningslagen är därför inte tillämpliga avseende den bevakning som sker 
på plats 4–9. 

Kommunstyrelsen har i denna del hänvisat till ett tillsynsbeslut från Länsstyrelsen i 
Västra Götalands län4 vilket enligt kommunstyrelsen och larmoperatören utgör 
prejudikat för att bevakning med anonymiseringstekniken inte utgör personbevakning i 
kamerabevakningslagens mening. Kommunstyrelsen uppger att länsstyrelsens 
tillsynsbeslut gäller samma grundteknik och inställningar för anonymiseringsfunktionen 
som används för bevakningen på plats 4–9.  

Inför ställningstagandet att sätta upp kameror på allmänna platser kontaktade 
kommunens säkerhetssamordnare IMY (då Datainspektionen) för rådgivning 
avseende tillståndsplikten. Den rådgivning och myndighetsinformation som IMY 

3 International Electrotechnical Commission, branschstandard för videoövervakningssystem - IEC 62676-4:2016 
4 Länsstyrelsen i Västra Götalands läns beslut den 19 december 2012 i ärende 211-41360-2012. 

 

Integritetsskyddsmyndigheten 
 

Diarienummer: DI-2021-8567 
Datum: 2023-05-15 
 

5(12) 

 

lämnade i sitt svar ger intryck av att IMY har gjort en bedömning av det bildmaterial 
säkerhetssamrodnaren bifogat mailet. Kommunstyrelsen har med fog uppfattat IMY:s 
svar som att det bifogade bildmaterialet inte utgjorde personbevakning och att 
kamerabevakning därför inte var tillståndspliktig. Kommunstyrelsen hänvisar även till 
uppgifter från larmoperatören att den aktuella anonymiseringstekniken har förevisats 
för och godkänts av IMY som ej tillståndspliktig.  
Motivering av beslutet 
Tillämpliga bestämmelser 

Av artikel 4.1 i dataskyddsförordningen framgår att varje upplysning som avser en 
identifierad eller identifierbar fysisk person är en personuppgift. Enligt artikel 4.2 i 
dataskyddsförordningen avses med behandling en åtgärd eller kombination av 
åtgärder beträffande personuppgifter, till exempel insamling, registrering, lagring, 
läsning och radering.  

Med personuppgiftsansvarig avses, enligt artikel 4.7 i dataskyddsförordningen, en 
fysisk eller juridisk person, offentlig myndighet, institution eller annat organ som 
ensamt eller tillsammans med andra bestämmer ändamålen och medlen för 
behandlingen av personuppgifter. 

I kamerabevakningslagen finns bestämmelser om kamerabevakning som kompletterar 
dataskyddsförordningen. Kamerabevakningslagens syfte är att tillgodose behovet av 
kamerabevakning för berättigade ändamål och att skydda fysiska personer mot 
otillbörligt intrång i den personliga integriteten vid sådan bevakning (2 § 
kamerabevakningslagen). 

Begreppet kamerabevakning definieras i 3 § kamerabevakningslagen. Av 3 § 1 
framgår att med kamerabevakning avses  

- 

- 
- 

att en tv-kamera, ett annat optisk-elektroniskt instrument eller en därmed 
jämförbar utrustning används,  
att utrustningen används utan att manövreras på platsen,  
att utrustningen används på ett sätt som innebär varaktig eller regelbundet 
upprepad personbevakning. 

Med personbevakning avses att personer kan identifieras genom bevakningen. Det 
krävs att sådana kännetecken kan iakttas som gör att man utan större osäkerhet kan 
skilja de personer som iakttas från andra personer. Så är fallet om hela personen eller 
personens ansikte syns tydligt. Även sådant som utmärkande klädsel, speciella 
kroppsrörelser eller särskild kroppskonstitution kan möjliggöra identifiering (prop. 
2017/18:231 s. 41 och 137). Bilder från s.k. värmekameror kan vara så tydliga genom 
att särskilda karaktäristiska framgår att det kan vara fråga om personövervakning.5 
Även bevakning med stillbildskamera kan utgöra personbevakning trots att 
kroppsrörelser då inte kan iakttas (jfr Kammarrätten i Stockholms dom den 
7 november 2007 i mål nr 6613-07). 

Med varaktig personbevakning avses t.ex. bevakning med en kamera som under en 
längre tid är placerad på eller riktad mot en plats där människor normalt vistas. Med 
regelbundet upprepad personbevakning menas personbevakning vid ett flertal tillfällen. 

5 SOU 2009:87 s. 162 

 

Integritetsskyddsmyndigheten 
 

Diarienummer: DI-2021-8567 
Datum: 2023-05-15 
 

6(12) 

 

I kravet på regelbundenhet ligger att det i första hand ska vara fråga om tillfällen som 
ligger relativt nära varandra i tiden. Även bevakning vid tillfällen som är mer utspridda 
kan emellertid betraktas som regelbunden om det är fråga om systematisk användning 
av bevakningsutrustning (prop. 2017/18:231 s. 137). 

Enligt 7 § kamerabevakningslagen krävs tillstånd till kamerabevakning av en plats dit 
allmänheten har tillträde, om bevakningen ska bedrivas av en myndighet, eller någon 
annan än en myndighet vid utförande av en uppgift av allmänt intresse som följer av 
lag eller annan författning, kollektivavtal eller beslut som meddelats med stöd av lag 
eller annan författning. 

Enligt 8 § tredje stycket 2 kamerabevakningslagen ska det vid bedömningen av den 
enskildes intresse av att inte bli bevakad särskilt beaktas om teknik som främjar 
skyddet av den enskildes personliga integritet ska användas. 

Enligt 9 § 8 kamerabevakningslagen krävs inte tillstånd till kamerabevakning vid 
bevakning i ett parkeringshus, om bevakningen har till syfte att förebygga, förhindra 
eller upptäcka brottslig verksamhet eller utreda eller lagföra brott. 

Personuppgiftsansvar 

Kommunstyrelsen har uppgett att den är personuppgiftsansvarig för den behandling av 
personuppgifter som sker genom kamerabevakning på plats 1–9 i Kungälv. Vad 
kommunstyrelsen uppger vinner stöd av utredningen i ärendet. IMY bedömer därför att 
kommunstyrelsen är personuppgiftsansvarig för den aktuella behandlingen.  

Bevakning i parkeringshus och konsthall (plats 1–3) 

Bevakningen i konsthallen Mimers Hus, parkeringshuset Tre Kungar och 
parkeringshuset Palissaden sker utan anonymiseringsteknik. Av utredningen framgår 
att bevakningen utgör sådan kamerabevakning som avses i 
3 § kamerabevakningslagen. IMY konstaterar vidare att eftersom kommunstyrelsen är 
en myndighet och bevakningen sker på platser dit allmänheten har tillträde krävs som 
huvudregel tillstånd enligt 7 § kamerabevakningslagen. 

Bevakningen i parkeringshuset Tre Kungar och parkeringshuset Palissaden (plats 1 
och 2) sker inne i parkeringshusen och i syfte att förebygga, förhindra eller upptäcka 
brottslig verksamhet eller utreda eller lagföra brott. Sådan bevakning är enligt 9 § 8 
kamerabevakningslagen undantagen från tillståndsplikten. Bevakningen på plats 1 och 
2 är således inte tillståndspliktig. 

Vad gäller bevakningen i konsthallen Mimers Hus (plats 3) har Kungälvs kommun 
beviljats tillstånd till kameraövervakning enligt äldre lagstiftning.6 IMY konstaterar att 
tillståndet enligt övergångsbestämmelserna till kamerabevakningslagen fortfarande 
gäller. Kommunstyrelsen har alltså tillstånd till bevakningen på plats 3. 

Mot denna bakgrund konstaterar IMY att kommunstyrelsens kamerabevakning på 
plats 1–3 antingen har tillstånd eller är undantagen tillståndsplikten. Det saknas därför 
anledning att utreda kamerabevakningen av dessa platser ytterligare.  

6 Länsstyrelsen i Västra Götalands läns beslut den 26 februari 2007 i ärende 211-2587-2007. 

 

Integritetsskyddsmyndigheten 
 

Diarienummer: DI-2021-8567 
Datum: 2023-05-15 
 

7(12) 

 

Bevakning med anonymiseringsteknik (plats 4–9) 

Kamerabevakningslagen är tillämplig på bevakningen  
IMY konstaterar att det av utredningen framgår att kamerabevakningen av platserna 
4–9 sker med utrustning som faller under begreppet tv-kamera, annat optiskt 
instrument eller därmed jämförbar utrustning enligt 3 § 1 kamerabevakningslagen. Det 
framgår vidare att kamerautrustningen är fast monterad på de aktuella platserna. 
Bevakningen sker automatiskt och utrustningen är därmed inte manövrerad på 
platsen.  

Avgörande för frågan om kommunstyrelsens kameraanvändning utgör 
kamerabevakning i lagens mening är därmed om kamerorna används på ett sätt som 
innebär varaktig eller regelbundet upprepad personbevakning. Med personbevakning 
avses att personer kan identifieras utifrån bevakningen.7 

Kommunstyrelsen har uppgett att syftet med bevakningen inte är att identifiera 
enskilda personer, utan endast att se om någon uppehåller sig på en viss plats och 
meddela larmoperatör vid oönskade situationer. IMY konstaterar att syftet med 
användningen av kamerautrustningen saknar betydelse för frågan om 
kamerabevakningslagens tillämplighet.8 Lagen är tillämplig både vid sådan användning 
av kameror som sker i syfte att bevaka människor och sådan användning som sker för 
andra syften men där människor samtidigt under en längre tid eller någorlunda 
regelbundet kommer in i kamerans upptagningsområde på ett sätt som gör dem 
möjliga att identifiera. Vad kommunstyrelsen anfört om syftet med bevakningen saknar 
därför betydelse för bedömningen.  

När det gäller användningen av kamerautrustningen framgår av utredningen att den 
sker först genom upptagning bilddata (originalvideon) och sedan genom överföring av 
originalvideon till en server. På servern sker en mjukvarubehandling som resulterar i 
ett bearbetat bildmaterial (pixelerade bilder). De pixelerade bilderna lagras sedan i tre 
dagar. 

Kommunstyrelsen anser att bedömningen av om kameraanvändningen innebär 
personbevakning ska göras utifrån de pixelerade bilderna och inte utifrån 
originalvideon. IMY konstaterar dock att redan upptagningen av originalvideon, 
överföringen av originalvideon till servern och bearbetningen av originalvideon utgör 
användning av sådan utrustning som omfattas av kamerabevakningslagen. Det 
framgår av utredningen att originalvideon har sådan kvalitet att det är möjligt att 
identifiera enskilda personer. Att åtkomst till originalvideon förhindras genom tekniska 
åtgärder höjer visserligen integritetsskyddet men medför inte att behandlingen upphör 
att utgöra personuppgiftsbehandling eller personbevakning. Behandlingen av 
originalvideon är således såväl personuppgiftsbehandling enligt 
dataskyddsförordningen som personbevakning i kamerabevakningslagens mening. 
Eftersom personbevakningen avser platser där enskilda normalt vistas och 
regelbundet kommer inom kamerornas upptagningsområde, är bevakningen varaktig 
och regelbundet upprepad.9 Kommunstyrelsens kameraanvändning genom upptagning 
av originalvideon, överföring till servern och bearbetning av videon på servern utgör 
således kamerabevakning i den mening som avses i 3 § kamerabevakningslagen.  

7 Prop. 2017/18:231 s. 41 och 137. 
8 Prop. 2017/18:231 s. 137. 
9 Jfr. prop. 2017/18:231 s. 137. 

 

Integritetsskyddsmyndigheten 
 

Diarienummer: DI-2021-8567 
Datum: 2023-05-15 
 

8(12) 

 

När det sedan gäller bedömningen av om även behandlingen av de pixelerade 
bilderna utgör personbevakning konstaterar IMY att den aktuella mjukvarutekniken 
visserligen försvårar identifiering. Bilderna har, efter pixeleringen, en låg upplösning 
som minskar möjligheterna att urskilja en persons ansiktsdrag. Vidare har 
färginformation på personer i bild eliminerats. Det är dock inte fråga om en fullständig 
maskering där endast konturer kan urskiljas utan personer i bild presenteras i en 
gråskala. Flera faktorer är av betydelse vid bedömningen av om en identifiering kan 
ske och en person kan vara identifierbar utifrån ett eller flera kännetecken. De 
pixelerade bilderna kan fortfarande ge information om t.ex. vilken typ av klädsel 
personen bär eller om hen använder hjälpmedel såsom rullstol, kryckor eller rullator. 
Av utredningen framgår att man med kamerorna kan iaktta i vart fall sådana typer av 
utmärkande klädsel, speciella kroppsrörelser eller särskild kroppskonstitution som gör 
att man utan större osäkerhet kan skilja de personer som iakttas från andra personer. 
IMY framhåller särskilt att bevakningen på Thorildskolan avser en begränsad 
personkrets av elever och personal, vilket kan underlätta identifiering. Det kan vidare 
konstateras att de pixelerade bilderna sparas i tre dagar vilket innebär större 
möjligheter till identifiering av enskilda jämfört med om bevakning endast hade skett i 
realtid. Sammantaget bedömer IMY att kamerabilderna, trots användningen av den 
beskrivna mjukvaran, är tillräckligt tydliga för att enskilda som passerar kamerorna kan 
komma att identifieras. Det är därmed frågan om personbevakning.  

Även om inte samtliga personer som träffas av bevakningen kommer att kunna 
identifieras bedömer IMY att identifiering kan ske regelbundet. Då det är frågan om 
systematisk användning av kamerautrustning på platser där många människor vistas 
bedömer IMY att personbevakningen är varaktig och regelbundet upprepad. Mot 
denna bakgrund bedömer IMY att även det pixelerade bildmaterialet utgör 
kamerabevakning i den mening som avses i 3 § kamerabevakningslagen. 
Kamerabevakningslagen är därmed tillämplig även avseende behandlingen av 
pixelerat bildmaterial. 

IMY bedömer sammanfattningsvis att såväl upptagningen och behandlingen av 
originalvideon som behandlingen av de pixelerade bilderna omfattas av 
kamerabevakningslagen.  

Den teknik som kommunstyrelsen använder på plats 4–9 innebär således inte att 
bevakningen faller utanför tillämpningsområdet för kamerabevakningslagen. 
Användningen av tekniken innebär dock att integritetsriskerna med 
personuppgiftsbehandlingen och kamerabevakningen minskar. Det är således fråga 
om sådan integritetsfrämjande teknik som, enligt 8 § tredje stycket 2 
kamerabevakningslagen, särskilt ska beaktas vid en tillståndsprövning.10  

Kommunstyrelsen saknar tillstånd till kamerabevakningen  
Kommunstyrelsen har uppgett att den mot bakgrund av länsstyrelsens beslut11, 
information från IMY samt uppgifter från larmoperatören har haft fog för att uppfatta att 
kamerabevakningslagen inte är tillämplig när bevakning sker med den aktuella 
anonymiseringstekniken.  

Huruvida en viss kameraanvändning innebär tillståndspliktig kamerabevakning eller 
inte, avgörs av IMY efter en prövning i ett enskilt fall. Varken IMY eller länsstyrelsen12 

10 Prop. 2017/18:231 s. 145 
11 Länsstyrelsen i Västra Götalands läns beslut den 19 december 2012 i ärende 211-41360-2012. 
12 Länsstyrelsen var enligt kameraövervakningslagen (2013:2013:460) ansvarig myndighet att pröva ansökningar om 
och utfärda tillstånd till kameraövervakning. Uppgiften övertogs av IMY den 1 augusti 2018 genom den nya 
kamerabevakningslagen.  

 

Integritetsskyddsmyndigheten 
 

Diarienummer: DI-2021-8567 
Datum: 2023-05-15 
 

9(12) 

 

har prövat kameraanvändningen på plats 4–9 genom ett tillståndsförfarande eller 
genom tillsyn granskat kameraanvändningen. IMY konstaterar att kommunens 
säkerhetssamordnare har vänt sig till IMY:s upplysningstjänst och erhållit generell 
information avseende begreppet personbevakning i 3 § kamerabevakningslagen.13 
Den informationen har inte kunnat tas till intäkt för att bevakningen inte omfattas av 
tillståndsplikt. 

Kommunstyrelsen är en myndighet och behöver därför tillstånd för att bedriva 
kamerabevakning på platser dit allmänheten har tillträde. IMY konstaterar att 
allmänheten har tillträde till plats 4–9. Kommunstyrelsens kamerabevakning på plats 
4–9 är därmed tillståndspliktig enligt 7 § kamerabevakningslagen. 

Kommunstyrelsen innehar inget giltigt tillstånd till kamerabevakning på de aktuella 
platserna. Kommunstyrelsen har inte heller ansökt om tillstånd.  

IMY konstaterar således att kommunstyrelsen bryter mot tillståndskravet i 7 § 
kamerabevakningslagen genom att på följande platser under angiven tidsperiod 
bedriva kamerabevakning utan tillstånd.  

•  Nordmannatorget under tiden 19 oktober 2021 till 15 maj 2023 
•  Utomhusparkeringen Vita fläcken under tiden 8 juni 2021 till 15 maj 2023 
•  Bandybanan Skarpe Nord under tiden 11 september 2021 till 15 maj 2023 
•  Kongahälla Center under tiden 11 september 2021 till 15 maj 2023  
•  Thorildskolan under tiden 1 augusti 2018 till 15 maj 2023  
•  Utesimbadet i Kungälv under tiden 1 augusti–7 november 2018, 13 maj–

1 september 2019, 10 juni–29 augusti 2020, 21 maj–4 september 2021 samt 
5 juni–22 juni 2022. 

Val av ingripande 

Tillämpliga bestämmelser  
Enligt 24 § kamerabevakningslagen ska bestämmelser om tillsynsmyndighetens 
befogenheter i dataskyddsförordningen gälla även vid tillsynen över att 
kamerabevakningslagen följs. 

Enligt 25 § 1 får tillsynsmyndigheten ta ut en sanktionsavgift av den som bedriver 
kamerabevakning och bryter mot tillståndskravet i 7 §.  

Vid beslut om sanktionsavgift ska, enligt 26 § kamerabevakningslagen, artikel 83.1, 
83.2 och 83.3 i dataskyddsförordningen och 6 kap. 4–7 §§ dataskyddslagen14 
tillämpas. 

Av 27 § kamerabevakningslagen framgår att vid sådana överträdelser som avses i 
25 § 1–3 ska avgiftens storlek bestämmas med tillämpning av artikel 83.4 i 
dataskyddsförordningen eller, i fråga om myndigheter, med tillämpning av den lägre 
avgiftsnivån i 6 kap. 2 § andra stycket dataskyddslagen.  

Av artikel 58.2 och artikel 83.2 i dataskyddsförordningen framgår att IMY har 
befogenhet att påföra administrativa sanktionsavgifter i enlighet med artikel 83. 
Beroende på omständigheterna i det enskilda fallet ska administrativa 
sanktionsavgifter påföras utöver eller i stället för de andra åtgärder som avses i artikel 

13 IMY förfrågningsärende DI-2020-11701. 
14 Lag (2018:218) med kompletterande bestämmelser till EU:s dataskyddsförordning 

 

Integritetsskyddsmyndigheten 
 

Diarienummer: DI-2021-8567 
Datum: 2023-05-15 
 

10(12) 

 

58.2, som till exempel förelägganden och förbud. Vidare framgår av artikel 83.2 vilka 
faktorer som ska beaktas vid beslut om administrativa sanktionsavgifter ska påföras 
och vid bestämmande av avgiftens storlek. Om det är fråga om en mindre överträdelse 
får IMY enligt vad som anges i skäl 148 i stället för att påföra en sanktionsavgift 
utfärda en reprimand enligt artikel 58.2 b. Hänsyn ska tas till försvårande och 
förmildrande omständigheter i fallet, såsom överträdelsens karaktär, svårighetsgrad 
och varaktighet samt tidigare överträdelser av relevans. 

IMY:s bedömning 
IMY har konstaterat att kommunstyrelsen genom att bedriva kamerabevakning på 
plats 4–9 bryter mot tillståndskravet i 7 § kamerabevakningslagen. En överträdelse av 
den bestämmelsen kan föranleda en sanktionsavgift.  

Kamerabevakningen bedrivs på platser dit allmänheten har tillträde och omfattar en 
stor mängd människor ur en obestämd krets och innebär ett intrång i deras personliga 
integritet. Bevakningen har pågått under en längre tid. I tillsynsärendet har inte 
framkommit annat än att kamerabevakning alltjämt pågår på samtliga platser med 
undantag för utesimbadet (plats 9).  

Det är frågan om bevakning på olika typer av platser där integritetsintresset gör sig 
olika starkt gällande. Integritetsintrånget vid kamerabevakning nattetid på 
parkeringsplatser anses generellt sett vara begränsat, då få personer träffas av 
bevakningen. När det gäller skolor och skolgårdar innebär kamerabevakning däremot 
ofta ett betydande intrång i integriteten. Barn är enligt dataskyddsförordningen en 
särskilt skyddsvärd grupp. En skolgård är en plats för rekreation där barn och unga 
uppehåller sig både under och efter skoltid. Skolan är även en arbetsplats där elever 
och lärare måste befinna sig. Kamerabevakning under verksamhetstid är därför 
särskilt känsligt. Mot denna bakgrund bedömer IMY det som försvårande att 
kommunstyrelsen under flera år bedrivit kamerabevakning dygnet runt på 
Thorildskolan utan tillstånd.  

IMY bedömer dock att den bildbehandlingsmjukvara – anonymisering genom 
pixelering – som kommunstyrelsen använder sig av innebär att integritetsintrånget 
minskar, jämfört med om det under hela processen varit frågan om behandling och 
lagring av högupplösta bilder. Att kommunstyrelsen använder integritetsfrämjande 
teknik är en förmildrande omständighet. 

IMY bedömer att överträdelsen av 7 § kamerabevakningslagen som konstaterats i 
detta beslut är av sådan omfattning och allvarlighetsgrad att den normalt sett skulle 
föranleda en sanktionsavgift.  

I detta tillsynsärende finns dock särskilda omständigheter som talar emot en 
sanktionsavgift. Kommunstyrelsen har hänvisat till ett tillsynsbeslut från Länsstyrelsen i 
Västra Götalands län15, som då var behörig tillsynsmyndighet, som stöd för att 
bevakning med anonymiseringstekniken inte utgör personbevakning i 
kamerabevakningslagens mening. Kommunstyrelsen uppger att länsstyrelsens 
tillsynsbeslut gäller samma grundteknik och inställningar för anonymiseringsfunktionen 
som används för bevakningen på plats 4–9. IMY konstaterar att länsstyrelsens beslut 
har gett kommunstyrelsen visst fog för uppfattningen att kamerabevakningen inte var 
tillståndspliktig. Detta har medfört att det uppkommit en oklarhet kring hur regleringen 
skulle tolkas.  

15 Länsstyrelsen i Västra Götalands läns beslut den 19 december 2012 i ärende 211-41360-2012. 

 

Integritetsskyddsmyndigheten 
 

Diarienummer: DI-2021-8567 
Datum: 2023-05-15 
 

11(12) 

 

Av förarbetena till kamerabevakningslagen framgår att det kan uppkomma fall där det 
är oklart hur kamerabevakningslagen ska tolkas. I sådana fall bör den som har gjort en 
felaktig tolkning av regleringen först ges möjlighet att komma till rätta med 
överträdelsen genom exempelvis ett föreläggande eller en varning från 
tillsynsmyndigheten. Först om en sådan varning eller ett sådant föreläggande inte följs 
bör sanktionsavgifter komma i fråga.16 IMY konstaterar att det är fråga om tillämpning 
av en bestämmelse om sanktionsavgifter som införts i nationell rätt (26 § 
kamerabevakningslagen) och att förarbetsuttalandena därför är vägledande vid 
tolkningen av bestämmelsen.  

IMY finner vid en samlad bedömning av omständigheterna att det, särskilt med 
beaktande av vad som uttalats i förarbetena till kamerabevakningslagen, finns 
anledning att avstå från att påföra kommunstyrelsen en sanktionsavgift för den 
konstaterade överträdelsen. Kommunstyrelsen ska därför, med stöd av 24 § 
kamerabevakningslagen och artikel 58.2 b i dataskyddsförordningen, i stället ges en 
reprimand för den konstaterade överträdelsen. 

Kamerabevakningen innebär ett integritetsintrång för personer som träffas av 
bevakningen och det är angeläget att kamerabevakningen upphör. IMY bedömer 
därför att det finns skäl att förbjuda kommunstyrelsen enligt artikel 58.2 f i 
dataskyddsförordningen och 24 § kamerabevakningslagen att bedriva tillståndspliktig 
kamerabevakning på Nordmannatorget, utomhusparkeringen Vita fläcken, 
bandybanan Skarpe Nord, Kongahälla Center, Thorildskolan samt Utesimbadet i 
Kungälv utan kamerabevakningstillstånd. 

__________________________ 

Detta beslut har fattats av generaldirektören Lena Lindgren Schelin efter föredragning 
av juristen Moa Nordqvist. Vid den slutliga handläggningen har även rättschefen David 
Törngren samt it-säkerhetsspecialisten Petter Flink medverkat. 

Lena Lindgren Schelin, 2023-05-15   (Det här är en elektronisk signatur) 

Kopia till: 
Dataskyddsombud (för kännedom) 
 
 

16 Prop. 2017/18:231 s. 116 

 

Integritetsskyddsmyndigheten 
 

Diarienummer: DI-2021-8567 
Datum: 2023-05-15 
 

12(12) 

 

Hur man överklagar  

Om ni vill överklaga beslutet ska ni skriva till Integritetsskyddsmyndigheten. Ange i 
skrivelsen vilket beslut ni överklagar och den ändring som ni begär. Överklagandet ska 
ha kommit in till Integritetsskyddsmyndigheten senast tre veckor från den dag beslutet 
meddelades. Om överklagandet har kommit in i rätt tid sänder 
Integritetsskyddsmyndigheten det vidare till Förvaltningsrätten i Stockholm för 
prövning.  

Ni kan e-posta överklagandet till Integritetsskyddsmyndigheten om det inte innehåller 
några integritetskänsliga personuppgifter eller uppgifter som kan omfattas av 
sekretess. Myndighetens kontaktuppgifter framgår av beslutets första sida. 

