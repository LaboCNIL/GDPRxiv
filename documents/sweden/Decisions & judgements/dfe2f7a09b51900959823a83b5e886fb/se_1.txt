Beslut

Diarienr

2020-01-31

DI-2019-298

Yellow-Belly Decision Systems AB
Surbrunnsgatan 32
113 48 Stockholm

Tillsyn enligt kreditupplysningslagen
(1973:1173) – Yellow-Belly Decision Systems
AB
Datainspektionens beslut
Datainspektionen återkallar med stöd av 17 § kreditupplysningslagen
(1973:1173) Yellow-Belly Decision Systems AB:s (org. nr 556912-4885) tillstånd
att bedriva kreditupplysningsverksamhet.

Redogörelse för tillsynsärendet
Datainspektionen uppmärksammade i december 2018 att företaget Nusvar
AB (Nusvar) lanserat webbplatsen www.Mrkoll.se (Mrkoll). På webbplatsen
publicerades uppgifter om samtliga personer som är folkbokförda i Sverige.
Webbplatsen Mrkoll omfattas av ett sådant utgivningsbevis som regleras i 1
kap. 5 § yttrandefrihetsgrundlagen. En grundlagsskyddad webbplats
omfattas normalt sett inte av bestämmelserna i dataskyddsförordningen
(GDPR). Datainspektionen noterade dock att det rörande vissa av de
registrerade fanns uppgift bl.a. om att ”x saknar betalningsanmärkningar”.
Datainspektionen bedömde mot bakgrund av detta att Mrkoll kan antas
omfattas av bestämmelserna i kreditupplysningslagen. Datainspektionen
inledde mot bakgrund därav tillsyn enligt kreditupplysningslagen mot
Nusvar den 18 december 2018, DI-2018-22737. Det framkom i samband
därmed att mycket av den information som Nusvar publicerade på Mrkoll
hade inhämtats från Yellow-Belly Decision Systems AB (bolaget). Bolaget har
inte ansökt om Datainspektionens medgivande om att få överlåta eller
upplåta sitt kreditupplysningsregister till Nusvar. Datainspektionen inledde
med anledning därav tillsyn mot bolaget den 9 januari 2019.

Postadress: Box 8114, 104 20 Stockholm
Webbplats: www.datainspektionen.se

E-post: datainspektionen@datainspektionen.se
Telefon: 08-657 61 00

1 (6)

Datainspektionen

DI-2019-298

Datainspektionen har inhämtat yttrande från bolaget. Datainspektionen har
även genomfört en inspektion hos bolaget. Bolaget har i yttrandet och i
samband med inspektionen bland annat uppgett följande.
Bolaget ingår i koncernen Nodeus Group AB. Bolaget är
personuppgiftsansvarigt för sin egen kreditupplysningsdatabas. Bolaget har
inte några andra register.
I slutet av 2018 genomförde bolaget ett baslyft av grunddata från sin databas
till Nusvars databas. Därefter har bolaget tillhandahållit Nusvar leveranser
om eventuella ändringar (inkrementell leverans) av grunddata (namn,
adress, bostadstyp och i förekommande fall bolag) var 14:e dag på Sveriges
population över 18 år. Den informationen används för att skapa söktjänsten
Mrkoll. I den leveransen ingår även aggregerad information om inkomst och
betalningsanmärkningar. Den ekonomiska informationen är aggregerad i
kluster om minst 30 personer. Ekonomiska uppgifter och uppgift om
betalningsanmärkningar lämnas således inte ut på individnivå.
Aggregeringar är förgjorda eller förpreparerade. När bolaget gjort klustren
genererar bolaget en fil som en excel-lista och Nusvar importerar den till sin
databas. Bolaget vet inte hur Nusvar läser in information som Nusvar hämtar
från bolagets server. Bolaget har inte fått indikation på att Nusvar har något
problem med att hämta in datan. Det sker inte i realtid. Filöverföringen
mellan bolaget och Nusvar är krypterad.
Bolaget lämnar enligt specifikation ut följande information till Nusvar;
Persondata:
Exempelvis uppgift om personnummer, folkbokföringsdatum, namn,
folkbokföringsadress, personnummer för make, maka registrerad partner.
Hushållsdata:
Exempelvis uppgift om olika adresstyper såsom enfamiljsadress,
flerfamiljsadress om bostadsrättsförening eller annat, medlemmar i hushållet
innehåller en lista av id-nummer.
Styrelseengagemang:
Exempelvis uppgift om personnummer på styrelsemedlemmen och funktion
i styrelsen.

2 (6)

Datainspektionen

DI-2019-298

Företagsnamn:
Exempelvis uppgift om personnummer på styrelsemedlem, postnummer,
postort, omsättning, företagets status idag.
Aggregeringar område:
Är en av bolaget framtagen tabell som innehåller personnummer och vilket
område som personen tillhör.
Områdesdata:
Baseras på bolagets framtagna kluster och innehåller aggregeringar av data,
bl.a. ekonomiska data inklusive förekomst av betalningsanmärkningar, för
ett område. Klustren består av t.ex. maxinkomst, medelinkomst,
minimuminkomst, medianinkomst för boende i området.
Med kluster avses matematisk statistik utifrån postkod och gatukod,
kombinerat så att man ser till att innehållet i klustret blir tillräckligt stort
med spridningsmått.
Bolaget anser inte att bolaget överlåtit eller upplåtit sitt
kreditupplysningsregister till Nusvar. Bolaget levererar endast
klusterinformation och adressinformation till Nusvar. Bolaget anser att
bolaget inte överlåter kreditinformation utan de facto skapar ett annat
register, som skickas till Nusvar. Det är således fråga om olika register.
Bolaget har därför inte ansökt om något medgivande enligt 13 § första stycket
kreditupplysningslagen.
Nusvar har i tillsynsärende DI-2018-22737 lämnat information som bekräftar
vad bolaget har uppgett om parternas affärsrelation. Samarbetsavtalet mellan
bolaget och Nusvar sades upp den 8 april 2019 med omedelbar verkan.

Skäl för beslutet
Tillämpliga bestämmelser
Av 13 § första stycket kreditupplysningslagen framgår att register som
används i kreditupplysningsverksamhet får överlåtas eller upplåtas till annan
endast efter medgivande av Datainspektionen.

3 (6)

Datainspektionen

DI-2019-298

Av 17 § kreditupplysningslagen framgår att för det fall den som har tillstånd
att bedriva kreditupplysningsverksamhet åsidosätter en bestämmelse i
kreditupplysningslagen får Datainspektionen förelägga honom att vidta
rättelse eller meddela ett villkor. Om rättelse inte kan åstadkommas på något
annat sätt får Datainspektionen återkalla tillståndet. Detsamma gäller, om
förutsättningarna för tillståndet i övrigt inte längre föreligger.
Enligt 19 § första stycket 2 kreditupplysningslagen kan den som uppsåtligen
eller av oaktsamhet bryter mot 13 § första stycket dömas till böter eller
fängelse i högst ett år. Av 20 § framgår att ett kreditupplysningsregister kan
förklaras förverkat om registret överlåtits eller upplåtits i strid med 13 §
första stycket.
Datainspektionens bedömning
Datainspektionen konstaterar att bolaget genom baslyftet av grunddata från
sitt kreditupplysningsregister till Nusvars databas överlåtit sitt
kreditupplysningsregister till Nusvar. Bolaget har därefter upplåtit sitt
kreditupplysningsregister till Nusvar genom leveranser av uppdateringar och
information var 14:e dag från november 2018 till april 2019.
En viss del av utlämnandet har avsett information i klustrad form.
Datainspektionen anser att detta saknar betydelse vad gäller frågan om
bolagets kreditupplysningsregister har upplåtits eller inte. All information
om fysiska och juridiska personer som ett kreditupplysningsföretag
behandlar för kreditupplysningsändamål omfattas av bestämmelserna i 13 §
kreditupplysningslagen oavsett hur informationen organiseras. Det är inte
möjligt att kringgå bestämmelserna i 13 § genom att tillfälligtvis skilja av viss
kreditupplysningsinformation från ett kreditupplysningsregister och placera
informationen i ett separat register som sedan kallas för något annat än
”kreditupplysningsregister”. De aktuella uppgifterna hämtas från
kreditupplysningsregistret även om bolaget bearbetar informationen enligt
Nusvars önskemål innan den lämnas vidare till Nusvar. Det rör sig således
inte om två olika register.
Bolaget har genom att överlåta och upplåta sitt kreditupplysningsregister till
Nusvar utan att först införskaffa Datainspektionens medgivande handlat i
strid med 13 § första stycket kreditupplysningslagen. Handlingen är att
betrakta som allvarlig eftersom Datainspektionen sannolikt skulle ha avslagit
en ansökan om medgivande om en sådan hade gjorts.

4 (6)

Datainspektionen

DI-2019-298

Datainspektionen har vid tidigare tillfällen avslagit
kreditupplysningsföretags begäran om medgivande att överlåta eller upplåta
kreditupplysningsregister åt företag som tillhandahåller
kreditupplysningsinformation på webbplatser endast med stöd av
utgivningsbevis. Ett företag vars verksamhet omfattas av grundlagsskydd
behöver inte Datainspektionens tillstånd för att bedriva
kreditupplysningsverksamhet. Denna omständighet innebär att
Datainspektionen inte kan bedöma om företagets verksamhet kan antas bli
bedriven på ett sakkunnigt och omdömesgillt sätt. Datainspektionen saknar
dessutom möjlighet att besluta om villkor enligt kreditupplysningslagen för
sådana företag. Datainspektionens avslagsbeslut har fastställts genom dom i
kammarrätten i Stockholm, Mål nr 8023-08.
Återkallelse av tillstånd
Bolaget har handlat i strid med 13 § första stycket kreditupplysningslagen
genom att överlåta och upplåta sitt kreditupplysningsregister till Nusvar
utan Datainspektionens medgivande. Datainspektionen anser att det är en
väsentlig försummelse som är oåterkallelig och som inte kan åtgärdas genom
ett föreläggande om att vidta rättelse eller genom att ett nytt villkor
meddelas. Datainspektionen finner därför anledning att återkalla tillståndet.

Hur man överklagar
Om ni vill överklaga beslutet ska ni skriva till Datainspektionen. Ange i
skrivelsen vilket beslut som överklagas och den ändring som ni begär.
Överklagandet ska ha kommit in till Datainspektionen senast tre veckor från
den dag ni fick del av beslutet. Datainspektionen sänder överklagandet
vidare till Förvaltningsrätten i Stockholm för prövning, om inspektionen inte
själv ändrar beslutet på det sätt ni har begärt. Även Justitiekanslern får
överklaga beslutet för att tillvarata allmänna intressen. Tiden för
överklagande för Justitiekanslern räknas dock från den dag beslutet
meddelades.
Förutsatt att överklagandet inte innehåller några integritetskänsliga
personuppgifter eller uppgift som kan omfattas av sekretess, kan ni e-posta
överklagandet till datainspektionen@datainspektionen.se.

5 (6)

Datainspektionen

DI-2019-298

Detta beslut har fattats av enhetschefen Catharina Fernquist efter
föredragning av avdelningsdirektören Hans Kärnlöf. Vid den slutliga
handläggningen har chefsjuristen Hans-Olof Lindblom medverkat.

Catharina Fernquist, 2020-01-31 (Det här är en elektronisk signatur)

Kopia till:
JK

6 (6)

