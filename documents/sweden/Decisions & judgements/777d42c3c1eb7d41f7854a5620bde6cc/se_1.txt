Beslut

Diarienr

2020-06-22

DI-2020-2278
Ert diarienr
A026.530/2020

Polismyndigheten

Tillsyn av Polismyndighetens
belastningsregister enligt lagen om
belastningsregister
Datainspektionens beslut
Datainspektionen konstaterar att Polismyndigheten har åtgärdat det
tekniska fel som inneburit att utskick av registerutdrag ur
belastningsregistret under perioden 19 november 2019 till och med den 13
januari 2020 har blivit felaktiga. Datainspektionen vidtar därför inga
ytterligare åtgärder.
Ärendet avslutas.

Redogörelse för tillsynsärendet
Granskningens syfte och avgränsning
Datainspektionen har den 20 januari 2020 mottagit en anmälan från
Polismyndigheten om personuppgiftsincident, ref A026.530/2020. Incidenten
avsåg utdrag ur belastningsregistret till enskilda personer som under
perioden 19 november 2019 till och med den 13 januari 2020 har innehållit för
få eller för många uppgifter. Mot bakgrund av informationen i anmälan har
Datainspektionen beslutat att granska Polismyndighetens
personuppgiftsbehandling i belastningsregistret. Syftet med tillsynsärendet
har avgränsats till att omfatta kontroll av myndighetens hantering av

Postadress: Box 8114, 104 20 Stockholm
Webbplats: www.datainspektionen.se

E-post: datainspektionen@datainspektionen.se
Telefon: 08-657 61 00

1 (4)

Datainspektionen

DI-2020-2278

personuppgifter i registerutdragen under den period som anmälan om
personuppgiftsincidenten avser.
Genomförande och metod
Vid granskningen har i huvudsak följande framkommit.
Datainspektionen har den 25 februari 2020 ställt ett antal frågor till
Polismyndigheten för skriftligt besvarande.
Av Polismyndighetens svar framgår att belastningsregistret under november
2019 migrerades till en ny teknisk plattform, vilket krävde förändringar i
kommunikationen med systemet för registerutdrag (RUT). Den nu aktuella
funktionen genomgick såväl enhetstest, systemtest som acceptanstest innan
den driftsattes. Systemet är komplext och det uppdagades ett par brister som
orsakade felaktigheter i vissa typer av utdrag ur belastningsregistret. Totalt
är 448 enskilda personer som har begärt uppgifter om sig själva berörda av
det inträffade. Registerutdragen som har skickats till berörda personer har
innehållit för få eller för många uppgifter. Av de felaktiga utdragen avsåg
407 stycket sådana fullständiga utdrag som enskilda kan begära för att utöva
sin insynsrätt i belastningsregistret och de resterande 41 felaktiga utdragen
avsåg sådana begränsade utdrag som enskilda kan begära för att visa upp
eller lämna till arbetsgivare. När omfattningen av problemet blev känt
stoppades registerutdragstjänsten tillfälligt i avvaktan på att felet åtgärdades.
Polismyndigheten har härefter kompletterat kodning och gallringslogik i
systemet med det som saknades efter migreringen till den nya plattformen.
Polismyndigheten har uppgett att när en modernisering eller uppdatering av
den tekniska plattformen blir aktuell igen kommer testerna att organiseras
och utformas så att liknande fel inte ska uppstå på nytt. Polismyndigheten
avser vidare att utreda möjligheterna till automatiska tester för att undvika
fel i framtiden orsakade av den mänskliga faktorn.
Med anledning av de felaktiga registerutdragen har Polismyndigheten
vidtagit ett antal åtgärder. Myndigheten har bland annat publicerat ett
pressmeddelande med generell information om det inträffade samt
underrättat samtliga enskilda som fått ett felaktigt utdrag. Vidare har
korrekta utdrag skickats ut till berörda personer och de felaktiga utdragen
har begärts in för att förhindra att dessa används. Polismyndigheten har
vidare uppgett att de följt upp vilka utdrag som skickats in och har gjort en

2 (4)

Datainspektionen

DI-2020-2278

noggrann utredning och riskbedömning av de 41 felaktiga utdrag som kan
användas för att söka vissa typer av arbeten.

Motivering av beslut
Datainspektionens bedömning
Av 1 § lagen (1998:620) om belastningsregister framgår att Polismyndigheten
med hjälp av automatiserad behandling ska föra ett belastningsregister.
Myndigheten är personuppgiftsansvarig för behandlingen av personuppgifter
i registret. Lagen innehåller bestämmelser när det gäller registrering av
personer som dömts eller fått åtalsunderlåtelse för brott och gäller utöver
brottsdatalagen (2018:1877).
Av 2 § lagen om belastningsregister framgår att belastningsregistret ska föras
för att ge information om sådana belastningsuppgifter som behövs i
brottsbekämpande myndigheters verksamheter. Registret får också användas
för att till en enskild lämna uppgift som är av särskild betydelse i hans eller
hennes verksamhet. Det kan t.ex. röra sig om larminstallationsföretag eller
enskilda arbetsgivare inom vårdsektorn som behöver få information om
personer som ska anställas i verksamheten.
Av utredningen framgår att Polismyndigheten har vidtagit ett antal åtgärder
i direkt anslutning till att myndigheten fick vetskap om det nu aktuella
tekniska problemet som innebar att ett antal felaktiga registerutdrag ur
belastningsregistret skickats under perioden 19 november 2019 till och med
den 13 januari 2020. Bland annat stoppades registerutdragstjänsten tillfälligt i
avvaktan på att problemet åtgärdades, korrekta utdrag och information
skickades till berörda personer och Polismyndigheten anmälde utan
dröjsmål händelsen till Datainspektionen. Den inträffade
personuppgiftsincidenten har inte påverkat vilka uppgifter som finns om
personer i belastningsregistret eller hur länge uppgifterna sparas.
Sammanfattningsvis konstaterar Datainspektionen att Polismyndigheten har
åtgärdat det tekniska fel som inneburit att utskick av registerutdrag ur
belastningsregistret under perioden 19 november 2019 till och med den 13
januari 2020 har blivit felaktiga. Datainspektionen vidtar därför inga
ytterligare åtgärder.

3 (4)

Datainspektionen

DI-2020-2278

Detta beslut har fattats av enhetschefen Charlotte Waller Dahlberg efter
föredragning av juristen Linda Olander. Vid den slutliga handläggningen har
även datarådet Agneta Runmarker och it-säkerhetsspecialisterna Johan Ma
och Ulrika Sundling medverkat.

Charlotte Waller Dahlberg, 2020-06-22 (Det här är en elektronisk signatur)

Kopia för kännedom till: Dataskyddsombudet

4 (4)

