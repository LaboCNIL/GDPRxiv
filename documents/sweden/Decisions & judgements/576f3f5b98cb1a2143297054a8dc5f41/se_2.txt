Datainspektionens vägledning
Diarienr: DI-2020-11495
Beslutsdatum: 2020-12-01

Behovs- och riskanalys inom hälsooch sjukvården – en vägledning
Innehåll
Inledning .........................................................................................................2
Gällande regler och normhierarkin .................................................................2
Dataskyddsförordningen den primära rättskällan ......................................2
Grundläggande principer måste följas och rättslig grund finnas ............... 3
Dataskyddsförordningen och förhållandet till kompletterande nationella
bestämmelser.............................................................................................. 4
Patientdatalagen, patientdataförordningen och Socialstyrelsens
föreskrifter innehåller kompletterande nationella bestämmelser .............5
Personuppgiftsansvariges ansvar för säkerheten vid behandling av
personuppgifter .............................................................................................. 6
En behovs- och riskanalys ska genomföras innan tilldelning av behörighet
till journalsystem sker .....................................................................................7
Behovs- och riskanalysen en central organisatorisk säkerhetsåtgärd ........7
Åtkomstbegränsning ska ske till vad varje befattningshavare behöver för
att kunna utföra sina arbetsuppgifter ........................................................ 8
Olika behörighetsnivåer och skikt för att begränsa åtkomsten kan
behövas ....................................................................................................... 9
Kravet på en behovs- och riskanalys omfattar både det så kallade inre
sekretessområdet och sammanhållen journalföring ................................ 10
Genomförande av behovs- och riskanalysen – sex steg ............................. 11
Konsekvenser av att en behovs- och riskanalys inte har genomförts ........... 12

Postadress: Box 8114, 104 20 Stockholm
Webbplats: www.datainspektionen.se

E-post: datainspektionen@datainspektionen.se
Telefon: 08-657 61 00

2 (15)

Inledning
Datainspektionen inledde under våren 2019 tillsyn mot åtta vårdgivare inom
hälso- och sjukvården i syfte bland annat att undersöka om tilldelning av
behörigheter i vårdgivarnas respektive journalsystem har föregåtts av behovsoch riskanalyser. Granskningarna omfattade också hur tilldelningen av
behörigheter genomförts och vilka åtkomstmöjligheter de tilldelade
behörigheterna ger inom ramen för dels den inre sekretessen enligt 4 kap.
patientdatalagen, dels den sammanhållna journalföringen enligt 6 kap.
samma lag.
Behovs- och riskanalyser ska ligga till grund för bland annat behörighetstilldelning och är av väsentlig betydelse för att uppgifter om enskilda och deras
hälsotillstånd ska skyddas och den personliga integriteten upprätthållas. De
centrala och generellt gällande slutsatserna från tillsynerna vad gäller kraven
på att genomföra behovs- och riskanalyser sammanfattas i den här
vägledningen. Vägledningen syftar till att peka på vikten av att vårdgivare
säkerställer att vederbörliga behovs- och riskanalyser sker och att ge stöd till
vårdgivare vid genomförandet av sådana analyser inför tilldelning av
behörigheter i journalsystem.

Gällande regler och normhierarkin
Dataskyddsförordningen den primära rättskällan
För att skydda den enskildes privatliv finns det EU-gemensamma regler om
hur personuppgifter får behandlas. Dataskyddsförordningen, ofta förkortad
GDPR1, infördes den 25 maj 2018 och är den primära rättsliga regleringen vid
behandling av personuppgifter. Den innehåller 99 artiklar, som gäller som
svensk lagstiftning och kompletteras av 173 beaktandesatser (skäl) som i delar
förklarar eller förtydligar avsikten med de olika artiklarna. Bestämmelserna i
dataskyddsförordningen gäller vid all behandling av personuppgifter inom
hälso- och sjukvården.
Innan dataskyddsförordningen infördes gällde personuppgiftslagen (PUL).
Genom PUL infördes 1998 ett EU-direktiv om behandling av personuppgifter i
svensk rätt.2 PUL var sekundär lagstiftning och gällde i den mån inte andra
1

Europaparlamentets och rådets förordning (EU) 2016/679 av den 27 april 2016 om skydd
för fysiska personer med avseende på behandling av personuppgifter och om det fria flödet
av sådana uppgifter och om upphävande av direktiv 95/56/EG (allmän dataskyddsförordning).
2 Europaparlamentets och rådets direktiv 95/46/EG av den 24 oktober 1995 om skydd för
enskilda personer med avseende på behandling av personuppgifter och om det fria flödet av
sådana uppgifter.

2

3 (15)

regler rörande personuppgiftsbehandling var tillämpliga. I och med dataskyddsförordningens införande har normhierarkin förändrats på ett centralt
sätt när det är frågan om behandling av personuppgifter. Dataskyddsförordningen är istället primär lagstiftning och anger grundläggande regler för all
personuppgiftsbehandling. Förordningen reglerar också dataskyddsmyndigheternas roll och ansvar för att övervaka efterlevnaden av förordningen. Det
innebär att all svensk lagstiftning, när det är frågan om behandling av
personuppgifter, ska ha anpassats efter förordningen och att nationella regler
endast kan komplettera och fylla ut dataskyddsförordningen.3
När personuppgifter behandlas måste därför i första hand dataskyddsförordningens bestämmelser om skydd för den personliga integriteten
beaktas och därefter (med avseende på personuppgiftsbehandlingen)
kompletterande nationell lagstiftning, som till exempel patientdatalagen,
följas.
Grundläggande principer måste följas och rättslig grund finnas
Dataskyddsförordningen anger i artikel 5 ett antal grundläggande principer för
behandling av personuppgifter, som alla som omfattas av förordningen och
som hanterar personuppgifter måste följa. Principerna rör krav på laglighet,
öppenhet, ändamålsbegränsning, korrekthet, uppgiftsminimering och
lagringsminimering.4
En av de grundläggande principerna rör kravet på säkerhet och innebär att
personuppgifter ska behandlas på ett sätt som säkerställer lämplig säkerhet
för personuppgifterna med användning av lämpliga tekniska eller organisatoriska åtgärder. Lämplig säkerhet ska säkerställa exempelvis skydd mot
obehörig eller otillåten behandling, förlust, förstöring eller skada genom
olyckshändelse.5
Även den personuppgiftsansvariges ansvar tydliggörs i dataskyddsförordningen. Den så kallade ansvarsskyldigheten innebär att den
personuppgiftsansvarige ska ansvara för och kunna visa att de grundläggande
principerna efterlevs.6 Kravet avser dels att säkerställa att behandlingen av
personuppgifterna utförs i enlighet med dataskyddsförordningen, dels att den
personuppgiftsansvarige ska kunna visa att behandlingen av
personuppgifterna utförs i enlighet med förordningen.
3

Kompletterande nationell lagstiftning (eller unionsrättslig reglering) förutsätter att det finns
bestämmelser i dataskyddsförordningen som medger avvikande eller kompletterande
bestämmelser i dataskyddsförordningen.
4 Artikel 5.1.
5 Artikel 5.1 f.
6 Artikel 5.2.

3

4 (15)

Dataskyddsförordningen och förhållandet till kompletterande nationella
bestämmelser
Som nämnts är en av de grundläggande principerna i dataskyddsförordningen
laglighet.7 För att behandlingen ska anses vara laglig krävs det att det finns en
rättslig grund.8 De rättsliga grunderna som kan aktualiseras inom hälso- och
sjukvården är vanligen uppgift av allmänt intresse, men även rättslig
förpliktelse och myndighetsutövning kan vara aktuella.9 Samtycke kan som
regel inte användas som rättslig grund för behandling av personuppgifter
inom hälso- och sjukvården eftersom det råder ett ojämlikt förhållande
mellan vårdgivaren och vårdtagaren och ett giltigt samtycke därför inte kan
lämnas.10
När det är frågan om de rättsliga grunderna rättslig förpliktelse, allmänt
intresse respektive myndighetsutövning får medlemsstaterna behålla eller
införa mer specifika bestämmelser för att anpassa tillämpningen av
bestämmelserna i dataskyddsförordningen till nationella förhållanden.
Nationell rätt kan närmare fastställa specifika krav för uppgiftsbehandlingen
och andra åtgärder för att säkerställa en laglig och rättvis behandling.11 Sådana
bestämmelser finns för hälso- och sjukvården i patientdatalagen och annan
kompletterande lagstiftning som rör personuppgiftsbehandling inom hälsooch sjukvårdsområdet.
Uppgifter om hälsa utgör känsliga personuppgifter. Behandling av särskilda
kategorier av personuppgifter, så kallade känsliga personuppgifter, är som
huvudregel förbjuden.
I dataskyddsförordningen finns ett antal undantag som medger när känsliga
personuppgifter ändå får behandlas.12 Känsliga personuppgifter får behandlas
inom hälso- och sjukvården om det är nödvändigt för att tillhandahålla hälsooch sjukvård på grundval antingen av unionsrätten eller medlemsstaternas

7

Artikel 5.1 a.
Rättsliga grunder regleras i artikel 6.
9 Artikel 6.1 c, e.
10 Samtycke kan dock många gånger, när personuppgiftsbehandlingen sker utifrån en annan
rättslig grund, användas som en integritetshöjande åtgärd.
11 Artikel 6.2. Dataskyddsförordningen innehåller också ett krav att den grund för
behandlingen som avses i punkt 1 c och e ska fastställas i enlighet med unionsrätt eller
medlemsstaternas nationella rätt. Den rättsliga grunden kan även innehålla särskilda
bestämmelse för att anpassa tillämpningen av bestämmelserna i dataskyddsförordningen.
Unionsrätten eller medlemsstaternas nationella rätt ska uppfylla ett mål av allmänt intresse
och vara proportionell mot det legitima mål som eftersträvas.
12 Artikel 9, 9.2 h.
8

4

5 (15)

nationella rätt eller enligt avtal med yrkesverksamma på hälsoområdet. En
förutsättning är att det finns en reglerad tystnadsplikt.13
Behandling av personuppgifter med stöd av de rättsliga grunderna allmänt
intresse, myndighetsutövning och rättslig förpliktelse samt behandling av
känsliga personuppgifter kräver att det finns stöd för det i kompletterande
regler.
Patientdatalagen, patientdataförordningen och Socialstyrelsens föreskrifter
innehåller kompletterande nationella bestämmelser
För svenskt vidkommande är såväl grunden för behandlingen som de särskilda
villkoren för att behandla personuppgifter inom hälso- och sjukvården
reglerade i patientdatalagen14 och patientdataförordningen15. I patientdatalagen anges uttryckligen att lagen kompletterar dataskyddsförordningen.16
Av patientdatalagen framgår att lagens syfte är att informationshanteringen
inom hälso- och sjukvården ska vara organiserad så att den tillgodoser patientsäkerhet och god kvalitet samt främjar kostnadseffektivitet.17 Vidare ska
personuppgifter utformas och i övrigt behandlas så att patienters och övriga
registrerades integritet respekteras. Dessutom ska dokumenterade personuppgifter hanteras och förvaras så att obehöriga inte får tillgång till dem.
De kompletterande bestämmelserna i patientdatalagen syftar till att omhänderta både integritetsskydd och patientsäkerhet. Lagstiftaren har således
genom regleringen gjort en avvägning när det gäller hur informationen ska
behandlas för att uppfylla såväl kraven på patientsäkerhet som rätten till
personlig integritet vid behandlingen av personuppgifter.
Socialstyrelsen har med stöd av patientdataförordningen utfärdat föreskrifter
och allmänna råd om journalföring och behandling av personuppgifter i
hälso- och sjukvården (HSLF-FS 2016:40, Socialstyrelsens föreskrifter).
Föreskrifterna utgör kompletterande regler som ska tillämpas vid vårdgivares
behandling av personuppgifter inom hälso- och sjukvården.18

13
14
15
16
17
18

Artikel 9.3.
Patientdatalagen (2008:355).
Patientdataförordningen (2008:360).
1 kap. 4 § patientdatalagen.
1 kap. 2 § patientdatalagen.
1 kap. 1 § 2 stycket patientdatalagen.

5

6 (15)

Personuppgiftsansvariges ansvar för säkerheten vid behandling av
personuppgifter
Att personuppgiftsansvariga har ett generellt ansvar för att genomföra
lämpliga tekniska och organisatoriska åtgärder för att säkerställa och kunna
visa att behandling av personuppgifter utförs i enlighet med
dataskyddsförordningen framgår av de grundläggande principerna i artikel 5
men regleras även i artikel 24 i förordningen. Åtgärderna ska genomföras med
beaktande av behandlingens art, omfattning, sammanhang och ändamål samt
riskerna, av varierande sannolikhetsgrad och allvar, för fysiska personers frioch rättigheter. Åtgärderna ska ses över och uppdateras vid behov.
Personuppgiftsansvariges mer preciserade ansvar för säkerheten i samband
med behandling av personuppgifter regleras i artikel 32 i förordningen. Den
personuppgiftsansvarige ska vidta lämpliga tekniska och organisatoriska
åtgärder för att säkerställa en säkerhetsnivå som är lämplig i förhållande till
risken. Vid bedömningen ska beaktas den senaste utvecklingen,
genomförandekostnaderna, behandlingens art, omfattning, sammanhang och
ändamål samt riskerna för fysiska personers rättigheter och friheter, som kan
vara av varierande sannolikhetsgrad och allvar. Särskild hänsyn ska tas till de
risker som behandlingen medför, i synnerhet för oavsiktlig eller olaglig
förstöring, förlust eller ändring eller för obehörigt röjande av eller obehörig
åtkomst till de personuppgifter som överförts, lagrats eller på annat sätt
behandlats.
Dataskyddsförordningen anger således att lämpliga åtgärder ska vara såväl
tekniska som organisatoriska och att de ska säkerställa en säkerhetsnivå som
är lämplig i förhållande till de risker för fysiska personers rättigheter och friheter som behandlingen medför. Det krävs därför att man som personuppgiftsansvarig dels identifierar de möjliga riskerna för de registrerades rättigheter och friheter, dels bedömer sannolikheten för att riskerna inträffar och
allvarligheten om de inträffar. Vad som är ”lämpligt” varierar inte bara i
förhållande till riskerna utan även utifrån behandlingens art, omfattning,
sammanhang och ändamål. Det har således betydelse för bedömningen vilka
tekniska och organisatoriska åtgärder som är lämpliga vad det är för
personuppgifter som behandlas, hur många uppgifter det är frågan om, hur
många som behandlar uppgifterna, under hur lång tid osv.
Hälso- och sjukvården har stort behov av information i sin verksamhet. Sedan
patientdatalagen infördes har en mycket omfattande digitalisering skett inom
vården. Såväl uppgiftssamlingarnas storlek som hur många som delar
information med varandra har ökat väsentligt. Det är dessutom frågan om
känsliga personuppgifter. Uppgifterna rör personer som befinner sig i en
beroendesituation då de är i behov av vård. Det är också ofta fråga om många

6

7 (15)

personuppgifter om var och en av dessa personer och uppgifterna kan över tid
komma att behandlas av många personer inom vården. Detta innebär att
kraven på säkerheten ökar eftersom bedömningen vad som är lämplig
säkerhet, som beskrivits ovan, påverkas av behandlingens art och omfattning.
Här är det också centralt att framhålla att uppgifter som behandlas inom
vården ska skyddas såväl mot aktörer utanför verksamheten som mot
obefogad åtkomst inifrån verksamheten då riskerna, till exempel för oavsiktlig
eller olaglig förstöring, förlust eller för obehörigt röjande eller obehörig
åtkomst, även omfattar behandling av aktörer inom verksamheten.
Nationella bestämmelser som kompletterar dataskyddsförordningens krav på
säkerhet återfinns främst i 4 och 6 kap. patientdatalagen samt 3 och 4 kap.
Socialstyrelsens föreskrifter, HSLF-FS 2016:40.
En behovs- och riskanalys ska genomföras innan tilldelning av
behörighet till journalsystem sker
Behovs- och riskanalysen en central organisatorisk säkerhetsåtgärd
Det framgår av 4 kap. 2 § patientdatalagen att vårdgivaren ska bestämma
villkor för tilldelning av behörighet för åtkomst till uppgifter om patienter
som förs helt eller delvis automatiserat. Sådan behörighet ska begränsas till
vad som behövs för att den enskilde ska kunna fullgöra sina arbetsuppgifter
inom hälso- och sjukvården.
Av 4 kap. 2 § Socialstyrelsens föreskrifter följer att vårdgivaren ska ansvara för
att varje användare tilldelas en individuell behörighet för åtkomst till
personuppgifter. Vårdgivarens beslut om tilldelning av behörighet ska föregås
av en behovs- 0ch riskanalys. Det innebär att nationell rätt föreskriver krav på
en lämplig organisatorisk säkerhetsåtgärd som ska vidtas innan tilldelning av
behörigheter till journalsystem sker.
Att genomföra en behovs- och riskanalys som uppfyller kraven enligt
dataskyddsförordningen och nationell lagstiftning är i första ledet frågan om
en strategisk analys på strategisk nivå.
Behovsanalysen behöver kompletteras med en bedömning av risken för
patienters fri- och rättigheter
Det framgår, som redovisats, av dataskyddsförordningens bestämmelser om
säkerhet och framhålls även i förarbetena till patientdatalagen och i
Socialstyrelsens föreskrifter att det inte bara är frågan om behovsanalyser utan
även om riskanalyser i vilka man ska ta hänsyn till olika slags risker för

7

8 (15)

enskilda fysiska personers fri- och rättigheter som kan följa av en alltför vid
tillgänglighet avseende vissa slags uppgifter.19
Det framgår av dataskyddsförordningens beaktandesatser att bedömningen av
hur sannolik och allvarlig risken för den registrerades rättigheter och friheter
är bör fastställas utifrån behandlingens art, omfattning, sammanhang och
ändamål. Risken bör utvärderas på grundval av en objektiv bedömning,
genom vilken det fastställs om uppgiftsbehandlingen inbegriper en risk eller
en hög risk.20
Faktorer som bör beaktas vid bedömningen av risken för patienters rättigheter
och friheter är bland annat om det är frågan om personuppgifter som omfattas
av tystnadsplikt, uppgifter om hälsa eller sexualliv, om det sker behandling av
personuppgifter rörande sårbara fysiska personer – framför allt barn – eller
om behandlingen inbegriper ett stort antal personuppgifter och gäller ett stort
antal registrerade.21 Även skyddade personuppgifter som är sekretessmarkerade, uppgifter om allmänt kända personer, uppgifter från vissa mottagningar
eller medicinska specialiteter är exempel på kategorier av uppgifter som kan
kräva särskilda riskbedömningar.
Åtkomstbegränsning ska ske till vad varje befattningshavare behöver för att
kunna utföra sina arbetsuppgifter
Enligt 4 kap. 2 § patientdatalagen ska behörighet för personalens elektroniska
åtkomst till uppgifter om patienter begränsas till vad befattningshavaren
behöver för att kunna utföra sina arbetsuppgifter inom hälso- och sjukvården.
Däri ligger enligt förarbetena bland annat att behörigheter ska följas upp och
förändras eller inskränkas efter hand som ändringar i den enskilde
befattningshavarens arbetsuppgifter ger anledning till det.22 Syftet med
bestämmelsen angavs enligt förarbetena vara att ”inpränta skyldigheten för
den ansvariga vårdgivaren att göra aktiva och individuella
behörighetstilldelningar utifrån analyser av vilken närmare information olika
personalkategorier och olika slags verksamheter behöver”. Här kan noteras att
förarbetena skrevs långt före dataskyddsförordningen, men att
förarbetsuttalandena stämmer väl överens med vad som nu gäller enligt den
grundläggande principen om uppgiftsminimering i förordningen.23

19

Prop. 2007/08:126 s. 148–149.
Skäl 76. Även skäl 39 och 83 innehåller skrivningar som ger vägledning om den närmare
innebörden av dataskyddsförordningens krav på säkerhet vid behandling av
personuppgifter.
21 Skäl 75 till dataskyddsförordningen.
22 Prop. 2007/08:126 s. 148–149. Bestämmelsen i 4 kap. 2 § HSLF-FS 2016:40 motsvarar i
princip 8 § vårdregisterlagen.
23 Artikel 5.1 c.
20

8

9 (15)

Enligt förarbetena till patientdatalagen bör avgörande för beslut om behörighet för till exempel olika kategorier av hälso- och sjukvårdspersonal till
elektronisk åtkomst till uppgifter i patientjournaler vara att behörigheten ska
begränsas till vad befattningshavaren behöver för ändamålet en god och säker
patientvård. Förarbetena framhåller att en mer vidsträckt eller grovmaskig
behörighetstilldelning bör – även om den skulle ha poänger utifrån
effektivitetssynpunkt – anses som en obefogad spridning av journaluppgifter
inom en verksamhet och bör inte accepteras. Idag strider en alltför vid
behörighetstilldelning mot den grundläggande principen om
uppgiftsminimering
Olika behörighetsnivåer och skikt för att begränsa åtkomsten kan behövas
Vid tilldelning av behörighet framgår det av förarbetena till patientdatalagen
bland annat att det ska finnas olika behörighetskategorier i journalsystemet.24
Ju mer omfattande ett informationssystem är, desto fler behörighetsnivåer
måste det finnas.
Uppgifter bör enligt förarbetsuttalanden också lagras i olika skikt så att mer
känsliga uppgifter kräver aktiva val eller annars inte är lika enkelt åtkomliga
för personalen som mindre känsliga uppgifter. Här kan noteras att användning av aktiva val inte i sig utgör en sådan begränsning av behörighet som
avses i 4 kap. 2 § patientdatalagen. Denna bestämmelse kräver att behörigheten ska begränsas till vad som behövs för att den enskilde ska kunna fullgöra
sina arbetsuppgifter inom hälso- och sjukvården, det vill säga endast de som
har behov av uppgifter ska ha åtkomstmöjlighet till dem. För en medarbetare
som ska ha åtkomstmöjligheter till vissa, särskilt känsliga, uppgifter ska dock
aktiva val användas som en integritetshöjande åtgärd, genom att säkerställa
att det krävs medvetna ställningstaganden innan åtkomst sker till
uppgifterna.
När det gäller personal som arbetar med verksamhetsuppföljning, statistikframställning, central ekonomiadministration och liknande verksamhet som
inte är individorienterad torde det för flertalet befattningshavare enligt
förarbetena räcka med tillgång till uppgifter som endast indirekt kan härledas
till enskilda patienter. Elektronisk åtkomst till kodnycklar, personnummer
och andra uppgifter som direkt pekar ut enskilda patienter bör på detta
område, enligt förarbetena, kunna vara starkt begränsad till enstaka personer.
När en behovs- och riskanalys saknas inför tilldelning av behörighet i ett
journalsystem inom hälso- och sjukvården, saknas grunden för att den
24

Prop. 2007/08:126 s. 148-149.

9

1 0 (15)

personuppgiftsansvarige på ett lagligt sätt ska kunna tilldela sina användare
en korrekt behörighet. Den personuppgiftsansvarige är ansvarig för, och ska
ha kontroll över, den personuppgiftsbehandling som sker inom ramen för
verksamheten. Att tilldela användare en vid åtkomst till journalsystem, utan
att denna grundas på en utförd behovs- och riskanalys, innebär att den
personuppgiftsansvarige inte har tillräcklig kontroll över den personuppgiftsbehandling som sker i journalsystemet och heller inte kan visa att denne har
den kontroll som krävs.
Kravet på en behovs- och riskanalys omfattar både det så kallade inre
sekretessområdet och sammanhållen journalföring
Bestämmelserna i 4 kap. patientdatalagen rör den inre sekretessen, det vill
säga reglerar hur integritetsskyddet ska hanteras inom en vårdgivares
verksamhet och särskilt medarbetares möjligheter att bereda sig tillgång till
personuppgifter som finns elektroniskt tillgängliga i en vårdgivares
organisation. Som nämnts har en vårdgivare enligt 4 kap. 2 § patientdatalagen
att bestämma villkor för tilldelning av behörighet för åtkomst till sådana
uppgifter om patienter som förs helt eller delvis automatiserat. Sådan
behörighet ska begränsas till vad som behövs för att den enskilde ska kunna
fullgöra sina arbetsuppgifter inom hälso- och sjukvården. Kravet på en
behovs- och riskanalys omfattar naturligt medarbetare som finns i
vårdgivarens organisation.25
Bestämmelserna i 6 kap. patientdatalagen rör sammanhållen journalföring.
Detta innebär att en vårdgivare – under de villkor som anges i 6 kap. 2 §
patientdatalagen – får ha direktåtkomst till personuppgifter som behandlas av
andra vårdgivare för ändamål som rör vårddokumentation. Tillgången till
information sker genom att en vårdgivare gör uppgifter om en patient som
vårdgivaren registrerar om patienten tillgängliga för andra vårdgivare som
deltar i den sammanhållna journalföringen.26 Av 6 kap. 7 § patientdatalagen
följer att bestämmelserna i 4 kap. 2 § även gäller för behörighetstilldelning
vid sammanhållen journalföring. Kravet på att vårdgivaren ska utföra en
behovs- och riskanalys innan tilldelning av behörigheter i systemet sker, gäller
således även i system för sammanhållen journalföring.

25
26

Se även prop. 2007/08:126 s. 141ff och s. 239.
Prop. 2007/08:126 s. 247.

10

1 1 (15)

Genomförande av behovs- och riskanalysen – sex steg
I avsnittet ges en översiktlig bild av de sex steg som bör följas när behovs- och
riskanalysen genomförs.
Behovs- och riskanalysens sex grundläggande steg.
1. Analysera och fastställ verksamhetens behov
2. Identifiera och analysera riskerna för enskildas personliga integritet
3. Identifiera och vidta lämpliga tekniska och organisatoriska åtgärder för att
minska riskerna
4. Fastställ, utifrån analyserna, en behörighetsstruktur som stödjer behoven
och minimerar riskerna
5. Dokumentera samtliga steg
6. Se kontinuerligt över behörighetsstrukturen och vilka åtgärder som är
lämpliga för att minska riskerna.
En behovs- och riskanalys inleds vanligen med en analys av behoven.
Verksamhetetens behov av åtkomst till uppgifter om patienter för att kunna
erbjuda adekvat vård fastställs genom analysen, och ska omfatta vad
medarbetare behöver för att kunna fullgöra sina arbetsuppgifter. Behovs- och
riskanalysen ska också, som har beskrivits i föregående avsnitt, omfatta en
analys av risker utifrån ett integritetsperspektiv som kan vara förknippade med
en alltför vid tilldelning av behörighet till åtkomst av patientuppgifter.
Riskanalysen ska omfatta en objektiv bedömning av hur sannolik och allvarlig
risken för de registrerades rättigheter och friheter är och i vart fall fastställa
om det är frågan om en risk eller en hög risk.
Det är genom behovs- och riskanalysen som den personuppgiftsansvarige tar
reda på vem som behöver åtkomst, vilka uppgifter åtkomstmöjligheten ska
omfatta, vid vilka tidpunkter och i vilka sammanhang eller processer
åtkomsten behövs. Samtidigt analyseras vilka risker för den enskildes fri- och
rättigheter som behandlingen kan leda till.
Analysen ska sedan leda till att identifiera de tekniska och organisatoriska
åtgärder som behövs för att dels kunna ge nödvändiga behörigheter, dels
säkerställa att ingen tilldelning av behörighet ger vidare åtkomstmöjligheter
än den som behovs- och riskanalysen visar är befogad. Dessa tekniska och
organisatoriska åtgärder ska sedan genomföras.
Den strategiska analysen ska resultera i en behörighetsstruktur som är
anpassad till verksamhetens behov såväl på organisatorisk som på individuell
nivå. Denna behöver mynna ut i instruktioner om behörighetstilldelning som
sedan genomförs. En viktig organisatorisk åtgärd är således att ge anvisning

11

1 2 (15)

till de som har befogenhet att tilldela behörigheter om hur detta ska gå till och
vad som ska beaktas så att det, med behovs- och riskanalysen som grund, blir
en korrekt behörighetstilldelning i varje enskilt fall.
En väl genomarbetad dokumentation av gjorda analyser och bedömningar är
central för att vårdgivaren ska kunna visa att behörighetstilldelningen är
ändamålsenlig och uppfyller de krav som ställs enligt
dataskyddsförordningen, patientdatalagen och Socialstyrelsens föreskrifter.
I den mån en verksamhet inte är statisk är behörigheter en färskvara. För att
säkerställa en korrekt behörighetstilldelning behöver tilldelade behörigheter
löpande kontrolleras och behörighetsstrukturen löpande hållas uppdaterad.27
Som redan har framhållits utgör en behovs- och riskanalys grunden för att
den personuppgiftsansvarige på ett lagligt sätt ska kunna tilldela sina
användare en korrekt behörighet. Den är också grunden för den personuppgiftsansvariges kontroll över den personuppgiftsbehandling som sker i
journalsystemet och att denne kan visa att denne har den kontroll som krävs.
Konsekvenser av att en behovs- och riskanalys inte har genomförts
Som nämnts är behovs- och riskanalysen grundläggande för att en korrekt
behörighetstilldelning ska kunna ske.
Att tilldelningen av behörigheter inte har föregåtts av en behovs- och
riskanalys innebär att personuppgiftsansvarige inte har analyserat
användarnas behov av åtkomst till uppgifterna, riskerna som denna åtkomst
kan medföra och därmed inte heller identifierat vilka åtkomstmöjligheter som
är befogade att tilldela användarna. Den ansvarige har i sådana fall inte använt
sig av lämpliga åtgärder för att begränsa behörigheter för åtkomst till
journalsystemet till enbart vad som behövs för att användaren ska kunna
fullgöra sina arbetsuppgifter inom hälso- och sjukvården.
Om bristen på analys leder till en för snäv tilldelning av behörigheter kan det
leda till att personalen inte kan ta del av de uppgifter de behöver för att utföra
sitt arbete, vilket utgör en risk för patientens liv och hälsa.
Om bristen på analys istället leder till att användarnas behörigheter inte
begränsas till vad som enbart behövs för att de ska kunna fullgöra sina
arbetsuppgifter kan det leda till att uppgifterna hamnar i orätta händer och
används för otillåtna syften. Att patientens rätt till privatliv inte respekteras

27

4 kap. 3 § HSLF-FS 2016:40.

12

1 3 (15)

kan påverka patienternas förtroende för vården. Det kan i sin tur påverka
såväl patienternas vilja till att dela data, som patienternas vilja att lämna
korrekta och fullständiga uppgifter till sin vårdgivare. I en rapport från
myndigheten för vård- och omsorgsanalys uppger 8 procent av
respondenterna i en enkät att de har hållit inne med uppgifter av oro för över
att någon annan skulle kunna se uppgifterna. Ytterligare 8 procent uppger att
de övervägt det.28
Det är därför väsentligt för hälso- och sjukvården att ha en
behörighetsstruktur som har sin grund i väl genomförda behovs- och
riskanalyser så att användarna vare sig tilldelas för vida eller för snäva
behörigheter för åtkomst till journalsystemen.
Eftersom en behovs- och riskanalys är en föreskriven organisatorisk åtgärd
som ska vidtas innan tilldelning av behörigheter sker kan det också leda till
rättsliga konsekvenser om personuppgiftsansvarige underlåter att genomföra
behovs- och riskanalyser.
Den personuppgiftsansvarige har i ett sådant fall inte använt sig av lämpliga
åtgärder för att begränsa användarnas åtkomst till patienternas uppgifter i
journalsystemet till vad som enbart behövs för att användaren ska kunna
fullgöra sina arbetsuppgifter inom hälso- och sjukvården. Detta strider såväl
mot principen om uppgiftsminimering enligt artikel 5.1 c
dataskyddsförordningen och kravet på att säkerställa lämplig säkerhet för
personuppgifterna, inbegripet skydd mot obehörig åtkomst eller otillåten
behandling enligt artikel 5.1 f, vilket även framgår av artikel 32, som mot 4 kap.
2 § patientdatalagen och 4 kap. 2 § Socialstyrelsens föreskrifter.
Kan den personuppgiftsansvarige inte visa att bestämmelsen om uppgiftsminimering följs och att den personuppgiftsansvarige vidtagit åtgärder för att
kunna säkerställa en lämplig säkerhet för personuppgifterna, har den
personuppgiftsansvarige inte heller uppfyllt ansvarsskyldigheten enligt artikel
5.2 i dataskyddsförordningen.
När det skett en överträdelse av dataskyddsförordningen har
Datainspektionen ett antal korrigerande befogenheter att tillgå.29
Tillsynsmyndigheten kan bland annat förelägga den personuppgiftsansvarige
att se till att behandlingen sker i enlighet med förordningen och om så krävs
på ett specifikt sätt och inom en specifik period.

Myndigheten för vård- och omsorgsanalys rapport För säkerhets skull - Befolkningens
inställning till nytta och risker med digitala hälsouppgifter 2017:10 s. 76-77
29 Artikel 58.2 a–j i dataskyddsförordningen.
28

13

1 4 (15)

Av artikel 58.2 dataskyddsförordningen följer att tillsynsmyndigheterna, i
Sverige Datainspektionen30, i enlighet med artikel 83 ska påföra
sanktionsavgifter utöver, eller i stället för, andra korrigerande åtgärder
beroende på omständigheterna i varje enskilt fall. Sanktionsavgifter enligt
dataskyddsförordningen är inte obetydliga och ska vara effektiva,
proportionella och avskräckande. En eventuell sanktionsavgift kan inom
vårdområdet för samma överträdelse medföra helt olika utfall, beroende på
om det är frågan om en privat eller offentlig vårdgivare.
Beroende på om överträdelsen avser artiklar som omfattas av artikel 83.4 eller
83.5 i dataskyddsförordningen kan sanktionsavgifterna bli olika höga. Vid
överträdelse av mer centrala artiklar kan sanktionsavgifterna för företag
uppgå till 20 miljoner EUR eller till max 4 procent av den globala
årsomsättningen under föregående budgetår, beroende på vilket belopp som
är högst. Alternativt är maxgränsen för sanktionsbeloppet 10 miljoner EUR
eller max 2 procent av den globala årsomsättningen under föregående
budgetår, beroende på vilket belopp som är högst.
För myndigheter får nationella regler ange att myndigheter kan påföras
administrativa sanktionsavgifter.31 Enligt 6 kap. 2 § dataskyddslagen kan
sanktionsavgifter beslutas för myndigheter, men till högst 5 miljoner kronor
alternativt 10 miljoner kronor beroende på om överträdelsen avser artiklar
som omfattas av artikel 83.4 eller 83.5 i dataskyddsförordningen.
När det är frågan om överträdelser av grundläggande principer och känsliga
personuppgifter aktualiseras den högre skalan av sanktionsavgifterna.32
Av artikel 83.2 dataskyddsförordningen framgår de faktorer som Datainspektionen har att beakta för att bestämma om en administrativ sanktionsavgift
ska påföras, men också vad som ska påverka sanktionsavgiftens storlek. Av
central betydelse för bedömningen av en överträdelses allvar är dess karaktär,
svårighetsgrad och varaktighet samt graden av ansvar hos den personuppgiftsansvarige (och personuppgiftsbiträdet) med beaktande av de tekniska och
organisatoriska åtgärder som genomförts enligt dataskyddsförordningen.33

30

Från och med den 1 januari 2021 byter Datainspektionen namn till
Integritetsskyddsmyndigheten.
31 Artikel 83.7 dataskyddsförordningen.
32 Artikel 83.5 a dataskyddsförordningen.
33 Bland annat artikel 32 dataskyddsförordningen.

14

1 5 (15)

Om det är fråga om en mindre överträdelse får tillsynsmyndigheten utfärda en
reprimand i stället för att påföra en sanktionsavgift.34 Att inte genomföra en
behovs- och riskanalys inför tilldelning av behörigheter utgör inte en mindre
överträdelse.
Det kan sammanfattningsvis konstateras att det är av central betydelse att
personuppgiftsansvarige gör en behovs- och riskanalys innan tilldelning av
behörigheter sker. Det är frågan om känsliga personuppgifter, ofta stora
uppgiftssamlingar, många har tillgång till uppgifterna och risken för de
registrerades grundläggande fri- och rättigheter om uppgifter obehörigen röjs
är vanligen förhållandevis hög. Avsaknad av en behovs- och riskanalys som
har lett till en för bred eller grovmaskig behörighetstilldelning medför
vanligen att sanktionsavgift ska utgå.

34

Skäl 148 till dataskyddsförordningen.

15

