1(6) 

Polismyndigheten 
Skickas endast per e-post. 
 
  

Diarienummer: 
DI-2019-10790 

Ert diarienummer: 
A.512.740./2019 

Datum: 
2022-06-28 

Beslut efter tillsyn enligt 
brottsdatalagen och lagen om 
misstankeregister – 
Polismyndighetens behandling i 
misstankeregistret 

Integritetsskyddsmyndighetens 
beslut 

Integritetsskyddsmyndigheten (IMY) konstaterar att Polismyndigheten under okänd tid, 
i vart fall under tiden från dess att tillsynen inletts, brustit i sin behandling av 
personuppgifter som omfattas av brottsdatalagen (2018:1177) genom att inte 
säkerställa att uppgifter gallras i enlighet med 13 § lagen (1998:621) om 
misstankeregister, LMR. 

IMY förelägger enligt 5 kap. 7 § 2 brottsdatalagen (2018:1177), BDL, 
Polismyndigheten att senast den 31 december 2022 skicka in en skriftlig redogörelse 
till IMY om slutfört arbete enligt ingivet yttrande den 13 juni 2022. Polismyndigheten 
föreläggs även att upprätta en handlingsplan för de framtida åtgärderna med att 
säkerställa att gallring av personuppgifter i misstankeregistret sker i enlighet med 
reglerna i 13 § LMR och ge in den till IMY senast den 31 januari 2023. Tidpunkten för 
dessa åtgärder ska också framgå av redogörelsen. 
Redogörelse för tillsynsärendet 
Granskningens syfte och avgränsning 

IMY har i enlighet med beslutad tillsynsplan inlett tillsyn mot Polismyndigheten 
gällande den personuppgiftsbehandling som myndigheten utför i misstankeregistret 
med stöd av LMR. Tillsynen har avsett myndighetens hantering av personuppgifter vad 
avser gallring i misstankeregistret.  

I misstankeregistret registreras uppgifter om personer som har fyllt femton år och som 
enligt förundersökningsledarens bedömning är skäligen misstänkta för brott. 
Misstankeregistret ska avspegla uppgifter i Polismyndighetens system RAR och 

 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Page 1 of 6Integritetsskyddsmyndigheten 
 

Diarienummer: DI-2019-10790 
Datum: 2022-06-28 
 

2(6) 

 

DurTvå samt Åklagarmyndighetens system Cåbra och Tullverkets system Tudor. Vilka 
uppgifter som finns i misstankeregistret är därför avhängigt av hur de registreras i de 
värdsystem som rapporterar in uppgifterna. 

Genomförande och metod 

Vid granskningen har i huvudsak följande framkommit. 

IMY har den 24 oktober 2019, på plats hos Polismyndigheten i lokalerna på 
Polhemsgatan i Stockholm, inspekterat myndighetens hantering av personuppgifter 
vad avser gallring i misstankeregistret. Inför inspektionstillfället begärde IMY att få ta 
del av interna föreskrifter eller andra styrdokument som reglerade detta. Någon aktuell 
dokumentation av det slag som IMY efterfrågade fanns inte men IMY fick del av äldre 
dokumentation från år 2012 som avsåg registervård i misstankeregistret. 
Polismyndigheten har i samband med inspektionen kort förevisat systemet och uppgett 
att misstankeregistret inte har någon självständig, inbyggd funktion för gallringen. 
Information om vilka misstankar som vid varje given tidpunkt ska finnas i 
misstankeregistret hämtas dagligen från källsystemen hos Polismyndigheten (RAR), 
Åklagarmyndigheten (Cåbra) och Tullverket (Tudor). Information från 
Polismyndighetens system DurTVå hämtas in genom RAR då DurTvå inte har någon 
egen koppling till misstankeregistret. Misstankeregistret ska således spegla alla tre 
systemens öppna och aktuella misstankar. När det gäller avgöranden från Högsta 
domstolen skickas de per post direkt till Polismyndigheten som därefter gallrar 
uppgifterna manuellt. Vid inspektionstillfället uppgav Polismyndigheten att registervård 
sker varje månad och att antalet felregistreringar är relativt konstant och uppgår till ca 
650 ärenden per månad. Polismyndigheten har senare tagit tillbaka uppgiften om att 
antalet felaktiga registreringar per månad är konstant. Polismyndigheten uppgav vid 
inspektionen att problemen med felregistreringar kommer att kvarstå så länge det 
it-tekniska problemet och den manuella hanteringen kvarstår.  

Med anledning av vad som framkom under inspektionen begärde IMY i mitten av 
november 2019 att Polismyndigheten skulle inkomma med kompletterande och 
förtydligande uppgifter avseende bl.a. en sammanställning av vilka typer av fel som 
identifierats under november månads registervårdskörning och när felen skulle 
åtgärdas. Polismyndigheten begärde anstånd med att komma in med uppgifterna vid 
två tillfällen p.g.a. it-teknisk komplexitet. Först den 9 januari 2020 kom 
Polismyndigheten in med kompletterande uppgifter. Av svaret framgick att 
myndigheten har identifierat fyra situationer där avvikelser kan uppstå. Vidare uppgav 
Polismyndigheten att totalt 1 757 brottsmisstankar togs bort från misstankeregistret 
under november månads registervårdskörning. Myndigheten kunde inte närmare 
redovisa vilka åtgärder som vidtagits för att rätta till de fel som uppkommit eller hur 
många av dessa fel som berott på att gallring inte skett inom föreskriven tid.  

Mot denna bakgrund begärde IMY på nytt att Polismyndigheten bl.a. skulle ta fram en 
sammanställning där det framgick vad som blivit fel och hur och när felen ska 
åtgärdas. Polismyndigheten har i svar uppgett att det inte är möjligt att ta fram de 
uppgifter som IMY begär på den detaljnivå som efterfrågas. I syfte att ta fram mer 
rättvisande siffror och närmare studera orsakerna till kvarvarande felaktigheter har 
Polismyndigheten uppgett att de vid mars månads registervårdskörning bl.a. avsåg att 
undersöka vad anledningen är till att vissa brottsmisstankar inte har uppdaterats. Detta 
skulle ske i samarbete med Åklagarmyndigheten.  

Page 2 of 6Integritetsskyddsmyndigheten 
 

Diarienummer: DI-2019-10790 
Datum: 2022-06-28 
 

3(6) 

 

I november 2020 inkom Polismyndigheten med en komplettering där det redogjordes 
för i vilka situationer man identifierat att felregistreringar uppstår samt vilka åtgärder 
som vidtagits för att åtgärda de brister som framkommit. Bl.a. hade myndigheten 
påbörjat månatliga stickprov inom registervården och ett antal tekniska uppdateringar 
avseende integrationen mellan systemen. Därutöver planerades en modernisering av 
informationsstrukturen.  

I december 2020 inkom Polismyndigheten med ytterligare en komplettering där de 
angav att myndigheten under hösten 2020 inlett arbetet med att modernisera 
integrationerna till misstankeregistret. Då arbetet påverkar anslutningarna mellan 
misstankeregistret och sändande källsystem hos Polismyndigheten, Tullverket och 
Åklagarmyndigheten hade ett löpande samarbete mellan myndigheterna inletts för att 
avhjälpa felen. 

Inför tillsynsbeslutet gavs Polismyndigheten möjlighet att yttra sig i ärendet. Den 13 
juni 2022 inkom myndigheten med ett yttrande där det framkom att ett omfattande 
arbete med att reformera misstankeregistret pågick där ett nytt misstankeregister 
avses driftsättas under hösten 2022 med beräknat avslutsdatum under vintern 2024. 
Problemen med andra myndigheters anslutningar och felaktig status på misstankar 
ska därmed avhjälpas. Arbetet med den särskilda registervårdskörningen kommer 
dock fortgå under en övergångsperiod. Löpande utvärderingar kommer enligt 
myndigheten också att ske under implementeringen för att se till att förändringarna har 
önskad effekt. 
Motivering av beslutet 
Integritetsskyddsmyndighetens bedömning 

Av förarbetena till LMR1 framgår att det övergripande syftet med misstankeregistret är 
att underlätta tillgången till sådana uppgifter om skälig misstanke om brott som behövs 
för verksamheten hos polis- åklagar- och tullmyndigheterna. Dessa myndigheter är i 
behov av att på ett enkelt sätt få tillgång till de uppgifter som krävs för att olika 
förundersökningar mot samma person skall kunna samordnas på ett effektivt sätt. 
Uppgifterna i registret bör även kunna utnyttjas på annat sätt i dessa myndigheters 
brottsförebyggande och brottsbekämpande verksamhet. Registret bör dessutom kunna 
användas av polisen och andra myndigheter vid olika typer av lämplighetsprövning, 
tillståndsprövning och annan prövning, t.ex. regeringens prövning i nådeärenden och 
utlämningsärenden, som anges i författning. Registret bör slutligen också få användas 
för att till enskild lämna uppgift som är av särskild betydelse i dennes verksamhet.  

Av bestämmelsen i 13 § LMR framgår att registrering i misstankeregistret inte får pågå 
under längre tid än från det att misstanken uppstår till dess att skuldfrågan är avgjord. 
Det kan ske antingen genom att förundersökning eller åtal för det misstänkta brottet 
läggs ner eller genom att en friande eller fällande dom vinner laga kraft.  

Polismyndigheten är personuppgiftsansvarig för behandlingen av personuppgifter i 
misstankeregistret.2 Tullverket respektive Åklagarmyndigheten ska lämna sådana 
uppgifter till Polismyndigheten som krävs för gallring av misstankeregistret.3 Det är den 
myndighet som lämnar uppgifterna till Polismyndigheten som ansvarar för att 
uppgifterna är riktiga. Felaktigheter eller ofullständigheter i uppgifterna ska rättas på 
 
1 Prop. 1997/98:97 s. 91 
2 1 § LMR. 
3 12-13 §§ förordningen (1999:1135) om misstankeregister, FMR 

Page 3 of 6Integritetsskyddsmyndigheten 
 

Diarienummer: DI-2019-10790 
Datum: 2022-06-28 
 

4(6) 

 

det sätt som Polismyndigheten bestämmer efter samråd med den berörda 
myndigheten.4 

IMY har begärt att Polismyndigheten beskriver hur myndigheten kontrollerar att 
behandlingen av personuppgifter i misstankeregistret är förenlig med 13 § LMR, som 
reglerar när en uppgift i registret ska gallras.  

Polismyndigheten har uppgett att det finns återkommande problem med bl.a. 
felregistreringar och dubbletter av brottsmisstankar i misstankeregistret som medför att 
misstankeregistret inte alltid speglar de verkliga förhållandena. Polismyndigheten 
kunde inledningsvis inte närmare redogöra för hur många felen är, vad felen beror på, 
när felen uppstod eller när felen skulle kunna åtgärdas. Polismyndigheten har därefter 
inlett arbete med att identifiera brister och modernisera integrationerna och arbetet 
med att driftsätta ett nytt misstankeregister har påbörjats. 

IMY anser att problematiken med den bristande gallringen är allvarlig eftersom 
uppgifter ur misstankeregistret används i verksamheter som är beroende av att 
uppgifterna är riktiga och uppdaterade. Därutöver föreligger risk för att enskilda 
felaktigt registreras i misstankeregistret och där negativa konsekvenser kan följa vilket 
får ses som en försvårande omständighet. 

IMY konstaterar att det finns brister i Polismyndighetens personuppgiftsbehandling vad 
avser gallring i misstankeregistret. Den automatiserade funktionen har inte säkerställt 
att uppgifterna gallras i enlighet med bestämmelsen i 13 § lagen (1998:621) om 
misstankeregister, LMR. IMY konstaterar samtidigt att Polismyndigheten inlett ett 
arbete med att avhjälpa de brister som uppmärksammats under tillsynen. 

Val av ingripande 

Enligt 5 kap. 7 § BDL har IMY ett antal korrigerande befogenheter som får vidtas när 
det konstaterats att personuppgifter behandlas i strid med gällande regelverk. IMY kan 
bl.a. förelägga den personuppgiftsansvarige att vidta åtgärder för att behandlingen ska 
bli författningsenlig, förbjuda behandlingen eller besluta om en sanktionsavgift. Varje 
åtgärd ska, med beaktande av omständigheterna i varje enskilt fall, vara lämplig, 
nödvändig och proportionell för att säkerställa efterlevnad av regelverket. 

IMY:s befogenheter bör ses som en trappa som ger möjlighet att successivt använda 
kraftfullare medel och därigenom stegra påtryckningarna på den som inte självmant 
rättar sig efter IMY:s anvisningar. De korrigerande åtgärderna är dock inte kopplade till 
varandra på det sättet att en strängare åtgärd förutsätter att alla mindre ingripande 
åtgärder redan har prövats.5  

Av 16 § LMR framgår att en sanktionsavgift får tas ut av den personuppgiftsansvarige 
vid överträdelse av bestämmelsen om gallring i 13 §, om överträdelsen skett vid 
behandlingen av personuppgifter som omfattas av BDL.  

IMY har bedömt att Polismyndigheten vid tillsynens början inte säkerställt att 
uppgifterna i misstankeregistret gallras i enlighet med bestämmelsen i 13 § LMR. IMY 
har därför att överväga att påföra en sanktionsavgift utöver, eller i stället för, andra 
korrigerande åtgärder. Vid bedömningen ska hänsyn tas till vilken åtgärd som är mest 
effektiv och avskräckande men samtidigt proportionell, dvs. rimlig i förhållande till 
 
4 14 § FMR 
5 Prop 2017/18:232 s. 293 f. 

Page 4 of 6Integritetsskyddsmyndigheten 
 

Diarienummer: DI-2019-10790 
Datum: 2022-06-28 
 

5(6) 

 

typen av överträdelse, hur allvarlig överträdelsen är och vilka följder den får. Vid 
bedömningen har IMY bl.a. tagit hänsyn till överträdelsens karaktär, svårighetsgrad 
och varaktighet samt vad Polismyndigheten har gjort för att begränsa verkningarna av 
överträdelsen. Mot bakgrund av att det enligt Polismyndigheten har rört sig om ett fåtal 
felaktiga registreringar och att dessa vid varje månads registervårdskörning har tagits 
bort från misstankeregistret finns det, enligt IMY:s uppfattning, skäl att välja en mindre 
ingripande åtgärd. Polismyndigheten har därutöver under den tid tillsynen pågått 
påbörjat ett systematiskt arbete för att avhjälpa bristen. Vid en samlad bedömning och 
med hänsyn till vad som är mest effektivt och proportionellt anser IMY att 
Polismyndigheten ska föreläggas att fortsätta arbeta med att vidta lämpliga åtgärder 
för att säkerställa att behandlingen blir författningsenlig och redovisa dessa för IMY.  

IMY förelägger därför enligt 5 kap. 7 § 2 brottsdatalagen (2018:1177), BDL, 
Polismyndigheten att senast den 31 december 2022 skicka in en skriftlig redogörelse 
till IMY om slutfört arbete enligt ingivet yttrande den 13 juni 2022. Polismyndigheten 
föreläggs även att upprätta en handlingplan för de framtida åtgärderna med att 
säkerställa att gallring av personuppgifter i misstankeregistret sker i enlighet med 
reglerna i 13 § LMR och ge in den till IMY senast den 31 januari 2023. Tidpunkten för 
dessa åtgärder ska också framgå av redogörelsen. 

 

 

 

Detta beslut har fattats av enhetschefen Charlotte Waller Dahlberg efter föredragning 
av juristen Elena Mazzotti Pallard. Vid den slutliga handläggningen av ärendet har 
även datarådet Agneta Runmarker och it-säkerhetsspecialisterna Johan Ma 
medverkat. 

 

Charlotte Waller Dahlberg, 2022-06-28   (Det här är en elektronisk signatur) 

 
 
 
 
Kopia till 
Dataskyddsombudet för kännedom 
dataskyddsombud@polisen.se 
 
 
 
 
 
 
 
 
 
 
 
 
 
 
 

Page 5 of 6Integritetsskyddsmyndigheten 
 

Diarienummer: DI-2019-10790 
Datum: 2022-06-28 
 

6(6) 

 

Hur man överklagar  

Om ni vill överklaga beslutet ska ni skriva till Integritetsskyddsmyndigheten. Ange i 
skrivelsen vilket beslut ni överklagar och den ändring som ni begär. Överklagandet ska 
ha kommit in till Integritetsskyddsmyndigheten senast tre veckor från den dag beslutet 
meddelades. Om överklagandet har kommit in i rätt tid sänder 
Integritetsskyddsmyndigheten det vidare till Förvaltningsrätten i Stockholm för 
prövning.  

Ni kan e-posta överklagandet till Integritetsskyddsmyndigheten om det inte innehåller 
några integritetskänsliga personuppgifter eller uppgifter som kan omfattas av 
sekretess. Myndighetens kontaktuppgifter framgår av beslutets första sida.  

Page 6 of 6