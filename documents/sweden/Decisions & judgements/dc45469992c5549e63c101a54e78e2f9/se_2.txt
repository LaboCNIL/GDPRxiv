1540-2016

Beslut

Diarienr

2019-06-28

143-2017

Äldrenämnden
Uppsala kommun
Äldreförvaltningen
753 75 Uppsala

Tillsyn enligt dataskyddsförordningen (EU)
2016/679 – behörighetstilldelning, spärrar,
m.m. enligt patientdatalagen
Datainspektionens beslut
Datainspektionen konstaterar att Äldrenämnden i Uppsala kommun
behandlar personuppgifter i strid med artikel 32 dataskyddsförordningen,
genom att:
1.

Äldrenämnden inte har begränsat användarnas behörigheter till
enbart vad som behövs för att användaren ska kunna fullgöra sina
arbetsuppgifter inom hälso- och sjukvården. Äldrenämnden i Uppsala
kommun har därmed behandlat personuppgifter i strid med 4 kap. 2 §
och 6 kap. 7 § patientdatalagen (2008:355) och 4 kap. 2 §
Socialstyrelsen föreskrifter och allmänna råd om journalföring och
behandling av personuppgifter i hälso- och sjukvården (HSLF-FS
2016:40).

2. Nattsjuksköterskor inom äldrenämndens joursjukvård tar del av
patienters ospärrade personuppgifter hos andra vårdgivare utan
samtycke från patienterna. Äldrenämnden i Uppsala kommun har
därmed behandlat personuppgifter i strid med 6 kap. 3 §
patientdatalagen och 4 kap. 6 § HSLF-FS 2016:40.
3. Äldrenämnden inte har tekniska funktioner för spärrar i
journalsystemet Siebel mellan Äldrenämnden och Omsorgsnämnden

Postadress: Box 8114, 104 20 Stockholm
Webbplats: www.datainspektionen.se

E-post: datainspektionen@datainspektionen.se
Telefon: 08-657 61 00

1 (16)

Datainspektionen

2019-06-28

Diarienr

143-2017

i Uppsala kommun, vad gäller vårddokumentationen i
”Observandum”. Äldrenämnden i Uppsala kommun har därmed
behandlat personuppgifter i strid med 4 kap. 4 § och 5 kap. 4 §
patientdatalagen.
Datainspektionen konstaterar vidare att Äldrenämnden i Uppsala kommun
behandlar personuppgifter i strid med artikel 5 dataskyddsförordningen,
genom att:
4. Nattsjuksköterskor inom äldrenämnden journalför i andra vårdgivares
patientjournaler vid sjukvård under jourtid. Genom att äldrenämnden
journalför i andra vårdgivares patientjournaler uppfyller inte
äldrenämnden kraven i 3 kap. 1 § patientdatalagen och heller inte sitt
personuppgiftsansvar enligt artikel 5 dataskyddsförordningen.
Äldrenämnden kan varken ansvara för eller visa att de behandlar
personuppgifterna på ett lagligt och korrekt sätt eller tillse att
uppgifterna är korrekta och om nödvändigt uppdaterade, inte heller
att uppgifterna behandlas på ett sätt som säkerställer lämplig säkerhet
för personuppgifterna – inbegripet skydd mot obehörig eller otillåten
behandling och mot förlust, förstöring eller skada genom
olyckshändelse.
Datainspektionen förelägger Äldrenämnden i Uppsala kommun att:
1.

Efter en behovs- och riskanalys tilldela varje användare individuell
behörighet för åtkomst till personuppgifter i journalsystemet Siebel
till vad som behövs för att den enskilde ska kunna fullgöra sina
arbetsuppgifter inom hälso- och sjukvården, i enlighet med 4 kap. 2 §
och 6 kap. 7 § patientdatalagen och 4 kap. 2 § HSLF-FS 2016:40.

2. Upphöra med att ge användare åtkomst till patienters ospärrade
personuppgifter hos andra vårdgivare, utan samtycke och utan att det
föreligger skäl till undantag enligt 6 kap. 3 § och 6 kap. 4 §
patientdatalagen.
3. Införa tekniska funktioner för spärrar i journalsystemet Siebel
mellan Äldrenämnden och Omsorgsnämnden i Uppsala
kommun enligt 4 kap. 4 § patientdatalagen.

2 (16)

Datainspektionen

2019-06-28

Diarienr

143-2017

4. Tillse att all journalföring sker i äldrenämndens egna patientjournaler.

Upplysning
Den 25 maj 2018 började EU:s dataskyddsförordning att tillämpas. Eftersom
dataskyddsförordningen är direkt tillämplig i Sverige, likväl som i de andra
medlemsstaterna inom EU, är det följaktligen bestämmelserna i förordningen
som numera ska tillämpas vid behandling av personuppgifter.
Patientdatalagen och Socialstyrelsens föreskrifter och allmänna råd om
journalföring och behandling av personuppgifter i hälso- och sjukvården
(HSLF-FS 2016:40), utgör kompletterande lagstiftning vad gäller
personuppgiftsbehandling inom hälso- och sjukvården.
Innan dataskyddsförordningen började tillämpas tillsatte regeringen en
utredning – Socialdataskyddsutredningen – som har sett över
registerförfattningarna inom Socialdepartementets verksamhetsområde,
exempelvis patientdatalagen och HSLF-FS 2016:40. Datainspektionen
konstaterar att när det gäller patientdatalagens bestämmelser som är aktuella
i detta beslut, är dessa i sak oförändrade.
Datainspektionens inspektion av Äldrenämnden i Uppsala kommun
genomfördes innan dataskyddsförordningen började tillämpas, varför
inspektionen inte i detta beslut kommer att använda sig av de korrigerande
befogenheterna såvitt avser sanktionsavgifter.

Redogörelse för tillsynsärendet
Datainspektionen har granskat äldrenämndens och omsorgsnämndens
tilldelning av behörigheter, loggkontroller samt ställt frågor inom ramen för
den sammanhållna journalföringen vad gäller journalsystemet Siebel
(härefter journalsystemet).
En inspektion genomfördes hos dels omsorgsnämnden, dels äldrenämnden
den 3 februari 2017. Datainspektionen granskade den kommunala hälso- och
sjukvårdens behandling av personuppgifter hänförliga till patienter inom
ramen för journalsystemet.

3 (16)

Datainspektionen

2019-06-28

Diarienr

143-2017

Äldrenämnden inkom den 24 februari 2017 med kompletterande uppgifter till
Datainspektionen samt lämnade vissa synpunkter på inspektionsprotokollet.
Den 25 oktober 2018 begärde Datainspektionen att äldrenämnden skulle
lämna kompletterande uppgifter, med anledning av att handläggningen hade
dragit ut på tiden. Framförallt ville inspektionen veta om
personuppgiftsbehandlingen i journalsystemet hade förändrats i förhållande
till när inspektionen utfördes den 3 februari 2017.
Yttrande från äldrenämnden inkom till Datainspektionen den 13 november
2018, och bl.a. följande framkommer. ”Personuppgiftsbehandlingarna i
journalsystemet har inte förändrats i förhållande till när inspektionen gjordes.
Däremot kan nämnas att kommunen har inlett en upphandling av framtida
dokumentationssystem vilket kommer att ersätta Siebel. Tanken är således att
ett nytt journalsystem ska vara på plats under 2019 eller i vart fall 2020.”
Datainspektionen har avgränsat sin tillsyn på så sätt att granskningen rör
behörighetstilldelning och spärrar i journalsystemet.
Äldrenämnden har i huvudsak uppgett följande.
Allmänt om den kommunala hälso- och sjukvården
Uppsala kommun har sedan den 1 januari 2017 delat upp ansvaret för den
kommunala hälso-och sjukvården på två olika nämnder – äldrenämnden och
omsorgsnämnden.
Äldrenämnden
Äldrenämnden ansvarar för uppgifter avseende kommunala åtaganden enligt
Hälso- och sjukvårdslagen (HSL) för personer över 65 år, dock inte för
personer som omfattas av lagen om stöd och service till vissa
funktionshindrade (LSS) eller som har en psykisk funktionsnedsättning.
Äldrenämndens verksamhet bedrivs av Äldreförvaltningen under ledning av
en förvaltningsdirektör. Äldreförvaltningen ansvarar för hemsjukvård i
särskilda boenden för äldre och hemsjukvård i ordinärt boende för de över 65
år. MAS (medicinskt ansvarig sjuksköterska) är organiserad i en kvalitets- och
utvecklingsenhet med en avdelningschef. Områdeschef samt
verksamhetschef enligt HSL finns för ordinärt boende organiserad under
avdelningschef för hemvård. Alla särskilda boenden för äldre har en egen
verksamhetschef HSL, som finns organiserad under avdelningschef vid

4 (16)

Datainspektionen

2019-06-28

Diarienr

143-2017

avdelningen för boenden. Äldreförvaltningen har en stab som ansvarar för
strategiska hälso- och sjukvårdsfrågor samt upphandling, avtal och
avtalsuppföljning.
Omsorgsnämnden har uppgett följande
Omsorgsnämnden ansvarar för uppgifter avseende det kommunala åtagandet
enligt HSL för personer under 65 år som omfattas av LSS eller som har en
fysisk funktionsnedsättning. Omsorgsnämndens verksamhet bedrivs av
Omsorgsförvaltningen under ledning av en förvaltningsdirektör.
Förvaltningen har i första hand ansvar för hemsjukvård i särskilt boende för
funktionshindrade och ordinärt boende för personer som fått beslut enligt
LSS eller socialtjänstlagen (SOL) och är under 65 år. Förvaltningen har även
anställd legitimerad personal som är organiserad i en egen avdelning med
avdelningschef och verksamhetschef enligt HSL samt egen MAS.
Joursjukvård
I Uppsala kommun finns flera privata aktörer som utför kommunal
hemsjukvård. Deras uppdrag styrs genom avtal mellan nämnderna och de
privata leverantörerna. Vid inspektionen uppgavs att Uppsala kommuns
överenskommelse om hälso- och sjukvård med de privata vårdgivarna enbart
avser tiden mellan kl. 07-17. Övriga tider, dvs. mellan 17-07, är det kommunen
som ansvarar för patienter inom den kommunala hälso- och sjukvården och
för de privata vårdgivarnas patienter.
Av de kompletterande uppgifterna som inkom till Datainspektionen den 24
februari 2017 framkom att när det gäller hälso- och sjukvårdsinsatser i
ordinärt boende (dvs. för den som bor kvar i sitt hem) har
hemvårdsleverantörerna ansvar för sjukvårdsinsatser mellan kl. 7-16. När det
gäller särskilda boenden har de privata aktörerna ansvar mellan kl. 7-22. Övrig
tid tillgodoses enskildas behov av hälso- och sjukvårdsinsatser av den
kommunala joursjukvården, dvs. en del av kommunens egenregi.
Äldreförvaltningen utför all hälso- och sjukvård under jourtid ”joursjukvård”,
även för brukare som hör till omsorgsnämndens ansvarsområde eller som
nämnderna har ett huvudmannaansvar för men som bedrivs av privata
aktörer.

5 (16)

Datainspektionen

2019-06-28

Diarienr

143-2017

Personuppgiftsansvaret för behandling av personuppgifter i
journalsystemet beträffande den kommunala hälso- och sjukvården i
Uppsala kommun
Äldrenämnden uppger att nämnderna är personuppgiftsansvariga för
respektive nämnds ansvarsområde enligt patientdatalagen. Det framgår att en
patient kan vara aktuell inom både omsorgsnämnden och äldrenämnden.
När det gäller verksamheten som benämns ”joursjukvård” har äldrenämnden utifrån den definition som anges i 2 kap. 6 § patientdatalagen - bedömt att
personuppgiftsansvaret är kopplat till den behandling som en myndighet rent
faktiskt utför. Eftersom den utförande myndigheten i detta fall är
äldrenämnden, har kommunen gjort bedömningen att äldrenämnden
ansvarar för personuppgiftsbehandlingen i verksamhetssystemet såvitt avser
dokumentation som avser sjukvård under jourtid.
Personuppgiftsbehandling i journalsystemet
Journalsystemet har använts inom Uppsala kommun sedan juni 2012 och det
är kommunen som sköter driften av systemet. Journalsystemet används både
inom hälso- och sjukvården och inom socialtjänsten. Journaluppgifterna från
de olika verksamhetsområdena är dock separerade.
Högst upp i patientens journal visas om det finns specifik information om
patienten under rubriken ”varning eller observandum”. För att ”varning eller
observandum” ska synas i journalen, skrivs en vanlig journalanteckning och
raden markeras med sökord 1 ”observandum” och sedan med sökord 2
”varning, smitta eller observation”. Varningar är t.ex. allergier och dessa
markeras med en röd triangel. Smitta och observationer markeras med ett
utropstecken. Observandum ligger alltid synligt i patientens journal av
patientsäkerhetsskäl. Det är p.g.a. ett tidigare klagomål som man har beslutat
att göra detta.
Behörighetstilldelning
Av dokumentet Siebel – Organisationsträd Patientjournal framgår följande.
Behörighetsnivå 1 – ”Journaler finns enbart tillgängliga för leg. personal inom
en och samma organisation, i detta fall för leg. personal inom Uppsala
kommun (egen regi). Det betyder att när leg. personal inom Uppsala kommun
(egen regi) skriver en journalanteckning för en kund så har all leg. personal
inom den egna organisationen åtkomst till den oavsett vilket

6 (16)

Datainspektionen

2019-06-28

Diarienr

143-2017

affärsområde/verksamhetsområde leg. personalen är placerad i/arbetar i.
Detta beror på att journaler upprättas/skrivs på den högsta nivån (Nivå 1),
vilket innebär att kund har alltid en journal oavsett om denne är aktuell inom
flera affärsområden/verksamhetsområden inom Uppsala kommun (egen
regi).


Legitimerad personal, oberoende var de har sin placering, skriver
alltid i en och samma journal.



Om patienten flyttar till annan enhet/avdelning, oavsett var i
organisationen, förblir patientjournalen intakt. Exempel:
Legitimerad personal på ett särskilt boende kan fortsätta arbeta i en
påbörjad vårdplan, skapad av legitimerad personal på ett
växelvårdsboende.



Journalen påverkas inte vid en eventuell omorganisation.



Så länge vårdrelation finns, behöver ingen dialog ske utanför
verksamhetssystemet (fax, mail, telefon etc.). Detta leder till en hög
patientsäkerhet.”

Behörighetsnivå 2 – De privata vårdgivarna upprättar/journalför på mellannivån (Nivå 2), ”vilket innebär att leg. personal som arbetar med samma kund
men som är placerad/arbetar i ett annat affärsområde/verksamhetsområde
inte har möjlighet att läsa journalanteckningen. Det betyder också att det är
sekretess mellan de olika affärsområdena/verksamhetsområdena i och med
att varje affärsområde/verksamhetsområde upprättar en egen journal för
kund som man har en vårdrelation till. Med andra ord kan en kund ha flera
journaler inom en och samma organisation då detta sker på Nivå 2."
Behörighetsnivå 3 – Innebär åtkomst till journaler för en eller flera enheter.
Vid inspektionen lämnades en lista in till Datainspektionen - Beställ
systemroll - som beskriver de olika rollerna som finns i journalsystemet. Av
denna lista framgår bl.a. att vissa roller – såsom sjuksköterskor,
arbetsterapeuter och sjukgymnaster/fysioterapeuter – har behörighetsnivå 1.
Någon behovs- och riskanalys har inte presenterats av äldrenämnden.
Joursjukvård
Äldrenämnden uppger att nattsköterskorna, ca 15-20 sjuksköterskor, arbetar
jour nattetid och samtliga av dessa sjuksköterskor är anställda av
äldrenämnden. Dessa sjuksköterskor har behörigheter till uppgifter i
journalsystemet hänförliga till dels patienter inom den kommunala hälso-

7 (16)

Datainspektionen

2019-06-28

Diarienr

143-2017

och sjukvården, dels till uppgifter om patienter hos de privata vårdgivarna.
För att kunna logga in sig i de privata vårdgivarnas patientjournaler använder
sig sjuksköterskorna av så kallad positionering. Positionering innebär att
sjuksköterskorna byter den enhet/organisationsdel som de för stunden
arbetar utifrån, exempelvis vilken vårdgivare eller vilken enhet inom
vårdgivaren som de arbetar utifrån. Det är endast dessa nattsköterskor som
har den aktuella positioneringsmöjligheten.
Nattsköterskor som besöker de privata vårdgivarnas patienter loggar in i och
journalför i den privata vårdgivarens journal. Det finns inget samtycke från
aktuella patienter till att personal inom den kommunala hälso- och
sjukvården får ges åtkomst till de privata vårdgivarnas patientuppgifter i
journalsystemet.
Kommunens uppfattning är att det är den kommunala vårdgivaren som är
ansvarig vårdgivare under de tider på dygnet då det inte finns något avtal med
de privata vårdgivarna. Kommunen anser att detta är problematiskt rent
rättsligt, oavsett hur stor eller liten den privata vårdgivaren är.
Sammanhållen journalföring enligt 6 kap. patientdatalagen
Äldrenämnden uppger att den kommunala hälso- och sjukvården deltar i
system för sammanhållen journalföring genom nationell patientöversikt
(NPÖ) och genom journalsystemet. Innan den sammanhållna journalföringen
infördes i kommunen, gjordes utredningar för att kontrollera att
genomförandet var korrekt. Kommunen anser att man uppfyller kraven i
6 kap. patientdatalagen.
Det finns riktlinjer för den sammanhållna journalföringen inom den
kommunala hälso- och sjukvården. I journalsystemet ingår den kommunala
hälso- och sjukvården tillsammans med ca 10 privata vårdgivare. Dokumentet
Riktlinje för informationshantering och journalföring gällande hälso- och
sjukvård har getts in till Datainspektionen.
För att hälso- och sjukvårdspersonal i kommunen ska kunna ta del av
uppgifter från och tillgängliggöra uppgifter för privata vårdgivare som också
använder sig av journalsystemet, förutom vad som tidigare angetts
beträffande nattsjuksköterskor vid joursjukvård, måste patientens samtycke
först inhämtas. Kommunen uppger att inhämtat samtycke enbart innebär att
aktuell vårdgivare ges möjlighet att läsa andra vårdgivares anteckningar. Att

8 (16)

Datainspektionen

2019-06-28

Diarienr

143-2017

dokumentera samtycke är tvingande för att möjliggöra läsning av andra
vårdgivares journal.
Kommunen genomförde informationsinsatser riktade till kommunens
medborgare i samband med att system för sammanhållen journalföring
infördes. Det finns även information om sammanhållen journalföring på
kommunens webbplats.
Den personal som inhämtar patientens samtycke till att ta del av uppgifter
genom sammanhållen journalföring, ger information till patienten i samband
med att samtycket inhämtas.
Spärr (sammanhållen journalföring)
Äldrenämnden uppger att patienten kan spärra sin journal så att privata
vårdgivare inte kan ta del av dennes uppgift genom journalsystemet.
Patienten spärrar inte mot en speciell vårdgivare, utan patienten spärrar all
möjlighet för alla andra vårdgivare att läsa. Spärren kan bara hävas av
vårdgivaren som spärren är upprättad av, oavsett om det är en privat
vårdgivare eller vårdgivare i Uppsala kommun.
Det finns dock ingen möjlighet för patienten att spärra sina uppgifter som
behandlas av äldrenämnden för omsorgsnämnden och vice versa. En
diskussion pågår inom kommunen om vilka åtgärder som måste vidtas med
anledning av omorganisationen av den kommunala hälso- och sjukvården.
Dokumentation av åtkomsten (loggar)
Samtliga roller som har åtkomst till patientuppgifter i journalsystemet
loggas, inklusive t.ex. tekniker som behöver åtkomst till systemet.
Äldrenämndens uppfattning är att loggarna innehåller all den information
som patientdatalagen och Socialstyrelsens föreskrifter (SOSFS 2008:14) om
journalföring och informationshantering i hälso- och sjukvården föreskriver.
Kommunen gör även loggkontroller.

9 (16)

Datainspektionen

2019-06-28

Diarienr

143-2017

Skäl för beslutet
Behörighetstilldelning i journalsystemet
Det framgår av 4 kap. 2 § och 6 kap. 7 § patientdatalagen, att vårdgivaren ska
bestämma villkor för tilldelning av behörighet för åtkomst till sådana
uppgifter om patienter som förs helt eller delvis automatiserat. Sådan
behörighet ska begränsas till vad som behövs för att den enskilde ska kunna
fullgöra sina arbetsuppgifter inom hälso- och sjukvården.
Av 4 kap. 1-3 §§ HSLF-FS 2016:40 framgår att vårdgivaren ska ansvara för att
varje användare tilldelas en individuell behörighet för åtkomst till
personuppgifter och innan denne beslutar om tilldelning av behörighet, ska
en behovs- och riskanalys genomföras.
Datainspektionens bedömning
Bestämmelserna i patientdatalagen syftar till att omhänderta både
integritetsskydd och patientsäkerhet, se 1 kap. 2 § patientdatalagen.
Lagstiftaren har således gjort en avvägning när det gäller hur informationen
ska behandlas för att uppfylla såväl patientsäkerhet som integritetskrav.
Datainspektionen kan konstatera att kraven på vårdgivarens
behörighetstilldelning i 4 kap. 2 § och 6 kap. 7 § patientdatalagen är tydliga.
Behörigheten ska begränsas till vad som behövs för att den enskilde ska kunna
fullgöra sina arbetsuppgifter inom hälso- och sjukvården, utifrån en behovsoch riskanalys i enlighet med 4 kap. 2 § HSLF-FS 2016:40.
Datainspektionen kan vidare konstatera att all legitimerad personal inom
äldrenämnden har tilldelats behörighetsnivå 1, vilket innebär att de har
åtkomst till alla journaler som upprättas/skrivs på denna nivå. När det gäller
nattsjuksköterskorna vid äldrenämnden har de även tilldelats möjligheten att
använda sig av så kallad positionering i journalsystemet, vilket medför faktisk
åtkomst till alla privata vårdgivares patientjournaler vid joursjukvård utan att
patienterna har samtyckt till detta.
Eftersom olika användare har olika arbetsuppgifter inom olika
arbetsområden, är detta en vidare behörighet än vad som är tillåtet enligt
patientdatalagen. Begränsning av en användares behörigheter ska göras
utifrån en behovs- och riskanalys både inom ramen för den inre sekretessen,
och inom ramen för den sammanhållna journalföringen.

1 0 (16)

Datainspektionen

2019-06-28

Diarienr

143-2017

Datainspektionen konstaterar att äldrenämnden inte ha begränsat
användarnas behörigheter till enbart vad som behövs för att användaren ska
kunna fullgöra sina arbetsuppgifter inom hälso- och sjukvården.
Äldrenämnden har därmed behandlat personuppgifter i strid med artikel 32
dataskyddsförordningen och 4 kap. 2 § och 6 kap. 7 § patientdatalagen och
4 kap. 2 § HSLF-FS 2016:40.
Datainspektionen förelägger därför äldrenämnden att efter en behovs- och
riskanalys tilldela varje användare individuell behörighet för åtkomst till
personuppgifter i journalsystemet Siebel, till vad som behövs för att den
enskilde ska kunna fullgöra sina arbetsuppgifter inom hälso- och sjukvården i
enlighet med 4 kap. 2 § och 6 kap. 7 § patientdatalagen och 4 kap. 2 §
HSLF-FS 2016:40.
En vårdgivares behandling av en annan vårdgivares ospärrade
personuppgifter
Bestämmelserna om under vilka förutsättningar en vårdgivare får behandla
ospärrade personuppgifter som en annan vårdgivare gjort tillgängliga i
systemet med sammanhållen journalföring, finns i 6 kap. 3 §
patientdatalagen. Där framgår att tre villkor ska vara uppfyllda - det krävs att
uppgifterna rör en patient som det finns en aktuell vårdrelation med, att
uppgifterna kan antas ha betydelse för att förebygga, utreda eller behandla
sjukdomar och skador hos patienten inom hälso- och sjukvården och att
patienten samtycker till detta.
Av förarbetena till patientdatalagen framgår att det fordras ett aktivt samtycke
från patientens sida (prop. 2007/08:126, s. 252 f).
Vidare följer av 4 kap. 6 § HSLF-FS 2016:40 att vårdgivaren ska ansvara för att
en behörig användares åtkomst till ospärrade uppgifter om en patient hos en
annan vårdgivare, föregås av att användaren kontrollerar att förutsättningarna
för behandling av personuppgifter enligt 6 kap. 3 § eller 3 a § patientdatalagen
(2008:355) är uppfyllda och därefter gör ett aktivt val för att ta del av
uppgifterna.
Äldrenämnden har uppgett att nattsjuksköterskorna vid joursjukvård kan
använda sig av så kallad positionering i journalsystemet - för att på så sätt få
åtkomst till dels patienternas personuppgifter i de privata vårdgivarnas
journaler, dels till patienternas personuppgifter inom den kommunala hälso-

1 1 (16)

Datainspektionen

2019-06-28

Diarienr

143-2017

och sjukvården. Vidare journalför nattsjuksköterskorna i de privata
vårdgivarnas journaler. Nämnden har också uppgett att något samtycke från
de aktuella patienterna inte har inhämtats innan detta sker.
Datainspektionens bedömning
Datainspektionen kan konstatera att äldrenämnden inte har inhämtat ett
aktivt samtycke från patienterna hos de privata vårdgivarna, innan
nattsjuksköterskorna tar del av patienternas personuppgifter hos de privata
vårdgivarna.
Ett aktivt samtycke krävs innan användare hos äldrenämnden får behandla
ospärrade personuppgifter som en annan vårdgivare har gjort tillgängliga
genom systemet för sammanhållen journalföring. För att en vårdgivare ska få
behandla sådana uppgifter som en vårdnadshavare inte har rätt att spärra
enligt 2 § fjärde stycket andra meningen krävs att förutsättningarna enligt
första stycket 1 och 2 eller andra stycket 1 och 2 är uppfyllda (se 6 kap. 3 §
tredje stycket patientdatalagen).
Om det föreligger fara för patientens liv eller annars föreligger allvarlig risk för
dennes hälsa, och samtycket inte kan inhämtas enligt 6 kap. 3 §
patientdatalagen, kan vårdgivaren under vissa förutsättningar ändå behandla
de ospärrade uppgifterna, se 6 kap. 4 § andra stycket patientdatalagen.
När det gäller samtyckesfrågan noterar Datainspektionen att det av
förarbetena framgår att ett samtycke i vissa fall kan lämnas i förväg, innan den
aktuella patientrelationen har uppstått (prop. 2007/08:126, s. 253).
Datainspektionen konstaterar att nattsjuksköterskor inom äldrenämndens
joursjukvård tar del av patienters ospärrade personuppgifter hos andra
vårdgivare utan samtycke från patienterna, och utan att det föreligger något
annat undantag enligt 6 kap. 3 § och 6 kap. 4 § patientdatalagen.
Äldrenämnden har därmed behandlat personuppgifter i strid med artikel 32
dataskyddsförordningen och 6 kap. 3 § patientdatalagen och 4 kap. 6 §
HSLF-FS 2016:40.
Datainspektionen förelägger äldrenämnden att upphöra med att ge användare
åtkomst till patienters ospärrade personuppgifter hos andra vårdgivare, utan
samtycke och utan att det föreligger skäl till undantag enligt 6 kap. 3 § och
6 kap. 4 § patientdatalagen.

1 2 (16)

Datainspektionen

2019-06-28

Diarienr

143-2017

Patientens rätt till spärr i journalsystemet
Reglerna om vårdgivarens skyldighet att tillhandahålla en möjlighet för
patienten att spärra sin vårddokumentation i it-system återfinns i
4 kap. 4 § och 6 kap. 2 § patientdatalagen. Vidare kompletteras
patientdatalagens bestämmelser av HSLF-FS 2016:40. Se särskilt 4 kap. 5 § och
4 kap. 7-8 §§ HSLF-FS 2016:40.
Av 4 kap. 4 § första stycket patientdatalagen framgår att personuppgifter som
dokumenterats för ändamål som anges i 2 kap. 4 § punkterna 1 och 2 hos en
vårdenhet eller inom en vårdprocess, inte får göras tillgängliga genom
elektronisk åtkomst för den som arbetar vid en annan vårdenhet eller inom en
annan vårdprocess hos samma vårdgivare, om patienten motsätter sig det. I
sådana fall ska uppgiften genast spärras. Vårdnadshavare till ett barn har dock
inte rätt att spärra barnets uppgifter. Uppgift om att det finns spärrade
uppgifter får vara tillgänglig för andra vårdenheter eller vårdprocesser.
Av 6 kap. 2 § fjärde stycket patientdatalagen framgår att om en patient
motsätter sig att andra uppgifter än dem som anges i andra stycket samma
lagrum görs tillgängliga för andra vårdgivare genom sammanhållen
journalföring ska uppgifterna genast spärras. Vårdnadshavaren till ett barn
kan dock inte spärra uppgifter om barnet. Av paragrafen framgår således att
patientens rätt att motsätta sig att uppgifter tillgängliggörs i den
sammanhållna journalföringen omfattar samtliga uppgifter, utom uppgift om
att det finns spärrade uppgifter och vilken vårdgivare som har spärrat dessa.
Det följer vidare av 5 kap. 4 § patientdatalagen att utlämnande genom
direktåtkomst till personuppgifter endast är tillåten i den utsträckning som
anges i lag eller förordning. Av andra stycket följer att om ett landsting eller en
kommun bedriver hälso- och sjukvård genom flera myndigheter, får en sådan
myndighet ha direktåtkomst till personuppgifter som behandlas av någon
annan sådan myndighet i samma landsting eller kommun.
”Det förhållandet att direktåtkomst i ett visst fall medges inom en
vårdgivarorganisation påverkar dock inte tillämpningen av de bestämmelser
som innebär andra begränsningar av möjligheterna att i en specifik
vårdsituation få tillgång till personuppgifter, t.ex. reglerna om spärrning av
personuppgifter enligt 4 kap”, (se prop. 2007/08:126, s. 245).

1 3 (16)

Datainspektionen

2019-06-28

Diarienr

143-2017

Äldrenämnden har uppgett att uppgifterna i ”Observandum” alltid är synliga i
patientens journal av patientsäkerhetsskäl, med anledning av tidigare
klagomål.
Äldrenämnden har vidare uppgett att det inte finns någon möjlighet för
patienten att spärra sina uppgifter som behandlas av äldrenämnden för
omsorgsnämnden och vice versa.
Äldrenämnden har dock uppgett att det tekniskt går att spärra patientens
uppgifter mot alla andra vårdgivare inom ramen för den sammanhållna
journalföringen samt att spärren enbart kan hävas av den vårdgivaren som
upprättat spärren.
Datainspektionens bedömning
Patientens rätt till spärr gäller både i den inre sekretessen såväl som i
system för sammanhållen journalföring. När patienten begär att dennes
vårddokumentation ska spärras får vårddokumentationen inte finnas
elektronisk tillgänglig för andra vårdenheter alternativt vårdprocesser
eller, via direktåtkomst, för andra vårdgivare.
Det finns inte någon laglig möjlighet för vårdgivaren att undanta viss
vårddokumentation från patientens spärrmöjlighet inom ramen för den inre
sekretessen. Detta innebär att om patienten begär det, ska vårdgivaren spärra
all vårddokumentation i journalsystemet – vilket inkluderar
vårddokumentation som finns i ”Observandum”.
Mot bakgrund av ovanstående konstaterar Datainspektionen att
äldrenämnden inte har tekniska funktioner för spärrar i journalsystemet
Siebel mellan äldrenämnden och omsorgsnämnden, vad gäller
vårddokumentationen i ”Observandum”. Äldrenämnden har därmed
behandlat personuppgifter i strid med artikel 32 dataskyddsförordningen och
4 kap. 4 § och 5 kap. 4 § patientdatalagen.
Datainspektionen förelägger äldrenämnden att införa tekniska
funktioner för spärrar i journalsystemet mellan äldrenämnden och
omsorgsnämnden enligt 4 kap. 4 § patientdatalagen.

1 4 (16)

Datainspektionen

2019-06-28

Diarienr

143-2017

En vårdgivares journalföringsplikt
Det framgår av 1 kap. 1 § patientdatalagen att denna lag tillämpas vid
vårdgivares behandling av personuppgifter inom hälso- och sjukvården.
I 3 kap. samma lag finns uttryckliga bestämmelser vad gäller skyldigheten att
föra patientjournal. Enligt 3 kap. 1 § patientdatalagen ska det vid vård av
patienter föras patientjournal.
Datainspektionens bedömning
Äldrenämnden är personuppgiftsansvarig för all behandling av
personuppgifter som sker hos nämnden, vilket inkluderar behandling av
personuppgifter i patientjournaler.
Om en vårdgivare journalför personuppgifter hos en annan vårdgivare, dvs. i
patientjournaler hos andra personuppgiftsansvariga, innebär detta att de mest
grundläggande förutsättningarna i patientdatalagen inte är uppfyllda.
Datainspektionen kan konstatera att nattsjuksköterskorna journalför i
patientjournaler hos andra personuppgiftsansvariga. Kravet på journalföring,
dess riktighet, dess bevarande osv. innebär att journalen måste föras och
bevaras av äldrenämnden. Rätteligen ska äldrenämndens nattsköterskor
därför enbart journalföra personuppgifter i äldrenämndens journalsystem.
Datainspektionen konstaterar att äldrenämnden behandlar personuppgifter i
strid med artikel 5 dataskyddsförordningen, genom att nattsjuksköterskor
inom äldrenämnden journalför i andra vårdgivares patientjournaler, och inte i
de egna patientjournalerna, vid sjukvård under jourtid. Genom att journalföra
i andra vårdgivares patientjournaler uppfyller inte äldrenämnden kraven i
3 kap. 1 § patientdatalagen och därmed inte sitt personuppgiftsansvar enligt
artikel 5 dataskyddsförordningen. Äldrenämnden kan varken ansvara för eller
visa att de behandlar personuppgifterna på ett lagligt och korrekt sätt eller
tillse att uppgifterna är korrekta och om nödvändigt uppdaterade, inte heller
att uppgifterna behandlas på ett sätt som säkerställer lämplig säkerhet för
personuppgifterna – inbegripet skydd mot obehörig eller otillåten behandling
och mot förlust, förstöring eller skada genom olyckshändelse.
Datainspektionen förelägger äldrenämnden att tillse att all journalföring sker
i äldrenämndens egna patientjournaler.

1 5 (16)

Datainspektionen

2019-06-28

Diarienr

143-2017

Detta beslut har fattats av enhetschefen Katarina Tullstedt efter föredragning
av juristen Maria Bergdahl.

Katarina Tullstedt
Maria Bergdahl

Kopia till:
Dataskyddsombud (via e-post för kännedom)
Inspektionen för vård och omsorg

Hur man överklagar
Om ni vill överklaga beslutet ska ni skriva till Datainspektionen. Ange i
skrivelsen vilket beslut som överklagas och den ändring som ni begär.
Överklagandet ska ha kommit in till Datainspektionen senast tre veckor från
den dag beslutet meddelades. Datainspektionen sänder överklagandet vidare
till Förvaltningsrätten i Stockholm för prövning om inspektionen inte själv
ändrar beslutet på det sätt ni har begärt.

1 6 (16)

