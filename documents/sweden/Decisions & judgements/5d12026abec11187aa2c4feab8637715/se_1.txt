1(6) 

If Skadeförsäkring AB 
 
 
  

Diarienummer: 
DI-2021-4355 

 

Datum: 
2023-01-19 

Beslut efter tillsyn enligt 
dataskyddsförordningen – If 
Skadeförsäkring 

Integritetsskyddsmyndighetens beslut 

Integritetsskyddsmyndigheten konstaterar att If Skadeförsäkring AB, den 6 november 
2020, har behandlat personuppgifter i strid med artikel 32.1 i dataskyddsförordningen1. 
Det har skett genom att If Skadeförsäkring AB till den klagande har skickat känsliga 
personuppgifter om denne i ett e-postmeddelande utan att använda en tillräckligt säker 
krypteringslösning. If Skadeförsäkring AB har därmed inte vidtagit lämpliga tekniska 
och organisatoriska åtgärder för att säkerställa en säkerhetsnivå som är lämplig i 
förhållande till risken med behandlingen. 

Integritetsskyddsmyndigheten ger If Skadeförsäkring AB en reprimand enligt artikel 
58.2 b dataskyddsförordningen för den konstaterade överträdelsen. 
Redogörelse för tillsynsärendet 

Integritetsskyddsmyndigheten (IMY) har inlett tillsyn beträffande If Skadeförsäkring AB 
(If eller bolaget) med anledning av ett klagomål. 

Den klagande har angett att personuppgifter rörande hälsa har överförts via e-post 
utan att ha skyddats av kryptering hela vägen från avsändaren till mottagaren, dvs. 
genom en s.k. end-to-end-kryptering. IMY har med anledning av klagomålet inlett 
tillsyn i syfte att utreda om If har säkerställt en lämplig säkerhetsnivå i enlighet med 
artikel 32 i dataskyddsförordningen för den aktuella behandlingen. 
 
Handläggningen har skett genom skriftväxling. Mot bakgrund av att det gäller 
gränsöverskridande behandling har IMY använt sig av de mekanismer för samarbete 
och enhetlighet som finns i kapitel VII i dataskyddsförordningen. Berörda tillsyns-
myndigheter har varit dataskyddsmyndigheterna i Danmark, Finland, Norge och 
Estland. 

 

 

 
1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). 
 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten 
 

Diarienummer: DI-2021-4355 
Datum: 2023-01-19 
 

2(6) 

 

Uppgifter från If 

If har i huvudsak uppgett följande. 

Överföring av känsliga personuppgifter via e-post den 6 november 2020 
If har uppgett att bolaget är personuppgiftsansvarig för den personuppgiftsbehandling 
som klagomålet avser. Vidare har If angett att det inom ramen för dess skadereglering 
i en av den klagandes anmäld personskada skickat ett e-postmeddelande till den 
klagande. E-postmeddelandet skickades den 6 november 2020 till den e-postadress 
som den klagande angett. Det innehöll If:s beslut samt en bifogad fil innehållande den 
medicinska bedömning som låg till grund för beslutet. Den medicinska bedömningen 
omfattade bakgrund, händelseförlopp, diagnos, bedömning, gradering av eventuell 
invaliditet samt födelsedatum (ej personnummer). 

E-postmeddelandet skickades krypterat med s.k. tvingande Transport Layer Security-
kryptering (Enforced TLS-kryptering). Det innebar att meddelandet överfördes 
krypterat från If:s servrar till mottagarens e-postserver, som i det aktuella fallet fanns 
hos Tele2 (operatören). För det fall att den mottagande servern inte kunde ta emot ett 
TLS-krypterat meddelande, skickades det inte. På detta sätt säkerställdes det att 
meddelandet alltid överfördes krypterat. De riktlinjer som gällde vid den aktuella 
tidpunkten föreskrev att när känsliga personuppgifter skickades via e-post skulle e-
postmeddelandet alltid krypteras. 

Lösningen med tvingande TLS-kryptering implementerades med anledning av ett 
avgörande2 från Datatilsynet i Danmark där If fick kritik för att använda s.k. 
opportunistisk TLS vid kryptering av e-postmeddelande som innehöll känsliga 
personuppgifter. 

If har även hänvisat till ett avgörande3 från Datatilsynet i Danmark där 
dataskyddsmyndigheten konstaterade, efter en granskning hos en advokatfirma, att 
användandet av tvingande TLS 1.2 innebär en kryptering med tillräcklig säkerhet för e-
post som innehåller konfidentiell och känslig personlig information vid överföringen. If 
har uppgett att det var denna krypteringslösning som också användes när e-
postmeddelandet med den medicinska bedömningen skickades till den klagande den 
6 november 2020. 

Ny lösning för hantering av e-postmeddelanden 
If har angett att bolaget, i tiden efter klagomålet, har höjt säkerheten bland annat 
genom att bolaget har utvecklat och lanserat en ny kommunikationslösning för e-
postmeddelanden till bolagets kunder. Inom ramen för denna lösning får If:s kunder 
tillgång till e-postmeddelanden via ”Mina sidor” på bolagets webbplats. Lösningen 
fungerar på så sätt att en avisering skickas till kunden per e-post eller sms med 
information om att kunden har fått ett meddelande från If som kan läsas på ”Mina 
sidor”. För att logga in på ”Mina sidor” behöver kunden autentisera sig med BankID. 

 
2  Se Datatilsynets (Danmark) avgörande av den 18 juni 2020 i ärende J.nr. 2019-31-2175. 
3  Se Datatilsynets (Danmark) avgörande av den 5 november 2019 i ärende J.nr. 2019-41-0026. 

Integritetsskyddsmyndigheten 
 

Diarienummer: DI-2021-4355 
Datum: 2023-01-19 
 

3(6) 

 

Motivering av beslutet 
Tillämpliga bestämmelser 

Uppgifter om hälsa utgör s.k. känsliga personuppgifter. Det är förbjudet att behandla 
sådana särskilda kategorier av personuppgifter enligt artikel 9.1 i 
dataskyddsförordningen, såvida behandlingen inte omfattas av något av undantagen i 
artikel 9.2. Dessa uppgifter anses extra skyddsvärda eftersom behandlingen av dessa 
uppgifter kan innebära betydande risker för enskildas grundläggande rättigheter och 
friheter. 

Den personuppgiftsansvarige ska vidare, enligt artikel 32.1 i dataskyddsförordningen, 
vidta lämpliga tekniska och organisatoriska åtgärder för att säkerställa en lämplig 
säkerhetsnivå till skydd för de uppgifter som behandlas. Vid bedömningen av vilka 
tekniska och organisatoriska åtgärder som är lämpliga ska den 
personuppgiftsansvarige beakta den senaste utvecklingen, genomförandekostnaderna 
och behandlingens art, omfattning, sammanhang och ändamål samt riskerna för 
fysiska personers rättigheter och friheter. 

Enligt artikel 32.1 omfattar lämpliga skyddsåtgärder bland annat: 

•  Pseudonymisering och kryptering av personuppgifter. 
•  Förmågan att fortlöpande säkerställa konfidentialitet, integritet, tillgänglighet 

och motståndskraft hos behandlingssystemen och tjänsterna. 

•  Förmågan att återställa tillgängligheten och tillgången till personuppgifter i 

rimlig tid vid en fysisk eller teknisk incident. 

•  Ett förfarande för att regelbundet testa, undersöka och utvärdera effektiviteten 

hos de tekniska och organisatoriska åtgärder som ska säkerställa 
behandlingens säkerhet. 

Enligt artikel 32.2 i dataskyddsförordningen ska vid bedömningen av lämplig 
säkerhetsnivå särskild hänsyn tas till de risker som behandlingen medför, i synnerhet 
för oavsiktlig eller olaglig förstöring, förlust eller ändring eller till obehörigt röjande av 
eller obehörig åtkomst till de personuppgifter som överförts, lagrats eller på annat sätt 
behandlats. 

IMY:s bedömning 

E-postmeddelande sänt till den klagande den 6 november 2020 
Eftersom den som är personuppgiftsansvarig enligt artikel 32 i dataskyddsförordningen 
är ansvarig för säkerheten vid behandlingen, behöver den personuppgiftsansvarige 
bedöma de risker som är förknippade med den behandling av personuppgifter som 
ska ske och vidta lämpliga tekniska och organisatoriska åtgärder för att hantera de 
risker som identifieras. Vad som är lämpliga åtgärder ska inte uppfattas som att det är 
frågan om en godtycklig bedömning utan en bedömning som är adekvat utifrån 
behandlingens art, omfattning, sammanhang och ändamål samt riskerna för den 
enskildes fri- och rättigheter. I detta fall är det frågan om överföring av känsliga 
personuppgifter över öppet nät (internet). Att det rör sig om behandling av känsliga 
personuppgifter innebär att det ställs högre krav på de tekniska och organisatoriska 
åtgärder som den personuppgiftsansvarige ska vidta. 

När ett e-postmeddelande skickas över öppet nät har avsändaren eller mottagaren i 
allmänhet ingen kontroll över vilka datorer (t.ex. servrar) det specifika e-

Integritetsskyddsmyndigheten 
 

Diarienummer: DI-2021-4355 
Datum: 2023-01-19 
 

4(6) 

 

postmeddelandet passerar längs vägen. En konsekvens av detta är att alla som 
förfogar över utrustning som oskyddade e-postmeddelanden passerar, kan ta del av, 
sprida vidare eller förvanska dem. 

Genom att vidta lämpliga tekniska och organisatoriska åtgärder ska personuppgifter 
som överförs över ett öppet nät inte kunna läsas av obehöriga. Det kan uppnås genom 
att e-postmeddelandet som innehåller personuppgifter krypteras och/eller att 
överföringen av e-postmeddelandet skyddas genom kryptering. Tvingande TLS är ett 
exempel på en krypteringslösning som kan användas för att skydda ett e-
postmeddelande. I det aktuella fallet skedde överföringen av e-postmeddelandet med 
tvingande TLS. 

IMY konstaterar att den lösning som If använde för att översända e-postmeddelandet 
till den klagande endast krypterade e-postmeddelandet under transporten från If:s e-
postserver till den e-postserver som tillhandahölls av den klagandes operatör. Det 
innebar att krypteringen upphörde innan meddelandet hade nått den slutliga 
mottagaren och utgjorde således inte någon s.k. end-to-end-kryptering. På så sätt 
fanns det risk för att obehöriga kunde ta del av e-postmeddelandet i klartext efter att 
den krypterade överföringen hade upphört. 

Med anledning av ovanstående kan If inte anses ha skyddat uppgifterna på ett sådant 
sätt att endast den avsedda mottagaren kunnat ta del av dem efter att e-
postmeddelandet hade levererats till operatörens e-postserver. Vid denna tidpunkt 
upphörde krypteringen och därmed saknade uppgifterna tillräckligt skydd mot 
obehörigt röjande av eller obehörig åtkomst till personuppgifterna. Eftersom det rörde 
sig om känsliga personuppgifter utgjorde det en beaktansvärd risk för integritetsintrång 
gentemot den klagande. 

If har hänvisat till ett avgörande från det danska Datatilsynet, som rör en advokatfirma, 
för att visa att Datatilsynet har bedömt tvingande TLS som en tillräckligt säker lösning 
för att överföra känsliga personuppgifter. IMY kan konstatera att beslutet inte avser en 
specifik behandling utan att det var frågan om en planlagd tillsyn gällande säkerheten 
vid behandling av personuppgifter, särskilt vid användning av krypterade e-
postmeddelanden. Advokatfirman har angett olika metoder som de använder för att 
säkerställa en säker kommunikation. Vilken metod som används bedöms i det enskilda 
fallet och en av metoderna är att kryptera överföringen av e-postmeddelande genom 
att använda tvingande TLS. Datatilsynet har bedömt att advokatfirmans agerande var i 
enlighet med dataskyddsförordningen. IMY:s granskning i detta fall skiljer sig från det 
åberopade avgörandet då denna granskning avser om en specifik försändelse har 
omfattats av tillräckligt skydd hela vägen från avsändaren till mottagaren. 

Sammanfattningsvis finner IMY att If, vid det aktuella tillfället, inte hade vidtagit 
lämpliga tekniska och organisatoriska åtgärder för att säkerställa en säkerhetsnivå 
som var lämplig i förhållande till risken med behandlingen, eftersom If skickat e-
postmeddelandet innehållande känsliga personuppgifter utan att se till att den 
krypteringslösning som valts skyddade meddelandet hela vägen fram till mottagaren. If 
behandlade därmed personuppgifter i strid med artikel 32.1 i dataskyddsförordningen. 

If:s nya lösning för hantering av e-postmeddelanden 
If har uppgett att bolaget, i tiden efter klagomålet, bland annat har utvecklat och 
lanserat en ny kommunikationslösning för e-postmeddelanden till bolagets kunder. Det 
noteras att den personuppgiftsbehandling som sker inom ramen för denna lösning inte 
är föremål för klagomålet och är därför inte del av IMY:s granskning. 

Integritetsskyddsmyndigheten 
 

Diarienummer: DI-2021-4355 
Datum: 2023-01-19 
 

5(6) 

 

Val av ingripande 

Av artikel 58.2 i och artikel 83.2 i dataskyddsförordningen framgår att IMY har 
befogenhet att påföra en administrativ sanktionsavgift. Beroende på omständigheterna 
i det enskilda fallet ska en administrativ sanktionsavgift påföras utöver eller i stället för 
de andra åtgärder som avses i artikel 58.2, som t.ex. förelägganden och förbud. Vidare 
framgår av artikel 83.2 vilka faktorer som ska beaktas vid beslut om en administrativ 
sanktionsavgift ska påföras och vid bestämmande av avgiftens storlek. Om det är 
fråga om en mindre överträdelse får IMY enligt vad som anges i skäl 148 i stället för att 
påföra en sanktionsavgift utfärda en reprimand enligt artikel 58.2 b. Hänsyn ska tas till 
försvårande och förmildrande omständigheter i fallet, såsom överträdelsens karaktär, 
svårighetsgrad och varaktighet samt tidigare överträdelser av relevans. 

IMY har konstaterat att If har behandlat personuppgifter i strid med artikel 32.1 i 
dataskyddsförordningen. En överträdelse av den bestämmelsen kan föranleda en 
sanktionsavgift. If:s överträdelse har skett genom att bolaget den 6 november 2020 
skickat ett e-postmeddelande innehållande känsliga personuppgifter till den klagande 
utan att använda en tillräckligt säker krypteringslösning som skyddat meddelandet hela 
vägen från avsändaren till den avsedda mottagaren (s.k. end-to-end-kryptering). 

IMY:s tillsyn rör ett e-postmeddelande som If sänt utan användning av tillräckliga 
säkerhetsåtgärder – det som klagomålet avser. If har arbetat med att förbättra 
säkerheten dels genom att efter Datatilsynets beslut mot If ha ändrat från 
opportunistisk till tvingade TLS, dels att efter det att den klagande påtalat 
säkerhetsbrister vidtagit säkerhetsåtgärder genom att bland annat ha utvecklat och 
lanserat en ny kommunikationslösning för e-postmeddelanden till bolagets kunder. 
Sammantaget anser därför IMY att det är frågan om en mindre överträdelse varför If, 
med stöd av 58.2 b i dataskyddsförordningen, ges en reprimand. 
 
Övrigt 

Detta beslut har fattats av enhetschefen Katarina Tullstedt efter föredragning av it- och 
informationssäkerhetsspecialisten Mats Juhlén. 

Vid den slutliga handläggningen av ärendet har även juristen Per Nydén medverkat. 

 

Katarina Tullstedt, 2023-01-19   (Det här är en elektronisk signatur) 

Kopia till 
DPO@if.se 

 

Integritetsskyddsmyndigheten 
 

Diarienummer: DI-2021-4355 
Datum: 2023-01-19 
 

6(6) 

 

Hur man överklagar 

Om ni vill överklaga beslutet ska ni skriva till IMY. Ange i skrivelsen vilket beslut ni 
överklagar och den ändring som ni begär. Överklagandet ska ha kommit in till IMY 
senast tre veckor från den dag ni fick del av beslutet. Om överklagandet har kommit in 
i rätt tid sänder IMY det vidare till Förvaltningsrätten i Stockholm för prövning.  

Ni kan e-posta överklagandet till IMY om det inte innehåller några integritetskänsliga 
personuppgifter eller uppgifter som kan omfattas av sekretess. Myndighetens 
kontaktuppgifter framgår av beslutets första sida. 

