1(11)

UC AB 

Diarienummer:
DI-2020-7118

Datum:
2021-12-21

Beslut efter tillsyn enligt 
kreditupplysningslagen – UC AB

Integritetsskyddsmyndighetens beslut

Integritetsskyddsmyndigheten konstaterar att UC AB lämnar ut uppgifter om fysiska 
personers studielån i kreditupplysningar utan att säkerställa att uppgifterna är riktiga 
och uppdaterade. UC AB har därmed inte vidtagit alla rimliga åtgärder för att 
säkerställa att personuppgifter som är felaktiga i förhållande till de ändamål för vilka de 
behandlas raderas eller rättas utan dröjsmål. UC AB har därmed behandlat 
personuppgifter i strid med artikel 5.1 d i dataskyddsförordningen1.

Integritetsskyddsmyndigheten förelägger med stöd av artikel 58.2 d i 
dataskyddsförordningen UC AB att, senast tre månader från det att detta beslut har 
vunnit laga kraft, behandla uppgifter om studielån på följande sätt.

När uppgifter om studielån lämnas ut i en kreditupplysning ska uppgift om aktuellt 
studielån som uppdaterats under den senaste trettioendagarsperioden ingå.
Redogörelse för ärendet

Integritetsskyddsmyndigheten (IMY) har uppmärksammat att UC AB (UC) börjat 
registrera och lämna ut uppgifter om enskildas CSN-lån i sin 
kreditupplysningsverksamhet.

IMY har inlett tillsyn mot UC i syfte att utreda vilka uppgifter som behandlas, hur 
uppgifterna samlas in och till vem uppgifterna lämnas ut samt hur behandlingen 
förhåller sig till artikel 5 i dataskyddsförordningen och de villkor enligt 
kreditupplysningslagen (1973:1173) som IMY meddelat UC i beslut den 5 december 
2001 (dnr 543-2000).

UC har yttrat sig över IMY:s förelägganden och i huvudsak uppgett följande.

UC behandlar information om vilka lån som en individ har och som registreras hos 
CSN (annuitetslån, studielån och/eller studiemedelslån) (fortsättningsvis studielån) 
samt återstående betalningstid i antal år. UC samlar in informationen från årsbesked 
avseende individens kreditengagemang i förhållande till CSN. Information om 
eventuella bidrag behandlas inte. Insamlingen av uppgifterna om CSN-lån sker på så 

1 Europaparlamentets och rådets förordning (EU) 2016/679 av den 27 april 2016 om skydd för
fysiska personer med avseende på behandling av personuppgifter och om det fria flödet av sådana uppgifter och om
upphävande av direktiv 95/46/EG (allmän dataskyddsförordning).

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Page 1 of 11Integritetsskyddsmyndigheten

Diarienummer: DI-2020-7118
Datum: 2021-12-21

2(11)

vis att CSN tillhandahåller informationen på fysiskt papper som UC sedan läser in i 
digitalt format. 

UC lämnar ut uppgifterna om CSN-lån till sådana mottagare som ingått avtal med UC 
avseende uppgifterna samt som har legitimt behov i enlighet med 9 § 
kreditupplysningslagen. Tilläggstjänsten CSN-lån går att lägga till inom ramen för att 
kunden köper personupplysningar. Det innebär att UC inte lämnar ut uppgifter om 
CSN-lån i företagsupplysningar såsom vid utlämnande av information om en enskild 
näringsidkare, handelsbolagsman eller näringsanknuten person. När kunden har valt 
att köpa tilläggstjänsten CSN-lån så kommer även den informationsposten att synas i 
personupplysningen som kunden beställt. UC har hittills lämnat ut uppgift om studielån 
till banker, kreditmarknadsbolag och konsumentkreditföretag.

UC delar upp CSN-information och kreditengagemang i två separata tilläggstjänster. 
Uppdelningen av olika informationsposter sker dels som en följd av kommersiella 
överväganden avseende intäkter och kostnader och dels som en följd av att kunder 
har olika behov av information. Det innebär att det sedan lång tid tillbaka har funnits 
olika mängd information i olika kreditupplysningsrapporter och det finns också en 
prisskillnad mellan de olika kreditupplysningarna.

Av UC:s kreditupplysningstillstånd som beslutades den 5 december 2001 (543-2000) 
framgår på sidan 3 under punkt 5 att UC får behandla uppgifter om fysiska personers 
kreditengagemang. Eftersom CSN-lån är kreditengagemang så anser UC att det följer 
av kreditupplysningstillståndet att UC får behandla den aktuella informationen.

När det handlar om hur behandlingen förhåller sig till artikel 5 i 
dataskyddsförordningen gäller följande:

Vad gäller artikel 5.1 a om laglighet, öppenhet och korrekthet konstaterar UC att det 
inte har skett någon ändring av kreditupplysningstillståndet avseende rätten att 
behandla uppgifter om kreditengagemang sedan kreditupplysningslagen anpassades 
till dataskyddsförordningen. UC behandlar sedan åtskilliga decennier uppgifter om 
lån/kreditengagemang om fysiska personer, exempelvis bostadslån, blankolån och 
konsumentkrediter. Behandlingen av lån har ansetts ske i enlighet med lagstiftningen 
och kreditupplysningstillståndet både innan och efter dataskyddsförordningens 
ikraftträdande. Det framgår därtill uttryckligen av 5 a § kreditupplysningslagen att 
krediter, som lyder under banksekretess, får behandlas i kreditupplysningsverksamhet. 
CSN-lån är ett kreditengagemang och UC behandlar också i övriga avseenden 
uppgiften om CSN-lån i enlighet med kreditupplysningslagens och 
kreditupplysningstillståndet. UC anser att det följer av lagstiftningen och de föreskrifter 
som IMY meddelat att behandlingen av CSN-lån är laglig och korrekt. UC anser också 
att uppgifterna behandlas på ett öppet sätt i förhållande till de registrerade på så vis att 
11 § kreditupplysningslagen om kopieplikt tillämpas.

Regeringen klargör i prop. 2017/18:120 sidan 53 att 5 § andra stycket 
kreditupplysningslagen preciserar artikel 5 i dataskyddsförordningen. Eftersom UC 
behandlar CSN-lån för kreditupplysningsändamål enligt 5 § andra stycket 
kreditupplysningslagen bedömer UC att artikel 5.1 b i dataskyddsförordningen 
efterlevs.

Uppgifterna i ett kreditupplysningsregister ska vara adekvata och relevanta och inte för 
omfattande i förhållande till de ändamål för vilka de behandlas. Av förarbetena till 
kreditupplysningslagen framgår att kreditupplysningsverksamhet sedan 

Page 2 of 11Integritetsskyddsmyndigheten

Diarienummer: DI-2020-7118
Datum: 2021-12-21

3(11)

kreditupplysningslagens tillkomst har ansetts ha stor betydelse för det svenska 
samhället. Angående informationstillgången framgår att det anses nödvändigt för 
kreditgivarna att ha tillgång till ett gott underlag för sin kreditbedömning för att 
kreditgivningen ska fungera så friktionsfritt som möjligt och att möjligheten att inhämta 
information om de lånesökande inte ska begränsas i allt för hög grad eftersom 
kreditgivningen hämmas och kreditförlusterna ökar.

Av 12 § konsumentkreditlagen följer att en kreditgivare är ansvarig för att göra en 
kreditprövning innan en kredit beviljas. Kreditprövningen ska grundas på tillräckliga 
uppgifter. I prop. 2009/2010:242 s. 100-101 förklaras att ”Uttrycket ”tillräckliga 
uppgifter” är hämtat från direktivet. Med det avses att näringsidkaren måste samla in 
så många uppgifter att konsumentens betalningsförmåga för krediten i fråga kan 
bedömas med en hög grad av säkerhet. Näringsidkaren är i allmänhet skyldig att 
skaffa sig en helhetsbild av konsumentens ekonomiska situation. Uppgifterna ska 
normalt alltid omfatta konsumentens inkomster och övriga kreditåtaganden… Flera 
uppgiftskällor kan behöva användas. Uppgifter kan inhämtas från konsumenten, från 
en kreditupplysning, från en databas som förs av en myndighet, t.ex. 
Kronofogdemyndigheten, eller från kreditgivarens eget register eller databas. 
Informationskällorna är delvis överlappande och vilka informationskällor som ska 
användas vid en viss kreditprövning får avgöras mot kravet på att prövningen ska 
grundas på tillräckliga uppgifter. Konsumenten bör normalt tillfrågas om sina 
ekonomiska förhållanden, men i praktiken är det sällan tillräckligt med uppgifter endast 
från konsumenten. Konsumentens uppgifter bör alltid kontrolleras, t.ex. med hjälp av 
en aktuell kreditupplysning. Om näringsidkaren inhämtar en kreditupplysning, är den 
information som näringsidkaren då får, tillsammans med informationen från 
konsumenten, i allmänhet tillräcklig, naturligtvis beroende på hur fullständig och aktuell 
informationen i kreditupplysningen är.”

Konsumentverket har beslutat om allmänna råd, KOVFS 2020:1, som trädde i kraft 
den 1 juli 2020. Av de allmänna råden avseende kreditprövning anges att uppgifter om 
skulder bör inhämtas från konsumenten samt att ”inhämtade uppgifter om 
konsumentens krediter bör kontrolleras mot en kreditupplysning. Om det av 
kreditupplysningen framgår att konsumenten har ansökt om eller beviljats andra 
krediter än konsumenten uppgivit bör näringsidkaren kontrollera detta med 
konsumenten” (se KOVFS 2020:1 under rubriken Till 12-13 §§ - Kreditprövning).

Av uttalandena följer att lagstiftaren att kreditupplysning är en relevant källa att gå till 
inom ramen för en kreditprövning. Även om uttalandena inte nämner vilka skulder som 
bör finnas med i en kreditupplysning, så ska uttalandena läsas utifrån perspektivet att 
lagstiftaren dels vill åstadkomma en kreditprövningsprocess som motverkar 
överskuldsättning, dels syftar till att upprätthålla institutens soliditet och likviditet och 
ytterst den finansiella stabiliteten.

CSN-lånen är vanligt förekommande hos låntagare då 1 605 000 hade CSN-lån per 31 
december 2019. Totalt CSN-lånebelopp uppgick till 231,8 miljarder och snittskuld per 
individ 144 000 kronor per 31 december 2019. Totalbeloppet 231,8 miljarder kan 
likställas med svenska hushållens konsumentkrediter som var 255 miljarder per juni 
2020 enligt SCB:s finansmarknadsstatistik.

Ur ett kreditgivningsperspektiv har CSN-lån betydelse för att bedöma individen ur ett 
ekonomiskt hänseende och en framtida återbetalningsförmåga och är viktig 
information för att ha ett bra beslutsunderlag som därmed bidrar till att minska 

Page 3 of 11Integritetsskyddsmyndigheten

Diarienummer: DI-2020-7118
Datum: 2021-12-21

4(11)

överskuldsättning i samhället. Studielån är en utgift som individen har och som en 
kreditgivare även behöver väga in i kvar-att-leva-på-kalkylen.

Eftersom CSN-lån kan utgöra en betydande del av en individs skuldsättning och kan 
på individnivå uppgå till flera hundra tusen kronor, dvs. vid sidan av bostadslån ett av 
de största lån som en individ tar under sitt liv, så är det av stor vikt att uppgiften 
framgår av en kreditupplysning för att uppfylla ovan angivna syften.

UC anser inte heller att uppgifternas art skiljer sig från andra kreditengagemang på 
sätt att de skulle vara mer integritetskränkande i jämförelse med övriga krediter eller 
att CSN-lån är en mer privat angelägenhet jämfört med blankolån, bostadslån eller 
andra högkostnadskrediter såsom SMS-lån. Sammanfattningsvis anser UC att 
behandlingen av CSN-lån är adekvat, relevant och inte för omfattande i förhållande till 
kreditupplysningsverksamheten.

Av kreditupplysningstillståndet framgår på sidan 7 att IMY inte föreskriver från vilka 
källor uppgifter får inhämtas men inspektionen förutsätter att de källor som används 
kommer att vara tillförlitliga och korrekta och att de uppgifter som inhämtas är 
relevanta för kreditupplysningsverksamheten. UC har inte ansett att CSN såsom 
myndighet bör särbehandlas negativt i förhållande till övriga myndigheter som 
tillhandahåller information till UC. UC har tvärt om gjort bedömningen att CSN är en 
källa som lämnar tillförlitliga och korrekta uppgifter samt att uppgifterna är relevanta för 
kreditupplysningsverksamheten. Informationen hämtas från de årsbesked som CSN 
levererar och genomgår sedan UC:s kvalitetsgranskningsrutiner. Individen har precis 
samma möjlighet att som avseende andra uppgifter i kreditupplysningsregistret att 
begära att missvisande information eller felaktig information korrigeras enligt 12 § 
kreditupplysningslagen. Detta innebär att UC utan dröjsmål vidtar åtgärder för att 
radera eller rätta eventuellt felaktig information. UC anser därför att principen om 
riktighet efterlevs.

För närvarande uppdateras uppgifterna om studielån och återbetalningstid en gång 
per år i samband med att nästkommande årsbesked tillhandahålls från CSN. 
Uppdatering sker därmed under perioden januari/februari efterföljande år.

UC strävar alltid efter att tillhandahålla förändringar som sker efter det att 
informationens tillgängliggjorts från informationskällan. Ibland är sådana uppdateringar 
från källan mer frekvent och ibland mindre frekvent. Uppdateringsfrekvensen 
avseende taxerad inkomst är exempelvis en gång per år. Om det i framtiden är möjligt 
att uppdatera CSN-lån mer frekvent så kommer UC att se över rutinerna för att 
åstadkomma detta. Eftersom uppdateringsfrekvensen är årligen så anger UC tydligt att 
informationen kommer från årsbeskedet och det som redovisas är studielånets saldo 
vid årets start och saldot vid årets slut. På så vis görs mottagaren av informationen 
uppmärksam på när informationen uppdaterades och kan vidta de åtgärder som anses 
nödvändiga i det enskilda fallet.

Regeringen klargör i prop. 2017/18:120 sidan 53 att 8 § kreditupplysningslagen 
preciserar artikel 5 GDPR vilket i detta fall innebär att UC enligt 8 § 
kreditupplysningslagen gallrar informationen efter 36 månader. UC bedömer att detta 
är i enlighet även med artikel 5.1 e. Den nu nämnda gallringstiden möjliggör för UC att 
i kreditupplysningen tillhandahålla information om CSN-lån för de två senaste åren.

Uppgifterna från CSN behandlas utifrån ett säkerhetsperspektiv på samma sätt som 
andra uppgifter i kreditupplysningsregistret. UC bedömer att de tekniska och 

Page 4 of 11Integritetsskyddsmyndigheten

Diarienummer: DI-2020-7118
Datum: 2021-12-21

5(11)

organisatoriska åtgärder som vidtas är lämpliga och inbegriper skydd mot otillåten eller 
otillbörlig behandling och mot förlust, förstöring eller skada. Det bör även i detta 
sammanhang nämnas att kreditupplysningslagen innehåller en lagstadgad sekretess 
för de uppgifter som behandlas i kreditupplysningsverksamheten.
Motivering av beslutet
Tillämpliga bestämmelser i kreditupplysningslagen och 
dataskyddsförordningen

I 5 § första stycket kreditupplysningslagen anges att kreditupplysningsverksamhet ska 
bedrivas så att den inte leder till otillbörligt intrång i personlig integritet genom 
innehållet i de upplysningar som förmedlas eller på annat sätt eller till att oriktiga eller 
missvisande uppgifter lagras eller lämnas ut. För sådan behandling av personuppgifter 
som omfattas av dataskyddsförordningen gäller i stället artikel 5 i den förordningen.

Av 5 a § första stycket kreditupplysningslagen framgår att vad som gäller om 
tystnadsplikt i verksamheten hos svenska kreditinstitut, betalningsinstitut, institut för 
elektroniska pengar, värdepappersbolag och företag som med tillstånd driver 
verksamhet enligt lagen (2014:275) om viss verksamhet med konsumentkrediter eller 
lagen (2016:1024) om verksamhet med bostadskrediter, hindrar inte att uppgifter om 
lämnade krediter, betalningsförsummelser och kreditmissbruk utväxlas för 
kreditupplysningsändamål inom en krets som utgörs av dessa företag samt sådana 
företag som har tillstånd av Integritetsskyddsmyndigheten enligt 3 § första stycket. Av 
andra stycket framgår att även vissa utländska kreditinstitut ingår i den slutna kretsen.

Det framgår av artikel 5.1 a i dataskyddsförordningen att personuppgifter ska 
behandlas på ett lagligt, korrekt och öppet sätt i förhållande till den registrerade 
(laglighet, korrekthet och öppenhet).

Av artikel 5.1 c framgår att uppgifterna ska vara adekvata, relevanta och inte för 
omfattande i förhållande till de ändamål för vilka de behandlas (uppgiftsminimering).

Enligt artikel 5.1 d dataskyddsförordningen ska personuppgifter som behandlas vara 
riktiga och om nödvändigt uppdaterade. Alla rimliga åtgärder måste vidtas för att 
säkerställa att personuppgifter som är felaktiga i förhållande till de ändamål för vilka de 
behandlas raderas eller rättas utan dröjsmål (riktighet).

IMY:s ställningstaganden avseende uppgift om kreditengagemang 
för kreditupplysningsändamål i tidigare beslut

IMY (vid tidpunkten Datainspektionen) meddelade den 9 oktober 1975 UC tillstånd att 
föra ett register för kreditupplysningsändamål enligt den då gällande datalagen 
(1973:289) (dnr 1829-75). UC medgavs i samband därmed tillstånd att registrera 
uppgift om avbetalningskrediter och motsvarande. Uppgifterna fick hämtas in endast 
från ”finansieringsföretag”.

Tillståndet förnyades den 2 februari 1987 (dnr 212-86). Uppgifterna fick även 
fortsättningsvis hämtas in endast från ”finansieringsföretag”. En särskild föreskrift 
meddelades med innebörd att uppgift om beviljade bankkrediter/kontokort, 
bankförbindelser samt checklönekonto/personkonto som avslutats på grund av 
missbruk endast fick användas för bankintern kreditupplysning. UC överklagade den 

Page 5 of 11Integritetsskyddsmyndigheten

Diarienummer: DI-2020-7118
Datum: 2021-12-21

6(11)

nya föreskriften till dåvarande besvärsmyndigheten, regeringen. Regeringen ändrade 
IMY:s beslut på så sätt att dels begränsningen av användning av ifrågavarande 
uppgifter till intern bankverksamhet upphävdes, dels att en ny föreskrift togs in av 
innehåll att uppgifter om beviljade krediter och kontokort fick lämnas ut endast till s.k. 
”slutna användargrupper”.

I Kreditupplysningsutredningens (Ju 1991:06) slutbetänkande Integritet ocheffektivitet 
på kreditupplysningsområdet (SOU 1993:110) föreslogs att en bestämmelse 
motsvarande IMY:s föreskrift om att uppgifter om kreditengagemang endast får spridas 
inom en sluten användarkrets ska införas i kreditupplysningslagen. Regeringen delade 
utredningens uppfattning och en bestämmelse om informationsutbyte infördes i 
kreditupplysningslagen (5 a §). Bestämmelsen trädde i kraft den 1 juli 1997.

Datalagen ersattes av personuppgiftslagen (1998:204) den 24 oktober 1998. Efter 
önskemål från UC utarbetade IMY den 10 mars 2000 ett förslag till omarbetade villkor 
och föreskrifter för den kreditupplysningsverksamhet UC bedrev. Förslaget var tänkt 
att ersätta tidigare beslut om villkor och föreskrifter för verksamheten.

Den 5 december 2001 beslutade IMY med stöd av 4 § kreditupplysningslagen ändring 
av villkor för hur UC:s kreditupplysningsverksamhet ska bedrivas (dnr 543-2000). 
Tidigare meddelade föreskrifter, villkor och medgivanden upphörde därmed att gälla. 
Beslutet överklagades inte. Villkoren som beslutades gäller således fortfarande.

Sedan den 25 maj 2018 gäller dataskyddsförordningen (GDPR), som då ersatte 
personuppgiftslagen. Denna förändring med avseende på personuppgiftsbehandling 
har inte någon betydelse för det villkor som gäller enligt kreditupplysningslagen.

Tillämpligt villkor som meddelats i beslut den 5 december 2001 
enligt kreditupplysningslagen

I villkor A.1-7 regleras vilka uppgifter som får behandlas rörande fysiska personer. 
Uppgift om kreditengagemang regleras i villkor A.5:

A.5 Uppgifter om fysiska personers kreditengagemang

Utöver allmänna uppgifter enligt A.2 ovan får följande uppgifter om kreditengagemang 
behandlas:

Kreditgivare
Typ av kredit



 Datum då krediten beviljades



Kredittid
Kreditens, kreditlimitens och den ursprungliga kreditens storlek inklusive 
utnyttjad kredit, och
Kontrakts- eller kontonummer



På sidan 12 i beslutet sägs följande i skälen om uppgifter om fysiska personers 
kreditengagemang:

UC får enligt detta beslut behandla uppgifter som har samband med 
kreditengagemang. Av 5 a § KuL framgår att vad som gäller om tystnadsplikt i 
bankers, kreditmarknadsföretags och värdepappersbolags verksamhet hindrar inte att 
uppgifter om lämnade krediter, betalningsförsummelser och kreditmissbruk utväxlas 

Page 6 of 11Integritetsskyddsmyndigheten

Diarienummer: DI-2020-7118
Datum: 2021-12-21

7(11)

för kreditupplysningsändamål inom en krets som utgörs av dessa företag samt sådana 
företag som har tillstånd att bedriva kreditupplysningsverksamhet. Uppgifterna om bl.a. 
kreditmissbruk är mycket integritetskänsliga. Datainspektionen förutsätter att dessa 
uppgifter inte sprids utanför den krets som nämns i bestämmelsen.
Integritetsskyddsmyndighetens bedömning
IMY:s bedömning av om uppgift om studielån är en sådan uppgift som får 
behandlas enligt de villkor som reglerar UC:s verksamhet

UC får behandla uppgifter om kreditengagemang enligt villkor A.5. När villkoret 
beslutades avsåg IMY med kreditengagemang sådana krediter som lämnas av de 
företag som omfattas av den slutna krets av företag som räknas upp i bestämmelsen 
om informationsutbyte i 5 a § kreditupplysningslagen. Bestämmelserna i 5 a § innebär 
att sådan tystnadsplikt som gäller i olika finansiella företags verksamhet, exempelvis 1 
kap. 10 § lagen (2004:297) om bank- och finansieringsrörelse, inte hindrar att uppgifter 
om krediter, betalningsförsummelser och kreditmissbruk utväxlas för 
kreditupplysningsändamål inom en krets som utgörs av dessa företag samt 
kreditupplysningsföretag. IMY påpekar därför i skälen till villkor A.5 att myndigheten 
förutsätter att engagemangsuppgifterna inte sprids utanför den krets som nämns i 
bestämmelsen. Denna begränsning togs inte med i själva villkoret. Villkoret begränsar 
heller inte från vilka källor uppgift om kreditengagemang får hämtas in.

Uppgift om studielån kan ses som en form av kreditengagemang. Det är däremot inte 
en kredit som lämnas av sådana finansiella företag som ingår i den slutna kretsen i 5 a 
§ kreditupplysningslagen. CSN är en statlig myndighet vars utlåningsverksamhet 
regleras i studiestödslagen (1999:1395) och studiestödsförordningen (2000:655). 
CSN:s verksamhet omfattas inte av sådan tystnadsplikt som sägs i 5 a §. CSN ingår 
inte i den slutna krets av företag som kan utbyta information med varandra enligt 5 a §. 
IMY bedömer dock att villkoret A.5 getts en sådan utformning att även uppgift om 
studielån som lämnats av CSN får anses utgöra en sådan uppgift om 
kreditengagemang som UC får behandla med stöd av villkor A.5.

IMY:s bedömning av om UC:s behandling av uppgift om studielån lever upp till 
principen om uppgiftsminimering (artikel 5.1 c)

När en kreditgivare står inför att pröva om en sökt kredit ska beviljas är det 
betydelsefullt för kreditgivaren att ha kännedom om vilka kreditengagemang som den 
kreditsökande har sedan tidigare. IMY har därför sedan kreditupplysningslagens 
tillkomst tillåtit att uppgifter om kreditengagemang behandlas för 
kreditupplysningsändamål. Uppgifterna har fått spridas till kreditgivare inom den 
finansiella sektorn.

IMY bedömer att även uppgift om kredittagarens studielån är en adekvat och relevant 
och inte för omfattande uppgift för kreditupplysningsändamål när en kreditupplysning 
lämnas ut för att ligga till grund för en kreditbedömning av ett företag inom den 
finansiella sektorn.

Av motiveringen till villkor A.5 framgår att IMY anser att uppgifter om 
kreditengagemang är mycket känsliga och att IMY därför förutsätter att dessa uppgifter 
inte sprids utanför den krets som nämns i 5 a §. IMY anser att även en uppgift om 
studielån är en integritetskänslig uppgift om kreditengagemang som enligt artikel 5.1 c 

Page 7 of 11Integritetsskyddsmyndigheten

Diarienummer: DI-2020-7118
Datum: 2021-12-21

8(11)

i dataskyddsförordningen inte bör få lämnas ut i kreditupplysningar i andra fall än när 
en kreditbedömning ska göras av ett finansiellt företag inom den slutna kretsen i 5 a §.

När kreditupplysningar lämnas ut för att i andra sammanhang ligga till grund för 
bedömning av någon annans kreditvärdighet eller vederhäftighet i övrigt i ekonomiskt 
hänseende är uppgiften om studielån inte nödvändig och alltför omfattande. En sådan 
behandling skulle därför strida mot principen om uppgiftsminimering i artikel 5.1 c i 
dataskyddsförordningen.

UC uppger att uppgifter om studielån hittills endast lämnats ut till företag som ingår i 
den slutna användarkretsen i 5 a § kreditupplysningslagen. IMY konstaterar mot den 
bakgrunden att UC:s hittillsvarande hantering är förenlig med principen om 
uppgiftsminimering i artikel 5.1 c i dataskyddsförordningen.

IMY:s bedömning av om UC:s behandling av uppgift om studielån lever upp till 
principen om riktighet (artikel 5.1 d)

UC har enligt uppgift lämnat ut uppgift om studielån i kreditupplysningar till banker, 
kreditmarknadsbolag och konsumentkreditföretag för kreditupplysningsändamål. 
Uppgifterna har således legat till grund för kreditbedömningar inom den finansiella 
sektorn.

Enligt artikel 5.1 d i dataskyddsförordningen ska personuppgifter som behandlas vara 
riktiga och om nödvändigt uppdaterade.

UC samlar in information om studielån från de årsbesked som CSN lämnar till 
låntagarna. Uppgifterna uppdateras en gång per år i samband med att nästkommande 
årsbesked tillhandahålls från CSN. Uppdatering sker under perioden januari/februari 
efterföljande år.

Som IMY redan konstaterat kan det vara betydelsefullt för en kreditgivare att ha 
kännedom om vilka kreditengagemang som den kreditsökande har sedan tidigare i 
samband med att kreditgivaren ska pröva om en ny kredit ska beviljas. En 
förutsättning för att uppgifter om kreditengagemang ska anses vara riktiga för 
kreditupplysningsändamål är enligt IMY:s mening att uppgifterna är aktuella. UC 
uppdaterar uppgift om studielån en gång om året. IMY konstaterar att en uppgift om 
studielån som är upp till tolv månader gammal i många fall inte längre är aktuell. En 
låntagare kan välja att när som helst betala tillbaka hela eller delar av sitt studielån till 
CSN. Till detta kommer att från det att låntagaren ska betala tillbaka studielånet ska 
detta ske med visst belopp som fastställs av CSN för varje kalenderår. Det innebär att 
en person som har betalat tillbaka hela eller delar av sitt studielån i början av året 
och/eller följer en fastställd betalningsplan kommer att belastas av negativ 
kreditupplysningsinformation i UC:s kreditupplysningar i åtskilliga månader efter det att 
informationen blivit inaktuell. Det finns därmed risk för att en kreditgivare som tagit del 
av UC:s kreditupplysning fattar ett kreditbeslut som baseras på felaktiga uppgifter om 
kredittagarens studielån.

Frågan om risk för intrång i den personliga integriteten i samband med utlämnande av 
uppgift om kreditengagemang har varit föremål för diskussioner mellan IMY och UC i 
tidigare tillsynsärenden. IMY har ansett att UC minskat risken för intrång i personlig 
integritet genom innehållet i de upplysningar som förmedlas på ett godtagbart sätt 
genom att uppdatera uppgift om kreditengagemang en gång i månaden (dnr 

Page 8 of 11Integritetsskyddsmyndigheten

Diarienummer: DI-2020-7118
Datum: 2021-12-21

9(11)

1264-2002 och 1212-2005). En uppgift om en enskild persons kreditengagemang inom 
finansiell sektor har således av IMY tidigare bedömts riktig för ett 
kreditupplysningsändamål om uppgiften uppdateras åtminstone en gång i månaden.

IMY anser att det saknas anledning att göra någon annan bedömning när det gäller ett 
kreditengagemang som avser studielån. När en uppgift om studielån lämnas ut i en 
kreditupplysning ska uppgiften därför vara uppdaterad åtminstone under den senaste 
månaden, dvs. under den senaste trettioendagarsperioden, för att anses vara riktig för 
ett kreditupplysningsändamål. Av detta följer även att det är oriktigt att lämna ut uppgift 
om ”historiskt studielån” i en kreditupplysning, utan att samtidigt ange hur stort det 
aktuella studielånet är. Den omständigheten att UC uppmärksammar kunden på att 
uppgiften om studielån kan vara inaktuell sedan upp till ett år tillbaka innebär inte att 
uppgiften är riktig för ett kreditupplysningsändamål. Det är inte kundens ansvar att 
uppdatera uppgifter i en kreditupplysning. UC har därmed inte vidtagit alla rimliga 
åtgärder för att säkerställa att personuppgifter som är felaktiga i förhållande till de 
ändamål för vilka de behandlas raderas eller rättas utan dröjsmål.

IMY konstaterar att UC har behandlat personuppgifter som inte är riktiga i förhållande 
till ett kreditupplysningsändamål genom att lämna ut uppgifter om enskilda personers 
studielån som kan vara inaktuella sedan upp till ett år tillbaka i tiden. UC har därmed 
inte följt principen om riktighet i artikel 5.1 d i dataskyddsförordningen.
Val av korrigerande åtgärder 

Om det skett en överträdelse av dataskyddsförordningen har IMY ett antal 
korrigerande befogenheter att tillgå enligt artikel 58.2 a-j i dataskyddsförordningen. 
Tillsynsmyndigheten kan bland annat förelägga den personuppgiftsansvarige att se till 
att behandlingen sker i enlighet med förordningen och om så krävs på ett specifikt sätt 
och inom en specifik period. Av artikel 58.2 följer att IMY i enlighet med artikel 83 ska 
påföra sanktionsavgifter utöver eller i stället för andra korrigerande åtgärder som 
avses i artikel 58.2, beroende på omständigheterna i varje enskilt fall. I artikel 83.2 
anges de faktorer som ska beaktas för att bestämma om en administrativ 
sanktionsavgift ska påföras, men också vad som ska påverka sanktionsavgiftens 
storlek. Av central betydelse för bedömningen av överträdelsens allvar är dess 
karaktär, svårighetsgrad och varaktighet. Om det är fråga om en mindre överträdelse 
får tillsynsmyndigheten, enligt skäl 148 i dataskyddsförordningen, utfärda en reprimand 
i stället för att påföra en sanktionsavgift.

IMY ska välja en korrigerande åtgärd som är effektiv och avskräckande, men samtidigt 
proportionell, dvs. rimlig i förhållande till typen av överträdelse, hur allvarlig 
överträdelsen är och vilka följder den får.

IMY anser att de brister avseende riktighet som konstaterats i ärendet kan åtgärdas 
genom att UC med stöd av artikel 58.2 d i dataskyddsförordningen föreläggs att 
behandla uppgift om studielån på ett sådant sätt att behandlingen sker i enlighet med 
kraven i artikel 5.1 d i dataskyddsförordningen.

UC ska därför föreläggas att endast lämna ut uppgifter om studielån i en 
kreditupplysning om det i upplysningen ingår uppgifter om aktuellt studielån som 
uppdaterats under den senaste trettioendagarsperioden.

IMY anser att det är rimligt att UC ges möjlighet att inom tre månader från det att 
beslutet vinner laga kraft införa nödvändiga rutiner för att efterleva föreläggandet.

Page 9 of 11Integritetsskyddsmyndigheten

Diarienummer: DI-2020-7118
Datum: 2021-12-21

10(11)

Detta beslut har fattats av generaldirektören Lena Lindgren Schelin efter föredragning 
av avdelningsdirektören Hans Kärnlöf. Vid den slutliga handläggningen har även 
rättschefen David Törngren och enhetschefen Catharina Fernquist medverkat.

Lena Lindgren Schelin, 2021-12-21   (Det här är en elektronisk signatur) 

Bilaga
Besvärshänvisning

Kopia till:
Justitiekanslern 

Page 10 of 11Integritetsskyddsmyndigheten

Diarienummer: DI-2020-7118
Datum: 2021-12-21

11(11)

Hur man överklagar

Om ni vill överklaga beslutet ska ni skriva till Integritetsskyddsmyndigheten. Ange i 
skrivelsen vilket beslut som överklagas och den ändring som ni begär. Överklagandet 
ska ha kommit in till Integritetsskyddsmyndigheten senast tre veckor från den dag ni 
fick del av beslutet. Integritetsskyddsmyndigheten sänder överklagandet vidare till 
Förvaltningsrätten i Stockholm för prövning, om myndigheten inte själv ändrar beslutet 
på det sätt ni har begärt. Även Justitiekanslern får överklaga beslutet för att tillvarata 
allmänna intressen. Tiden för överklagande för Justitiekanslern räknas dock från den 
dag beslutet meddelades.

Ni kan e-posta överklagandet till Integritetsskyddsmyndigheten om det inte innehåller 
några integritetskänsliga personuppgifter eller uppgifter som kan omfattas av 
sekretess. Myndighetens kontaktuppgifter framgår av beslutets första sida.

Page 11 of 11