1(9) 

Regionstyrelsen i Region Skåne 
291 89 Kristianstad 

Diarienummer: 
IMY-2022-1290 

Ert diarienummer: 
2022-JUR000018 

Datum: 
2023-04-26 

Beslut efter tillsyn enligt 
dataskyddsförordningen – 
Regionstyrelsen i Region Skåne 

Integritetsskyddsmyndighetens beslut 

Integritetsskyddsmyndigheten (IMY) konstaterar att Regionstyrelsen i Region Skåne 
(regionen) i egenskap av personuppgiftsansvarig har behandlat personuppgifter i strid 
med artikel 32.1 i dataskyddsförordningen1 genom att regionen har lagrat okrypterade 
personuppgifter om patienter på ett usb-minne och den 1 november 2020 förlorat 
kontrollen över usb-minnet. Regionen har därigenom behandlat känsliga 
personuppgifter utan att ha säkerställt en lämplig säkerhetsnivå i förhållande till risken 
för förlust, obehörigt röjande av eller obehörig åtkomst till personuppgifterna.  

IMY beslutar med stöd av artiklarna 58.2 och 83 i dataskyddsförordningen och 6 kap. 2 
§ dataskyddslagen2 att regionen ska betala en administrativ sanktionsavgift för 
överträdelse av artikel 32.1 i dataskyddsförordningen på 200 000 (tvåhundratusen) 
kronor. 
Redogörelse för tillsynsärendet 
Utgångspunkt för tillsynen 

IMY mottog från regionen den 18 november 2020 en anmälan om en 
personuppgiftsincident som skedde den 1 november 2020. Av anmälan framgår att ett 
usb-minne innehållande personnummer och känsliga personuppgifter om 1 934 
registrerade glömdes bort av en medarbetare i fickan på kliniska kläder som lades i en 
tvättpåse för transport till regionalt tvätteri.  

IMY har därefter mottagit två klagomål med anledning av personuppgiftsincidenten. 
Mot denna bakgrund beslutade IMY att inleda tillsyn.   

IMY har granskat om behandlingen av personuppgifter på det aktuella usb-minnet 
uppfyller de krav på säkerhet som ställs i artikel 32 i dataskyddsförordningen.  

 
1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning). 
2 Lag (2018:218) med kompletterande bestämmelser till EU:s dataskyddsförordning.  
 

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Integritetsskyddsmyndigheten 
 

Diarienummer: IMY-2022-1290 
Datum: 2023-04-26 
 

2(9) 

 

Uppgifter från regionen 

Regionen har inkommit med två yttranden tillsammans med följande dokument.  

• 

Instruktion för Region Skånes behandling av personuppgifter, version 2.0, 
upprättad den 20 juni 2018 och reviderad den 11 december 2020.  
•  Riktlinjer för informationssäkerhet, daterad den 7 december 2017. 
• 

Instruktion för tillämpning av riktlinjer för informationssäkerhet, daterad den 22 
maj 2020. 

•  Skapa och förvara DIGITAL OCH ANALOG INFORMATION, version 2.2, 

daterad den 22 april 2016. 

•  Krav på systemstöd för hantering och förvaring av digitala dokument, version 

1.0, daterad den 18 december 2020. 

•  Delegationsordning för regionstyrelsen, daterad den 9 februari 2023. 
•  Delegationsbeslut om Region Skånes yttrande gällande 

Integritetsskyddsmyndighetens tillsyn enligt dataskyddsförordningen IMY-
2022-1290, daterad den 21 februari 2023. 

•  Ansökan om registeruppgifter, från kvalitetsregister, för forskningsändamål, 

undertecknad den 26 maj 2020.  

•  Beslut kring utlämnande, undertecknad den 24 juni 2020.  
•  Anvisning Årshjul för Region Skånes informationssäkerhetssamordnare, 

angiven som bilaga 3 och odaterad.  

•  Behandling av personuppgifter för forskning, version 1.1, daterad den 20 maj 

2018.  

Av det första yttrandet från regionen framkommer i huvudsak följande.  
Personuppgiftsansvarig är den juridiska personen Region Skåne och regionstyrelsen 
är ytterst ansvarig för organisationen Region Skånes behandling av personuppgifter. 
På det försvunna usb-minnet finns två typer av personuppgifter; personnummer och 
särskilda kategorier av personuppgifter hänförliga till artikel 9.1 i 
dataskyddsförordningen i form av uppgifter om hälsa som rör 1 934 registrerade. 
Gällande de särskilda kategorierna av personuppgifter som räknas upp i artikel 9.1 i 
dataskyddsförordningen finns uppgifter om hälsa. Hälsouppgifterna är hänförliga till ett 
procedurrelaterat kvalitetsregister, SCAAR, gällande kranskärlssjukdom. Uppgifterna 
är uppgifter om hälsa av typ ”biodata”. Uppgifterna är okrypterade, men flertalet av 
värdena är inskrivna som ettor och nollor vilket representerar "ja” eller ”nej" och står 
därmed inte i klartext. Medarbetare i regionen tillåts att använda flyttbart medium i form 
av usb för behandling av personuppgifter om beslutade organisatoriska och tekniska 
skyddsåtgärder vidtas. Regionens styrdokument föreskrev som tekniska skydds-
åtgärder vid förvaring och transport av lagringsmedia att skyddet ska motsvara det 
skyddsvärde som informationen har utifrån den informationsklassificering som 
genomförts samt att lagringsmedia som innehåller skyddsvärd information ska 
skyddas mot obehörig åtkomst, missbruk eller förvanskning under transport. Vid 
obligatorisk utbildning av de anställda upplyser regionen om att usb ska undvikas men 
att anställda vid användning av usb för lagring av känslig eller värdefull information ska 
använda krypterade usb. Dessa finns att beställa internt. Det försvunna usb-minnet har 
inte kommit tillrätta trots omfattande arbete med att återfinna det. Eftersökningen av 
usb-minnet har skett över en längre tid (november 2020 – mars 2021). Utredningen i 
ärendet talar inte för att uppgifterna har spridits eller att obehöriga fått del av 
informationen eftersom usb-minnet förkommit inom organisationen, men då det inte 
återfunnits är det rimligt säkert att anta att ett tillgänglighetsbrott har ägt rum. 

Integritetsskyddsmyndigheten 
 

Diarienummer: IMY-2022-1290 
Datum: 2023-04-26 
 

3(9) 

 

Av det andra yttrandet från regionen framkommer i huvudsak följande. 
Personuppgifterna på det förkomna usb-minnet härrörde från ett nationellt 
kvalitetsregister, SCAAR. Begäran om uttag ur kvalitetsregistret ombesörjs av Uppsala 
kliniska forskningscentrum, UCR. Den av Region Skåne anställde forskaren hade 
ansökt om uttag och fått beslut om utlämnande av registeruppgifter från 
kvalitetsregister SCAAR för forskningsändamål. UCR beskriver i ansökan att 
överlämnat material ska förvaras på ett betryggande sätt, i krypterad form så att 
obehöriga inte kan få tillgång till det. Ansvarig forskare, anställd hos 
forskningshuvudmannen Region Skåne har accepterat och förbundit sig till de 
säkerhetsåtgärder som den centralt personuppgiftsansvarige har uppställt för 
utlämnandet av de aktuella personuppgifterna.  

Region Skånes användning av lagringsmedia följs upp årligen i enlighet med anvisning 
Årshjul för Region Skånes informationssäkerhetssamordnare. En teknisk 
säkerhetsåtgärd som driftsattes år 2021 sedan den aktuella händelsen är 7-zip. 7-zip 
är ett komprimeringsprogram som även kan användas för att kryptera filer. En 
ytterligare teknisk säkerhetsåtgärd som vidtagits är utvecklandet av en lagringsyta, 
Säker lagring extern, för hantering av känsliga personuppgifter, sekretessbelagda 
uppgifter eller annan information som bedöms integritetskänslig och skyddsvärd och 
som avses att delas med parter utanför Region Skåne. Organisatoriska 
säkerhetsåtgärder har också vidtagits med anledning av personuppgiftsincidenten. 
Region Skåne genomför en pågående översyn av instruktion Behandling av 
personuppgifter för forskning och avser bland annat att uppdatera instruktionen med 
förtydligande hänvisningar till beslutade befintliga tekniska säkerhetsåtgärder.  

Förvaltningen Regionservice har även infört skärpta rutiner för enheterna Tvätt och 
textil och Kundcenter gällande hantering av upphittade föremål på tvätteriet. För att 
ytterligare stärka följsamheten av de beslutade tekniska och organisatoriska 
säkerhetsåtgärderna, utöver de aktiviteter som redogjorts för ovan och i tidigare 
yttrande, har förvaltningen Skånes Universitetssjukvård intensifierat den 
dataskyddsrättsliga stöttningen till forskningsorganisationen.  

Region Skåne medger förvisso att personuppgiftsincidenten inneburit en överträdelse 
av dataskyddsförordningen och har därför beslutat om ersättning till de drabbade 
registrerade som begärt det, i enlighet med skyldigheten i artikel 82.1 i 
dataskyddsförordningen. Överträdelsen av dataskyddsförordningen i detta avseende 
innebär dock inte att Region Skåne har vare sig brustit i sin ansvarsskyldighet som 
personuppgiftsansvarig eller i de vidtagna säkerhetsåtgärderna, utan överträdelsen 
beror uteslutande på en enskild anställds oaktsamhet. 
Motivering av beslutet 
Gällande regler m.m. 

Personuppgifter och personuppgiftsansvariges ansvar 
Artikel 4.1 i dataskyddsförordningen definierar begreppet personuppgifter som varje 
upplysning som avser en identifierad eller identifierbar fysisk person. 

Uppgifter om hälsa definieras i artikel 4.15 i dataskyddsförordningen som person-
uppgifter som rör en fysisk persons fysiska eller psykiska hälsa, inbegripet 
tillhandahållande av hälso- och sjukvårdstjänster, vilka ger information om dennes 
hälsostatus.  

Integritetsskyddsmyndigheten 
 

Diarienummer: IMY-2022-1290 
Datum: 2023-04-26 
 

4(9) 

 

Uppgifter om hälsa utgör så kallade känsliga personuppgifter.3 Även uppgifter som 
indirekt kan röja känsliga personuppgifter utgör en behandling av känsliga 
personuppgifter enligt artikel 9.1 i dataskyddsförordningen.4 Europeiska 
dataskyddsstyrelsen (EDPB) har uttalat att begreppet uppgifter om hälsa enligt 
dataskyddsförordningen måste tolkas brett mot bakgrund av bland annat EU-
domstolens dom i målet Lindqvist och då det framgår av skäl 53 till 
dataskyddsförordningen att uppgifter om hälsa förtjänar ett omfattande skydd.5  

Personuppgiftsansvarig är enligt artikel 4.7 i dataskyddsförordningen en fysisk eller 
juridisk person, offentlig myndighet, institution eller annat organ som ensamt eller 
tillsammans med andra bestämmer ändamålen och medlen för behandlingen av 
personuppgifter. Om ändamålen och medlen för behandlingen bestäms av 
unionsrätten eller medlemsstaternas nationella rätt kan den personuppgiftsansvarige 
eller de särskilda kriterierna för hur denne ska utses föreskrivas i unionsrätten eller i 
medlemsstaternas nationella rätt. Den personuppgiftsansvarige ansvarar för och ska 
kunna visa att de grundläggande principerna i artikel 5 i dataskyddsförordningen följs, 
det framgår av artikel 5.2 i dataskyddsförordningen. 

Enligt artikel 5.1 f i dataskyddsförordningen ska personuppgifterna behandlas på ett 
sätt som säkerställer lämplig säkerhet för personuppgifterna, inbegripet skydd mot 
obehörig eller otillåten behandling och mot förlust, förstöring eller skada genom 
olyckshändelse, med användning av lämpliga tekniska eller organisatoriska åtgärder. 

Vidare framgår det av artikel 24.1 att den personuppgiftsansvarige ansvarar för att 
genomföra lämpliga tekniska och organisatoriska åtgärder för att säkerställa och 
kunna visa att behandlingen utförs i enlighet med dataskyddsförordningen. Åtgärderna 
ska genomföras med beaktande av behandlingens art, omfattning, sammanhang och 
ändamål samt riskerna, av varierande sannolikhetsgrad och allvar, för fysiska 
personers fri- och rättigheter. Åtgärderna ska ses över och uppdateras vid behov.  

Av skäl 74 till dataskyddsförordningen framgår att personuppgiftsansvariga bör 
åläggas ansvaret för all behandling av personuppgifter som de utför eller som utförs på 
deras vägnar. Personuppgiftsansvariga bör särskilt vara skyldiga att vidta lämpliga och 
effektiva åtgärder och kunna visa att behandlingen är förenlig med 
dataskyddsförordningen, även vad gäller åtgärdernas effektivitet. Den 
personuppgiftsansvariga bör inom dessa åtgärder beakta behandlingens art, 
omfattning, sammanhang och ändamål samt risken för fysiska personers rättigheter 
och friheter. 

EDPB har anfört att i princip all behandling av personuppgifter av anställda som sker 
inom ramen för en organisations verksamhet kan betraktas som att den sker under 
den organisationens kontroll. Anställda som exempelvis har tillgång till personuppgifter 
inom en organisation betraktas i allmänhet inte som ”personuppgiftsansvariga” eller 
”personuppgiftsbiträden”, utan snarare som ”personer som agerar under den 
personuppgiftsansvariges eller personuppgiftsbiträdets befogenhet” i den mening som 
avses i artikel 29 i dataskyddsförordningen. I undantagsfall kan det dock hända att en 
anställd beslutar att använda personuppgifter för sina egna ändamål och därigenom 

 
3 EU-domstolens mål C-101/01, Lindqvist, EU:C:2003:596, punkt 51. 
4 EU-domstolens mål C-184/20, Vyriausioji tarnybinės etikos komisija, EU:C:2022:601, punkt 128. 
5 EDPB:s riktlinjer 03/2020 om behandling av uppgifter om hälsa för vetenskapliga forskningsändamål i samband med 
covid-19-utbrottet, s. 5. 

Integritetsskyddsmyndigheten 
 

Diarienummer: IMY-2022-1290 
Datum: 2023-04-26 
 

5(9) 

 

olagligt överskrider de befogenheter som han eller hon fick (till exempel för att starta 
sitt eget företag eller liknande).6 

Kravet på säkerhet vid behandling av personuppgifter m.m. 
Av artikel 32.1 i dataskyddsförordningen följer att den personuppgiftsansvarige och 
personuppgiftsbiträdet ska vidta lämpliga tekniska och organisatoriska åtgärder för att 
säkerställa en säkerhetsnivå som är lämplig i förhållande till risken med behandlingen. 
Det ska ske med beaktande av den senaste utvecklingen, genomförandekostnaderna 
och behandlingens art, omfattning, sammanhang och ändamål samt riskerna, av 
varierande sannolikhetsgrad och allvar, för fysiska personers rättigheter och friheter. 
Lämpliga säkerhetsåtgärder kan bland annat inbegripa pseudonymisering och 
kryptering av personuppgifter. 

Vid bedömningen av lämplig säkerhetsnivå ska särskild hänsyn tas till de risker som 
behandlingen medför, i synnerhet från oavsiktlig eller olaglig förstöring, förlust eller 
ändring eller till obehörigt röjande av eller obehörig åtkomst till de personuppgifter som 
överförts, lagrats eller på annat sätt behandlats. Det framgår av artikel 32.2 i 
dataskyddsförordningen. 

I skäl 39 till dataskyddsförordningen anges bland annat att personuppgifter bör 
behandlas på ett sätt som säkerställer lämplig säkerhet och konfidentialitet för 
personuppgifterna samt förhindrar obehörigt tillträde till och obehörig användning av 
personuppgifter och den utrustning som används för behandlingen. 

I skäl 75 till dataskyddsförordningen anges faktorer som bör beaktas vid bedömningen 
av risken för fysiska personers rättigheter och friheter. Bland annat nämns förlust av 
konfidentialitet när det gäller personuppgifter som omfattas av tystnadsplikt samt om 
behandlingen avser uppgifter om hälsa eller sexualliv.  

Skäl 83 till dataskyddsförordningen ger ytterligare vägledning om den närmare 
innebörden av dataskyddsförordningens krav på säkerhet vid behandling av 
personuppgifter, bland annat att personuppgiftsansvariga bör utvärdera riskerna med 
behandlingen och vidta åtgärder, såsom kryptering, för att minska dem. Vid 
bedömningen av datasäkerhetsrisken bör man även beakta de risker som 
personuppgiftsbehandling medför, såsom förstöring, förlust eller ändringar genom 
olyckshändelse eller otillåtna handlingar eller obehörigt röjande av eller obehörig 
åtkomst till de personuppgifter som överförts, lagrats eller på annat sätt behandlats, 
framför allt när denna kan medföra fysisk, materiell eller immateriell skada. 

IMY:s bedömning 

Utredningen i ärendet visar att regionen har tappat bort ett usb-minne. Usb-minnet 
lagrar okrypterade personuppgifter om hälsa och personnummer om 1 934 
registrerade. Usb-minnet har inte återfunnits. 

Personuppgiftsansvar 
Regionen har angett att de är personuppgiftsansvariga för den aktuella behandlingen 
men menar samtidigt att de inte brustit i sin ansvarsskyldighet då överträdelsen beror 
på en anställds oaktsamhet.  

 
6 Se Europeiska dataskyddsstyrelsens (EDPB) riktlinje 07/2020 angående begreppen personuppgiftsansvarig och 
personuppgiftsbiträde i GDPR, version 2.0, antaget den 7 juli 2021, punkt 19 och artikel 24.1 i 
dataskyddsförordningen. 

Integritetsskyddsmyndigheten 
 

Diarienummer: IMY-2022-1290 
Datum: 2023-04-26 
 

6(9) 

 

IMY konstaterar följande. Av artikel 4.7 i dataskyddsförordningen framgår bland annat 
att en personuppgiftsansvarig är en fysisk eller juridisk person, offentlig myndighet, 
institution eller annat organ som ensamt eller tillsammans med andra bestämmer 
ändamålen och medlen för behandlingen av personuppgifter. Personuppgiftsansvariga 
ska enligt artikel 5.2 i dataskyddsförordningen ansvara för och kunna visa att 
principerna i artikel 5.1 efterlevs (principen om ansvarsskyldighet). Vidare framgår det 
av artikel 24.1 att det är den personuppgiftsansvariga som ska genomföra lämpliga 
tekniska och organisatoriska åtgärder för att säkerställa och kunna visa att 
behandlingen utförs i enlighet med dataskyddsförordningen.  

IMY konstaterar att regionen bestämt ändamål och medel med behandlingen av 
personuppgifterna i förevarande fall, det vill säga hur och varför personuppgifterna ska 
behandlas. Det är således regionen som är personuppgiftsansvarig för behandlingen 
av personuppgifter.7 Att regionen är personuppgiftsansvarig innebär att de ansvarar för 
att följa dataskyddsförordningen vid behandlingen av personuppgifterna. Det ansvaret 
omfattar även kraven på säkerheten för uppgifterna. Den behandling som sker inom 
verksamheten ansvarar den personuppgiftsansvarige för även om det är frågan om 
misstag eller felbedömning som skett av exempelvis en anställd. Det är först om den 
anställde agerar för andra ändamål som inte omfattas av arbetsgivarens ändamål som 
det kan bli frågan om att den anställde eller någon annan är personuppgiftsansvarig 
för behandlingen. I detta fall har både lagringen av känsliga personuppgifter på ett 
okrypterat usb och förlusten av usb-minnet skett inom ramen för den anställdes tjänst. 
Regionen är således ansvarig för att behandlingen av personuppgifterna skett i 
enlighet med dataskyddsförordningens krav på säkerhet.  

Behandlingen har inneburit en hög risk  
Som personuppgiftsansvarig ska regionen vidta lämpliga tekniska och organisatoriska 
åtgärder för att säkerställa en säkerhetsnivå som är lämplig i förhållande till riskerna 
med behandlingen, se artikel 32 i dataskyddsförordningen. Personuppgifterna som 
behandlas måste till exempel skyddas mot förlust, obehörigt röjande eller obehörig 
åtkomst. Vad som är lämplig säkerhetsnivå varierar i förhållande till bland annat de 
risker för fysiska personers rättigheter och friheter som behandlingen medför samt 
behandlingens art, omfattning, sammanhang och ändamål. Vid bedömningen måste 
det exempelvis beaktas vad det är för typ av personuppgifter som behandlas, till 
exempel om det är fråga om uppgifter om hälsa.8 

Patienter får anses ha en hög förväntan på att obehöriga inte ska kunna ta del av de 
uppgifter som framkommer i kontakten med vården. Det eftersom patienter har rätt till 
en konfidentiell kontakt med vården.9 Behandling av personuppgifter inom hälso- och 
sjukvården innebär generellt en hög risk för de registrerades fri- och rättigheter. 

På det aktuella usb-minnet lagrar regionen uppgifter om hälsa som är känsliga 
personuppgifter. Behandling av känsliga personuppgifter kan innebära betydande 
risker för den personliga integriteten. Dessutom innehåller usb-minnet personnummer 
som anses vara särskilt skyddsvärda personuppgifter.10 Behandlingen av uppgifterna 
på usb-minnet är därför av en sådan art att uppgifterna kräver ett starkt skydd.  

 
7 Jfr EDPB:s riktlinje 07/2020 angående begreppen personuppgiftsansvarig och personuppgiftsbiträde i GDPR, 
version 2.0, antaget den 7 juli 2021, punkt 19 och 27. 
8 Se skälen 75 och 76 till dataskyddsförordningen. 
9 Inom både enskild som allmän hälso- och sjukvårdsverksamhet skyddas uppgifter om en enskilds hälsotillstånd eller 
andra personliga förhållanden av tystnadsplikt, se 6 kap. 12 § patientsäkerhetslagen (2010:659) och 25 kap. 1 § 
offentlighets- och sekretesslagen (2009:400). 
10 Jfr artikel 87 i dataskyddsförordningen och 3 kap. 10 § dataskyddslagen. 

Integritetsskyddsmyndigheten 
 

Diarienummer: IMY-2022-1290 
Datum: 2023-04-26 
 

7(9) 

 

Regionen har inte vidtagit tillräckliga säkerhetsåtgärder 
IMY konstaterar att den aktuella behandlingen innebär att lagring skett av 
personuppgifter på ett usb-minne utan att dessa skyddats av lämpliga 
säkerhetsåtgärder som till exempel kryptering. Kryptering innebär att den skyddsvärda 
informationen omvandlas från ett läsbart till ett kodat format med hjälp av en 
krypteringsnyckel. Informationen blir då oläslig för alla som inte har tillgång till 
krypteringsnyckeln. Detta innebär att den skyddsvärda informationen inte kan utläsas 
direkt där denna lagras utan en krypteringsnyckel. 

Av utredningen framgår att det direkt och ensamt av uppgifterna på det förlorade usb-
minnet går att utläsa att det rör uppgifter om hälsa kopplade till patienters 
personnummer, det vill säga det går att identifiera att de registrerade varit föremål för 
vård och behandling. IMY konstaterar vidare att även om vissa av värdena är inskrivna 
som ettor och nollor som ska representera ja eller nej, så fråntar inte det att det rör sig 
om uppgifter om hälsa och som kan kopplas till en identifierbar person.  

När personuppgifter behandlas på flyttbar lagringsmedia, till exempel usb, finns 
betydande risker att personuppgifter sprids på ett oavsiktligt sätt. De 
säkerhetsåtgärder som ska vidtas utifrån bedömning enligt artikel 32 i 
dataskyddsförordningen innebär att behandling av integritetskänsliga personuppgifter 
inte ska kunna gå förlorade, röjas obehörigen eller spridas på oavsiktligt sätt.  

Regionen ansvarar som personuppgiftsansvarig för att dessa personuppgifter 
behandlas på ett sätt som säkerställer lämplig säkerhet, vilket inbegriper skydd mot 
obehörig eller otillåten behandling och mot förlust, förstöring eller skada genom 
olyckshändelse. Att regionen lagrat hälsouppgifter på ett okrypterat usb-minne som de 
också tappat bort innebär att en påtaglig risk för att någon som inte har rätt att ta del 
av dem kan komma att få åtkomst till uppgifterna. Det innebär i sin tur att det även 
finns risk för att uppgifterna kan komma att spridas vidare. Regionen har därmed inte 
säkerställt en lämplig säkerhetsnivå i förhållande till risken för förlust, obehörigt 
röjande av eller obehörig åtkomst till personuppgifterna. 

Sammantaget finner IMY att regionen inte vidtagit lämpliga tekniska och 
organisatoriska åtgärder för att säkerställa en säkerhetsnivå som är lämplig i 
förhållande till risken med behandlingen genom att regionen har använt ett flyttbart 
medium för lagring av känsliga personuppgifter utan att säkerställa att obehöriga inte 
kan ta del av dem och därefter förlorat kontrollen över usb-minnet. Regionen har därför 
behandlat personuppgifter i strid med artikel 32.1 i dataskyddsförordningen.  

Val av ingripande 

Tillämpliga bestämmelser  
Av artikel 58.2 och artikel 83.2 i dataskyddsförordningen framgår att IMY har 
befogenhet att påföra administrativa sanktionsavgifter i enlighet med artikel 83. 
Beroende på omständigheterna i det enskilda fallet ska administrativa 
sanktionsavgifter påföras utöver eller i stället för de andra åtgärder som avses i artikel 
58.2, som till exempel förelägganden och förbud. Vidare framgår av artikel 83.2 vilka 
faktorer som ska beaktas vid beslut om administrativa sanktionsavgifter ska påföras 
och vid bestämmande av avgiftens storlek. Om det är fråga om en mindre överträdelse 
får IMY enligt vad som anges i skäl 148 istället för att påföra en sanktionsavgift utfärda 
en reprimand enligt artikel 58.2 b. Hänsyn ska tas till försvårande och förmildrande 
omständigheter i fallet, såsom överträdelsens karaktär, svårighetsgrad och varaktighet 
samt tidigare överträdelser av relevans. 

Integritetsskyddsmyndigheten 
 

Diarienummer: IMY-2022-1290 
Datum: 2023-04-26 
 

8(9) 

 

Medlemsstaterna får fastställa regler för om och i vilken utsträckning administrativa 
sanktionsavgifter kan påföras offentliga myndigheter. Det framgår av artikel 83.7 i 
dataskyddsförordningen. Sverige har i enlighet med detta beslutat att 
tillsynsmyndigheten ska få ta ut sanktionsavgifter av myndigheter. För överträdelser av 
bland annat artikel 32 ska avgiften uppgå till högst 5 000 000 kronor. Det framgår av 6 
kap. 2 § dataskyddslagen och artikel 83.4 i dataskyddsförordningen.  

Varje tillsynsmyndighet ska säkerställa att påförandet av administrativa 
sanktionsavgifter i varje enskilt fall är effektivt, proportionellt och avskräckande. Det 
anges i artikel 83.1 i dataskyddsförordningen.  

Sanktionsavgift ska påföras 
IMY har ovan bedömt att regionen har överträtt artikel 32.1 i dataskyddsförordningen. 
Överträdelser av den bestämmelsen kan, som framgår ovan, föranleda sanktions-
avgifter. IMY finner vid en samlad bedömning av de omständigheter som beskrivs 
under rubriken Sanktionsavgiftens storlek att det finns skäl att påföra nämnden en 
sanktionsavgift och att det därmed inte är fråga om en sådan mindre överträdelse att 
det finns skäl att i stället utfärda en reprimand. 

Sanktionsavgiftens storlek 
För överträdelser av bland annat artikel 32 i dataskyddsförordningen får 
sanktionsavgiften för offentliga myndigheter uppgå till högst 5 000 000 kronor. Det 
framgår av 6 kap. 2 § dataskyddslagen och artikel 83.4 i dataskyddsförordningen. I 
bedömningen av överträdelsens allvarlighet beaktar IMY i enlighet med artikel 83.2 g i 
dataskyddsförordningen att behandlingen har omfattat känsliga personuppgifter om 
hälsa. 

Vidare beaktar IMY vad som framkommit om överträdelsens karaktär, svårighetsgrad 
och varaktighet utifrån vad som anges i artikel 83.2 a i dataskyddsförordningen. 
Överträdelsen har skett genom att regionen har lagrat okrypterade personuppgifter om 
patienter på ett usb-minne och förlorat kontrollen över usb-minnet. Det har inneburit att 
regionen inte har säkerställt en lämplig säkerhetsnivå i förhållande till risken för förlust, 
obehörigt röjande av eller obehörig åtkomst till personuppgifterna. Behandlingen har 
inneburit att ett större antal patienter kan identifieras direkt genom personnummer 
tillsammans med uppgifter om hälsa, vilket innebär en hög risk för de registrerades fri- 
och rättigheter. Att regionen inte har uppfyllt säkerhetskraven är allvarligt eftersom det 
är frågan om personuppgifter av sådan typ att uppgifterna kräver ett starkt skydd 
utifrån behandlingens art. 

Det avser dessutom personuppgifter som skyddas av sekretess. Mot bakgrund av att 
regionen uppgett att det rör sig om 1 934 registrerade kan det även konstateras att 
överträdelsen berör ett stort antal registrerade.  

IMY anser att det är en försvårande omständighet att usb-minnet inte återfunnits och 
det är oklart vilken spridning personuppgifterna har fått.  

IMY bestämmer utifrån en samlad bedömning att regionen ska betala en administrativ 
sanktionsavgift på 200 000 (tvåhundratusen) kronor. 

 

 

Integritetsskyddsmyndigheten 
 

Diarienummer: IMY-2022-1290 
Datum: 2023-04-26 
 

9(9) 

 

Detta beslut har fattats av den tillförordnade enhetschefen Linn Sandmark efter 
föredragning av juristen Anna Hellgren Westerlund. Vid den slutliga handläggningen 
av ärendet har enhetschefen Katarina Tullstedt medverkat. Vid handläggningen av 
ärendet har it- och informationssäkerhetsspecialisten Joyce Wong medverkat. 

Linn Sandmark, 2023-04-26   (Det här är en elektronisk signatur) 

 
 
Bilaga 
Information om betalning av sanktionsavgift 
 
Kopia till 
Dataskyddsombudet  
Klaganden  
 
Hur man överklagar  

Om ni vill överklaga beslutet ska ni skriva till Integritetsskyddsmyndigheten. Ange i 
skrivelsen vilket beslut ni överklagar och den ändring som ni begär. Överklagandet ska 
ha kommit in till Integritetsskyddsmyndigheten senast tre veckor från den dag beslutet 
meddelades. Om överklagandet har kommit in i rätt tid sänder 
Integritetsskyddsmyndigheten det vidare till Förvaltningsrätten i Stockholm för 
prövning.  

Ni kan e-posta överklagandet till Integritetsskyddsmyndigheten om det inte innehåller 
några integritetskänsliga personuppgifter eller uppgifter som kan omfattas av 
sekretess. Myndighetens kontaktuppgifter framgår av beslutets första sida.  

