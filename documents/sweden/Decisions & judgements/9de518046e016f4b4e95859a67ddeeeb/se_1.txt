Beslut

Diarienr

2020-10-09

DI-2020-4958

Svenska Europainkasso AB
Box 1187
432 36 Varberg

Tillsyn enligt inkassolagen (1974:182) mot
Svenska Europainkasso AB
Datainspektionens beslut
Svenska Europainkasso AB har brutit mot 4 § inkassolagen genom felaktigt
processval.
Datainspektionen förutsätter att Svenska Europainkasso AB vidtar åtgärder
för att säkerställa att man framöver beaktar inkomna invändningar vid valet
av processform.
Ärendet avslutas.

Redogörelse för tillsynsärendet
Datainspektionen har mottagit ett klagomål mot Svenska Europainkasso AB.
Enligt klaganden har inkassobolaget ansökt om betalningsföreläggande hos
Kronofogdemyndigheten trots att fordran har bestritts.
Datainspektionen har inlett tillsyn mot Svenska Europainkasso AB för att
granska bolagets rutiner vid val av processform samt vad som skett i det
enskilda ärendet.
Svenska Europainkasso AB har inkommit med sina generella rutiner för val
av processform samt i ett yttrande till Datainspektionen anfört bland annat
följande.

Postadress: Box 8114, 104 20 Stockholm
Webbplats: www.datainspektionen.se

E-post: datainspektionen@datainspektionen.se
Telefon: 08-657 61 00

1 (5)

Datainspektionen

DI-2020-4958

Den 13 november 2019 tog Svenska Europainkasso AB per mejl
emot en invändning mot ett inkassokrav som Svenska
Europainkasso AB skickat ut till gäldenären den 11 november
2019. Svenska Europainkasso AB bedömde att invändningen var
ett bestridande.
I efterföljande telefonsamtal uppger sig en mansperson vara
ombud för gäldenären och Svenska Europainkasso AB begär
under telefonsamtalet in fullmakt för ombudet. Vid
förberedelse av stämning mot gäldenären går Svenska
Europainkasso AB igenom samtliga handlingar och kontaktar
uppdragsgivaren. Då har det fortfarande inte inkommit någon
fullmakt. Av den anledningen kan det inte uteslutas att det är
en annan person än gäldenären som fört talan. Samtlig
mejlkonversation kommer från mejladress som kan antas inte
tillhöra gäldenären. Vid kontakt med uppdragsgivaren påtalas
även att det aldrig varit några problem med gäldenären,
däremot är det närstående till gäldenären som haft annan
uppfattning.
Med anledning av osäkerheten kring om det var gäldenären
som framfört sin ståndpunkt bedömde Svenska Europainkasso
AB att en ansökan om betalningsföreläggande hos
Kronofogdemyndigheten var den för gäldenären mest lämpliga
processformen eftersom Kronofogdemyndigheten måste delge
gäldenären betalningsföreläggande som då, om oinformerad,
själv kan ta ställning. Om Svenska Europainkasso AB hade valt
att lämna in stämningsansökan hade klaganden kunnat hävda
att Svenska Europainkasso AB inte följt god inkassosed genom
att acceptera en talan som inte kommit från gäldenären.
Efter att ansökan om betalningsföreläggande gjorts har Svenska
Europainkasso AB i mejl påtalat fullmakt och i samma mejl
felaktigt meddelat att det saknas ”grund för bestridandet” när
det skulle vara att det saknas ”fullmakt för bestridandet”.

2 (5)

Datainspektionen

DI-2020-4958

Skäl för beslutet
Tillämpliga bestämmelser m.m.
Inkassoverksamhet ska bedrivas enligt god inkassosed (4 § inkassolagen).
Vad som är god inkassosed framgår av 5–11 §§ inkassolagen,
Datainspektionens allmänna råd ”Tillämpning av inkassolagen” och
Datainspektionens praxis i inkassofrågor.
En summarisk process är inte meningsfull när gäldenären har gjort en saklig
invändning som medför att fordringsanspråket måste prövas materiellt. Om
det tydligt framgår att gäldenärens invändning är sakligt grundad bör en
eventuell talan i stället väckas vid domstol genom en stämningsansökan.
Enligt god inkassosed får en ansökan om betalningsföreläggande därför inte
lämnas in om gäldenären har gjort klart att fordran bestrids och angett en
saklig grund för sitt bestridande (Datainspektionens allmänna råd s. 36 f.).
Ett felaktigt val av processform kan vidare leda till en ansökan eller ett utslag
i mål om betalningsföreläggande, vilket i sin tur innebär att gäldenären på
felaktiga grunder noteras i kreditupplysningsregister (Datainspektionens
allmänna råd s. 37).
Datainspektionens bedömning
Det är ostridigt att det som Svenska Europainkasso AB har mottagit är en
sådan sakligt grundad invändning som fråntar inkassobolaget möjligheten
att använda den summariska processen och medför att inkassobolaget
istället ska väcka talan vid domstol genom en stämningsansökan. Frågan är
om de omständigheter som Svenska Europainkasso AB redogjort för
verkligen ger ett inkassobolag rätt att ändå ansöka om
betalningsföreläggande.
God inkassosed ställer inte upp några särskilda krav på formerna för ett
bestridande eller på identifiering i samband med ett bestridande. Ett
inkassobolag bör i normalfallet utgå från att det är gäldenären som framfört
en invändning då den uppges komma från gäldenären.
Såsom Datainspektionen har uppfattat det har Svenska Europainkasso AB
angett tre omständigheter till stöd för sitt antagande att gäldenären själv inte
står bakom den invändning som gjorts. Invändningen har getts in via en

3 (5)

Datainspektionen

DI-2020-4958

mejladress som ser ut att vara kopplad till en annan person än gäldenären,
någon annan än gäldenären har senare framfört invändningen via telefon
utan att uppvisa fullmakt och uppdragsgivaren uppger sig aldrig ha haft
problem med gäldenären men med en till gäldenären närstående person.
Datainspektionen anser att ingen av dessa omständigheter, eller
omständigheterna sammantaget, ger anledning att anta att gäldenären själv
inte står bakom den invändning som gjorts. Invändningen skulle således ha
beaktats vid valet av processform och därvid lett fram till en ansökan om
stämning istället för en ansökan om betalningsföreläggande.
Datainspektionen konstaterar att Svenska Europainkasso AB genom sitt
felaktiga antagande också gjort ett felaktigt processval. Agerandet strider
mot god inkassosed och därmed även mot 4 § inkassolagen.
Datainspektionen förutsätter att bolaget vidtar åtgärder för att säkerställa att
man framöver beaktar inkomna invändningar vid valet av processform.

Hur man överklagar
Om ni vill överklaga beslutet ska ni skriva till Datainspektionen. Ange i
skrivelsen vilket beslut som överklagas och den ändring som ni begär.
Överklagandet ska ha kommit in till Datainspektionen senast tre veckor från
den dag ni fick del av beslutet. Datainspektionen sänder överklagandet
vidare till Förvaltningsrätten i Stockholm för prövning, om inspektionen inte
själv ändrar beslutet på det sätt ni har begärt. Även Justitiekanslern får
överklaga beslutet för att tillvarata allmänna intressen. Tiden för
överklagande för Justitiekanslern räknas dock från den dag beslutet
meddelades.
Förutsatt att överklagandet inte innehåller några integritetskänsliga
personuppgifter eller uppgift som kan omfattas av sekretess, kan ni e-posta
överklagandet till datainspektionen@datainspektionen.se.

Detta beslut har fattats av enhetschefen Catharina Fernquist efter
föredragning av juristen Karin Ekström.

4 (5)

Datainspektionen

DI-2020-4958

Catharina Fernquist, 2020-10-09 (Det här är en elektronisk signatur)
Kopia till:
Klaganden
Justitiekanslern

5 (5)

