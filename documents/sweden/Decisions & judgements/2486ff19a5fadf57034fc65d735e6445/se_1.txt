1(10)

Regionstyrelsen i Region Uppsala
751 85 Uppsala
 

Diarienummer:
DI-2019-9457

Datum:
2022-01-26

Beslut efter tillsyn enligt 
dataskyddsförordningen mot 
Regionstyrelsen i Region Uppsala

Innehållsförteckning
Integritetsskyddsmyndighetens beslut............................................................................ 2
Redogörelse för tillsynsärendet...................................................................................... 2
Utgångspunkten för tillsynen................................................................................ 2
Uppgifter från regionstyrelsen.............................................................................. 2

Den första kategorin av personuppgiftsbehandling – e-post som 
skickades automatiserat............................................................................ 3
Den andra kategorin av personuppgiftsbehandling – e-post som 
skickades manuellt.................................................................................... 3
Information som rör båda personuppgiftsbehandlingarna......................... 4
Motivering av beslutet..................................................................................................... 5
Gällande regler.................................................................................................... 5
Den personuppgiftsansvariges ansvar...................................................... 5
Kravet på säkerhet vid behandling av personuppgifter m.m..................... 5
IMY:s bedömning................................................................................................. 6
Personuppgiftsansvar............................................................................... 6
Känsliga personuppgifter har skickats okrypterat inom regionen.............. 6
Val av ingripande................................................................................................. 7
Rättslig reglering....................................................................................... 7
Påförande av sanktionsavgift.................................................................... 7
Hur man överklagar...................................................................................................... 10

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Page 1 of 10Integritetsskyddsmyndigheten

Diarienummer: DI-2019-9457
Datum: 2022-01-26

2(10)

Integritetsskyddsmyndighetens beslut
Integritetsskyddsmyndigheten (IMY) konstaterar att Regionstyrelsen i Region Uppsala 
(regionstyrelsen) som personuppgiftsansvarig har, under tiden från den 25 maj 2018 
till den 7 maj 2019, behandlat personuppgifter i strid med artikel 32.1 i 
dataskyddsförordningen1. Det har skett genom att regionstyrelsen inom regionen 
skickat känsliga personuppgifter och personnummer via e-post. Överföringen av e-
posten var krypterad men inte informationen i e-postmeddelandena. Behandlingen har 
också skett i strid med Region Uppsalas egna riktlinjer. Det innebär att regionstyrelsen 
inte har vidtagit lämpliga tekniska och organisatoriska åtgärder för att säkerställa en 
säkerhetsnivå som är lämplig i förhållande till risken med behandlingen. 

IMY beslutar med stöd av artiklarna 58.2 och 83 i dataskyddsförordningen och 6 kap. 
2 § dataskyddslagen2 att regionstyrelsen, för överträdelse av artikel 32.1 i 
dataskyddsförordningen, ska betala en administrativ sanktionsavgift på 300 000 
(trehundratusen) kronor. 
Redogörelse för tillsynsärendet
Utgångspunkten för tillsynen

IMY beslutade att inleda en tillsyn mot regionstyrelsen efter en anmälan om 
personuppgiftsincident från regionstyrelsen den 7 maj 2019. 

IMY:s granskning omfattar två kategorier av personuppgiftsbehandlingar. 

Den första kategorin avser e-postmeddelanden med patientuppgifter som skickades 
automatiserat till berörda vårdförvaltningar inom Region Uppsala för bland annat 
administration och kvalitetssäkring. 

Den andra kategorin avser e-postmeddelanden med patientuppgifter som skickades 
manuellt till forskare och läkare inom Region Uppsala för bland annat forskning och 
kvalitetsuppföljning. 

IMY har granskat om personuppgiftsbehandlingarna i e-posten uppfyller de krav på 
säkerhet som ställs i artikel 32 i dataskyddsförordningen. 

Dataskyddsförordningen började tillämpas den 25 maj 2018. IMY:s tillsyn omfattar 
därför perioden från den 25 maj 2018 till den 7 maj 2019 (då anmälan kom in). IMY har 
inte granskat de åtgärder som regionstyrelsen har uppgett att den vidtagit efter den 7 
maj 2019.

Uppgifter från regionstyrelsen 

Regionstyrelsen har uppgett bland annat följande.

1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning).
2 Lagen (2018:218) med kompletterande bestämmelser till EU:s dataskyddsförordning.

Page 2 of 10Integritetsskyddsmyndigheten

Diarienummer: DI-2019-9457
Datum: 2022-01-26

3(10)

Den första kategorin av personuppgiftsbehandling – e-post som skickades 
automatiserat 
Statistikdatabasen Cosmic Intelligence hämtade personuppgifter från 
huvudjournalsystemet Cosmic. Personuppgifterna hämtades sedan av Business 
Objects som lade informationen i en excelfil. Överföringarna skedde automatiskt varje 
månad. Business Objects skickade därefter excelfilerna till berörda vårdförvaltningar 
inom Region Uppsala, såsom Akademiska sjukhuset och Lasarettet i Enköping. E-
postmeddelandena skickades automatiserat varje månad till Region Uppsalas e-
postdomäner. E-postmeddelandena skickades enbart till behöriga personer inom den 
förvaltning som var berörd inom Region Uppsala.

De aktuella excelfilerna kunde innehålla samtliga uppgifter från patientjournalen, 
förutom den löpande texten från patientjournalens fritextfält. Beroende på typ av 
rapport kunde även andra uppgifter ingå, såsom väntetider och patientkategori. 
Excelfilerna innehöll även uppgifter om personnummer, namn, vårdande enhet och 
kontaktdatum. 

Cirka 25 e-postmeddelanden skickades varje månad till ett hundratal mottagare inom 
Akademiska sjukhusets verksamhetsområde. Hundratals sändare och mottagare inom 
Region Uppsala hade tillgång till personuppgifterna. 

Det övergripande syftet med personuppgiftsbehandlingen har varit administration, 
exempelvis att korrigera fel i verksamheterna och att åtgärda dem. Dessutom har 
syftet varit att utveckla och säkra kvaliteten i verksamheten.

Personuppgiftsbehandlingen har pågått sedan 2015 och fram till regionstyrelsens 
anmälan om incidenten till IMY den 7 maj 2019. Behandlingen stoppades helt i 
samband med att incidenten upptäcktes. 

Den andra kategorin av personuppgiftsbehandling – e-post som skickades 
manuellt
Statistikdatabasen Cosmic Intelligence hämtade personuppgifter från 
huvudjournalsystemet Cosmic. Utdatasystemet Diver hämtade sedan personuppgifter 
från Cosmic Intelligence samt de patientadministrativa systemen IMX och PAS. Uttag 
av personuppgifter gjordes sedan manuellt från Diver till excelfiler. De manuella 
uttagen gjordes av bland annat systemutvecklare och administratören på 
regionkontoret. Dessa excelfiler skickades sedan till läkare när de hade begärt 
uppgifter i kvalitetsuppföljningssyfte och till forskare när de hade begärt 
forskningsunderlag. E-postmeddelandena skickades enbart till mottagare som var 
anställda inom Region Uppsala, det vill säga endast till Region Uppsalas e-
postdomäner. Det innebär att e-postmeddelandena inte skickades till e-postadresser 
knutna till Uppsala universitet. 

Excelfilerna kunde bland annat innehålla uppgifter om personnummer, diagnoskoder, 
kontaktdatum, verksamhetsområde, ålder, län, åtgärdskod och avdelning. Excelfilerna 
innehöll inte uppgifter om namn. Excelfilerna rörde enbart patienter som behandlades 
på Akademiska sjukhuset. 

Cirka 200−250 e-postmeddelanden skickades per år. Hundratals sändare och 
mottagare inom Region Uppsala hade tillgång till personuppgifterna. 

Personuppgifterna behandlades för administrativa syften och för att utveckla och säkra 
kvaliteten i verksamheten samt för forskningsändamål. 

Page 3 of 10Integritetsskyddsmyndigheten

Diarienummer: DI-2019-9457
Datum: 2022-01-26

4(10)

Personuppgiftsbehandlingen pågick från september 2014 till regionstyrelsens anmälan 
om incidenten till IMY den 7 maj 2019. Behandlingen stoppades helt i samband med 
att incidenten upptäcktes och ett arbete påbörjades för att ta fram en lösning för 
kryptering av e-post.

Information som rör båda personuppgiftsbehandlingarna
Personuppgiftsansvar

Regionstyrelsen är personuppgiftsansvarig för den personuppgiftsbehandling som rör 
sammanställning av data i Business Objects och för den behandling som sker vid 
automatisk överföring via e-post. Behandlingen sker på förvaltningen regionkontoret, 
som är placerad under nämnden regionstyrelsen. Denna bedömning görs mot 
bakgrund av att regionstyrelsen är en självständig förvaltningsmyndighet som 
bestämmer ändamål och medel med personuppgiftsbehandlingen. 

Regionstyrelsen är även personuppgiftsansvarig för den behandling som sker i Diver 
och för den behandling som sker via den manuella överföringen via e-post. 

Regionstyrelsen har bifogat dokumenten Reglemente för styrelser och nämnder i 
Region Uppsala samt Regionstyrelsens delegationsordning.

Styrdokument

Enligt Region Uppsalas styrdokument om hantering av post och e-post får känsliga 
personuppgifter inte kommuniceras via e-post. 

Kategorier av registrerade

Kategorier av registrerade är anställda, patienter, barn och personer med skyddad 
identitet. Vad gäller anställda förekommer uppgifter om dem endast i sändande och 
mottagande e-postadresser. 

Personuppgiftsbehandlingarna rör sammantaget mellan 100 000 och 500 000 individer 
för perioden 2015−2019.

Kategorier av användare

De kategorier av användare som har tillgång till personuppgifterna är administrativ 
personal med access till källsystem och lagringsytor.

Kryptering

Transporten (överföringen) av e-posten inom regionen var krypterad men 
informationen i excelfilerna var inte skyddad genom kryptering. 

Transporten av e-posten skickades krypterad med det kryptografiska 
kommunikationsprotokollet TLS1.2 till mottagare inom Region Uppsala. 
Regionstyrelsen använde i den första personuppgiftsbehandlingen en lokal e-
postserver vid transporten av e-posten mellan Business Objects och mottagare inom 
regionen. I den andra behandlingen använde regionstyrelsen Microsofts Outlook för e-
posten. 

Page 4 of 10Integritetsskyddsmyndigheten

Diarienummer: DI-2019-9457
Datum: 2022-01-26

5(10)

Det saknades tekniska skyddsåtgärder för att förhindra läsning och ändring av 
informationen i excelfilerna. Det saknades också skyddsåtgärder för att förhindra att 
obehöriga tog del av informationen.
Motivering av beslutet
Gällande regler

Den personuppgiftsansvariges ansvar
Den som ensamt eller tillsammans med andra bestämmer ändamålen och medlen för 
behandlingen av personuppgifter är personuppgiftsansvarig. Det framgår av artikel 4.7 
i dataskyddsförordningen.

Den personuppgiftsansvarige ansvarar för och ska kunna visa att de grundläggande 
principerna i artikel 5 i dataskyddsförordningen följs (artikel 5.2 i förordningen).

Den personuppgiftsansvarige ansvarar för att genomföra lämpliga tekniska och 
organisatoriska åtgärder för att säkerställa och kunna visa att behandlingen utförs i 
enlighet med dataskyddsförordningen. Åtgärderna ska genomföras med beaktande av 
behandlingens art, omfattning, sammanhang och ändamål samt riskerna, av 
varierande sannolikhetsgrad och allvar, för fysiska personers fri- och rättigheter. 
Åtgärderna ska ses över och uppdateras vid behov. Det framgår av artikel 24.1 i 
dataskyddsförordningen.

Kravet på säkerhet vid behandling av personuppgifter m.m.
Uppgifter om hälsa utgör så kallade känsliga personuppgifter. Det är förbjudet att 
behandla sådana personuppgifter enligt artikel 9.1 i dataskyddsförordningen, såvida 
behandlingen inte omfattas av något av undantagen i artikel 9.2 i förordningen.

Av artikel 32 i dataskyddsförordningen följer att den personuppgiftsansvarige och 
personuppgiftsbiträdet ska vidta lämpliga tekniska och organisatoriska åtgärder för att 
säkerställa en säkerhetsnivå som är lämplig i förhållande till risken med behandlingen. 
Det ska ske med beaktande av den senaste utvecklingen, genomförandekostnaderna 
och behandlingens art, omfattning, sammanhang och ändamål samt riskerna, av 
varierande sannolikhetsgrad och allvar, för fysiska personers rättigheter och friheter.

Vid bedömningen av lämplig säkerhetsnivå ska särskild hänsyn tas till de risker som 
behandlingen medför, i synnerhet från oavsiktlig eller olaglig förstöring, förlust eller 
ändring eller till obehörigt röjande av eller obehörig åtkomst till de personuppgifter som 
överförts, lagrats eller på annat sätt behandlats. Det framgår av artikel 32.2 i 
dataskyddsförordningen. 

I skäl 75 i dataskyddsförordningen anges faktorer som ska beaktas vid bedömningen 
av risken för fysiska personers rättigheter och friheter. Bland annat nämns förlust av 
konfidentialitet när det gäller personuppgifter som omfattas av tystnadsplikt samt om 
behandlingen avser uppgifter om hälsa eller sexualliv. Vidare ska beaktas om 
behandlingen gäller personuppgifter om sårbara fysiska personer, framförallt barn, 
eller om behandlingen inbegriper ett stort antal personuppgifter och gäller ett stort 
antal registrerade.

Även skälen 39 och 83 ger vägledning om den närmare innebörden av 
dataskyddsförordningens krav på säkerhet vid behandling av personuppgifter.

Page 5 of 10Integritetsskyddsmyndigheten

Diarienummer: DI-2019-9457
Datum: 2022-01-26

6(10)

IMY:s bedömning 

Personuppgiftsansvar
Regionstyrelsen har uppgett att den är personuppgiftsansvarig för de e-
postöverföringar som beskrivs i ärendet, vilket stöds av utredningen i ärendet. IMY 
bedömer därför att regionstyrelsen är personuppgiftsansvarig för de aktuella 
behandlingarna. 

Känsliga personuppgifter har skickats okrypterat inom regionen
Regionstyrelsen har skickat excelfiler med patientuppgifter inom regionen via e-post. 
När det gäller den första kategorin av personuppgiftsbehandling skickades cirka 25 e-
postmeddelanden automatiskt varje månad och när det gäller den andra kategorin 
skickades cirka 200-250 e-postmeddelanden manuellt per år. Överföringen av e-
posten inom regionen var krypterad men inte informationen i excelfilerna. 

Regionstyrelsen har uppgett att känsliga personuppgifter inte får kommuniceras via e-
post enligt Region Uppsalas styrdokument om hantering av post och e-post.

Som personuppgiftsansvarig ska regionstyrelsen vidta lämpliga tekniska och 
organisatoriska åtgärder för att säkerställa en säkerhetsnivå som är lämplig i 
förhållande till riskerna (artikel 32 i dataskyddsförordningen). Personuppgifterna som 
behandlas måste till exempel skyddas mot obehörigt röjande eller obehörig åtkomst. 

Vad som är lämplig säkerhetsnivå varierar i förhållande till bland annat de risker för 
fysiska personers rättigheter och friheter som behandlingen medför samt 
behandlingens art, omfattning, sammanhang och ändamål. Vid bedömningen måste 
det exempelvis beaktas vad det är för typ av personuppgifter som behandlas, till 
exempel om det är fråga om uppgifter om hälsa.3

De aktuella excelfilerna innehöll personuppgifter om hälsa som är känsliga 
personuppgifter. Behandling av känsliga personuppgifter kan innebära betydande 
risker för den personliga integriteten. Dessutom innehöll excelfilerna personnummer 
som anses vara särskilt skyddsvärda personuppgifter4. Uppgifterna i e-
postmeddelandena var därför av en sådan art att de krävde ett starkt skydd. 

Överföringen av e-posten från regionstyrelsen var krypterad men inte informationen i 
e-postmeddelandena. Det innebar att informationen i excelfilerna inte kunde avlyssnas 
(läsas) under själva överföringen. Däremot kunde informationen läsas i klartext av 
såväl behöriga som obehöriga mottagare efter överföringen. Vid en automatiserad 
överföring finns en viss risk för att uppgifter kommer i orätta händer ifall systemet 
skulle uppdateras felaktigt. Vid en manuell överföring av personuppgifter finns en ännu 
högre risk för att uppgifterna kommer i orätta händer jämfört med en automatiserad 
överföring. Detta eftersom personen som skickar uppgifterna skulle kunna skriva en 
felaktig mottagaradress5. Enligt IMY:s bedömning borde regionstyrelsen ha vidtagit 
tekniska åtgärder, till exempel i form av kryptering, för att skydda informationen i de 
automatiserade och de manuella e-postmeddelandena mot obehörigt röjande eller 
obehörig åtkomst och därigenom säkerställa en lämplig skyddsnivå. 

Enligt regionstyrelsen anges i Region Uppsalas styrdokument om hantering av post 
och e-post att känsliga personuppgifter inte får kommuniceras via e-post. 

3 Se skälen 75 och 76 i dataskyddsförordningen.
4 Se artikel 87 i dataskyddsförordningen och 3 kap. 10 § dataskyddslagen.
5 Se Datainspektionens rapport Anmälda personuppgiftsincidenter 2019 (rapport 2020:2).

Page 6 of 10Integritetsskyddsmyndigheten

Diarienummer: DI-2019-9457
Datum: 2022-01-26

7(10)

Regionstyrelsen har således identifierat de risker som behandlingen av känsliga 
personuppgifter i e-post medför men inte vidtagit tillräckliga åtgärder för att följa 
riktlinjerna. IMY finner därmed att regionstyrelsen inte har vidtagit de lämpliga 
organisatoriska åtgärder som krävs för att säkerställa behandlingens säkerhet.

Sammantaget finner IMY att regionstyrelsen inte vidtagit lämpliga tekniska och 
organisatoriska åtgärder för att säkerställa en säkerhetsnivå som är lämplig i 
förhållande till risken med behandlingen. Regionstyrelsen har därför behandlat 
personuppgifter i strid med artikel 32.1 i dataskyddsförordningen. 

Val av ingripande

Rättslig reglering
IMY har vid överträdelser av dataskyddsförordningen ett antal korrigerande 
befogenheter att tillgå enligt artikel 58.2 a–j i dataskyddsförordningen, bland annat 
reprimand, föreläggande och sanktionsavgifter.

IMY ska påföra sanktionsavgifter utöver eller i stället för andra korrigerande åtgärder 
som avses i artikel 58.2 i dataskyddsförordningen, beroende på omständigheterna i 
varje enskilt fall. 

Medlemsstaterna får fastställa regler för om och i vilken utsträckning administrativa 
sanktionsavgifter kan påföras offentliga myndigheter. Det framgår av artikel 83.7 i 
förordningen. Sverige har i enlighet med detta beslutat att tillsynsmyndigheten ska få 
ta ut sanktionsavgifter av myndigheter. För överträdelser av bland annat artikel 32 ska 
avgiften uppgå till högst 5 000 000 kronor. Det framgår av 6 kap. 2 § dataskyddslagen 
samt artikel 83.4 i dataskyddsförordningen.

Om en personuppgiftsansvarig eller ett personuppgiftsbiträde, med avseende på en 
och samma eller sammankopplade uppgiftsbehandlingar, uppsåtligen eller av 
oaktsamhet överträder flera av bestämmelserna i denna förordning får den 
administrativa sanktionsavgiftens totala belopp inte överstiga det belopp som fastställs 
för den allvarligaste överträdelsen. Det framgår av artikel 83.3 i 
dataskyddsförordningen.

Varje tillsynsmyndighet ska säkerställa att påförandet av administrativa 
sanktionsavgifter i varje enskilt fall är effektivt, proportionellt och avskräckande. Det 
anges i artikel 83.1 i dataskyddsförordningen.

I artikel 83.2 i dataskyddsförordningen anges de faktorer som ska beaktas för att 
bestämma om en administrativ sanktionsavgift ska påföras, men också vid 
bestämmandet av sanktionsavgiftens storlek. Om det är fråga om en mindre 
överträdelse får IMY enligt vad som anges i skäl 148 i stället för att påföra en 
sanktionsavgift utfärda en reprimand enligt artikel 58.2 b i förordningen. Hänsyn ska 
tas till försvårande och förmildrande omständigheter i fallet, såsom överträdelsens 
karaktär, svårighetsgrad och varaktighet samt tidigare överträdelser av relevans.

Påförande av sanktionsavgift 
IMY har ovan bedömt att regionstyrelsen har överträtt artikel 32.1 i 
dataskyddsförordningen. Överträdelser av den bestämmelsen kan, som framgår ovan, 
föranleda sanktionsavgifter. 

Page 7 of 10Integritetsskyddsmyndigheten

Diarienummer: DI-2019-9457
Datum: 2022-01-26

8(10)

Överträdelserna har skett genom att regionstyrelsen har skickat en stor mängd 
okrypterade patientuppgifter inom regionen genom krypterad e-post. 
Personuppgifterna i e-posten var bland annat känsliga personuppgifter och 
personnummer, vilket innebar en hög risk för de registrerades fri- och rättigheter. 
Behandlingarna har skett systematiskt och under en längre tid. Behandlingarna har 
också skett i strid med Region Uppsalas egna riktlinjer. Dessa faktorer innebär 
sammantaget att en sanktionsavgift bör påföras. 

IMY konstaterar att den manuella respektive den automatiska överföringen av e-post 
utgör sammankopplade uppgiftsbehandlingar enligt artikel 83.3 i 
dataskyddsförordningen. Detta eftersom behandlingarna rör patientuppgifter som 
hämtades från huvudjournalsystemet Cosmic för liknande ändamål såsom 
administration och kvalitetssäkring. Dessutom är det frågan om överträdelse av 
samma bestämmelse det vill säga artikel 32.1 i förordningen.

Vid bestämmande av sanktionsavgiftens storlek ska IMY beakta både försvårande och 
förmildrande omständigheter samt att den administrativa sanktionsavgiften ska vara 
effektiv, proportionell och avskräckande.

Det är försvårande att personuppgiftsbehandlingarna har pågått under en längre tid, 
det vill säga under den granskade perioden från den 25 maj 2018 till den 7 maj 2019, 
och att de har skett systematiskt. Det är även försvårande att behandlingarna omfattat 
en stor mängd hälsouppgifter som obehöriga kunnat få åtkomst till efter överföringen. 
När det gäller den första kategorin av personuppgiftsbehandling, har det rört sig om 
cirka 25 e-postmeddelanden per månad som obehöriga har kunnat få åtkomst till och 
när det gäller den andra kategorin har det rört sig om cirka 200−250 e-
postmeddelanden per år. Regionstyrelsen uppskattar att 
personuppgiftsbehandlingarna sammantaget har rört mellan 100 000 och 500 000 
individer för perioden 2015−2019. Det är således frågan om ett stort antal registrerade 
under ett år. Genom de uppgifter som behandlas kan de registrerade identifieras direkt 
genom till exempel namn, personnummer och uppgifter om hälsa. IMY anser därför att 
uppgifternas karaktär, omfattning och de registrerades beroendeställning ger 
regionstyrelsen ett särskilt ansvar att säkerställa ett lämpligt skydd för 
personuppgifterna, vilket inte skett.

Det är vidare försvårande att behandlingarna skett i strid med Region Uppsalas egna 
riktlinjer om att känsliga personuppgifter inte ska skickas via e-post.

Som förmildrande omständigheter beaktar IMY att överföringen av e-posten var 
krypterad och att e-posten skickades internt inom regionen. Det innebär att 
regionstyrelsen har vidtagit vissa åtgärder i syfte att efterleva kraven och minska 
riskerna med behandlingarna. IMY beaktar också att regionstyrelsen stoppade 
behandlingarna i samband med anmälan om personuppgiftsincident till IMY den 7 maj 
2019.

IMY bestämmer utifrån en samlad bedömning att regionstyrelsen ska betala en 
administrativ sanktionsavgift på 300 000 (trehundratusen) kronor. 

Page 8 of 10Integritetsskyddsmyndigheten

Diarienummer: DI-2019-9457
Datum: 2022-01-26

9(10)

Detta beslut har fattats av generaldirektören Lena Lindgren Schelin efter föredragning 
av juristen Linda Hamidi. Vid den slutliga handläggningen har även rättschefen David 
Törngren, enhetschefen Malin Blixt och it-säkerhetsspecialisten Ulrika Sundling 
medverkat.

Lena Lindgren Schelin, 2022-01-26   (Det här är en elektronisk signatur)

Bilaga
Information om betalning av sanktionsavgift.

Kopia till
Dataskyddsombudet. 

Page 9 of 10Integritetsskyddsmyndigheten

Diarienummer: DI-2019-9457
Datum: 2022-01-26

10(10)

Hur man överklagar 

Om ni vill överklaga beslutet ska ni skriva till Integritetsskyddsmyndigheten. Ange i 
skrivelsen vilket beslut ni överklagar och den ändring som ni begär. Överklagandet ska 
ha kommit in till Integritetsskyddsmyndigheten senast tre veckor från den dag beslutet 
meddelades. Om överklagandet har kommit in i rätt tid sänder 
Integritetsskyddsmyndigheten det vidare till Förvaltningsrätten i Stockholm för 
prövning. 

Ni kan e-posta överklagandet till Integritetsskyddsmyndigheten om det inte innehåller 
några integritetskänsliga personuppgifter eller uppgifter som kan omfattas av 
sekretess. Myndighetens kontaktuppgifter framgår av beslutets första sida. 

Page 10 of 10