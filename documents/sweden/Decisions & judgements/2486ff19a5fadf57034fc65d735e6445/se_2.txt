1(11)

Sjukhusstyrelsen i Region Uppsala
 751 85 Uppsala

Diarienummer:
DI-2021-5595

Datum:
2022-01-26

Beslut efter tillsyn enligt 
dataskyddsförordningen mot 
Sjukhusstyrelsen i Region Uppsala

Innehållsförteckning
Integritetsskyddsmyndighetens beslut............................................................................ 2
Redogörelse för tillsynsärendet...................................................................................... 2
Utgångspunkten för tillsynsärendet...................................................................... 2
Uppgifter från sjukhusstyrelsen............................................................................ 3
Personuppgiftsansvar............................................................................... 3
E-post som skickas okrypterad över öppet nät till tredjeland.................... 3
Lagring i e-postvärdtjänsten Outlook........................................................ 4
Motivering av beslutet..................................................................................................... 5
Gällande regler.................................................................................................... 5
Den personuppgiftsansvariges ansvar...................................................... 5
Kravet på säkerhet vid behandling av personuppgifter m.m..................... 5
IMY:s bedömning................................................................................................. 6
Personuppgiftsansvar............................................................................... 6
Känsliga personuppgifter har skickats okrypterat via öppet nät................ 6
Känsliga personuppgifter har lagrats i Outlook......................................... 7
Val av ingripande................................................................................................. 8
Rättslig reglering....................................................................................... 8
Påförande av sanktionsavgift.................................................................... 8
Hur man överklagar...................................................................................................... 11

Postadress:
Box 8114
104 20 Stockholm
Webbplats:
www.imy.se
E-post:
imy@imy.se
Telefon:
08-657 61 00

Page 1 of 11Integritetsskyddsmyndigheten

Diarienummer: DI-2021-5595
Datum: 2022-01-26

2(11)

Integritetsskyddsmyndighetens beslut
Integritetsskyddsmyndigheten (IMY) konstaterar att Sjukhusstyrelsen i Region Uppsala 
(sjukhusstyrelsen) som personuppgiftsansvarig har, under tiden från den 25 maj 2018 
till den 7 maj 2019, behandlat personuppgifter i strid med artiklarna 5.1 f och 32.1 i 
dataskyddsförordningen1 på följande sätt: 





Sjukhusstyrelsen har skickat känsliga personuppgifter som inte var krypterade 
via öppet nät till patienter och remittenter. Behandlingen har också skett i strid 
med Region Uppsalas egna riktlinjer. Det innebär att sjukhusstyrelsen inte har 
vidtagit lämpliga tekniska och organisatoriska åtgärder för att säkerställa en 
säkerhetsnivå som är lämplig i förhållande till risken med behandlingen. 

Sjukhusstyrelsen har lagrat känsliga personuppgifter i e-postvärdtjänsten 
Outlook. Det innebär att sjukhusstyrelsen inte har vidtagit lämpliga tekniska 
åtgärder för att säkerställa en säkerhetsnivå som är lämplig i förhållande till 
risken med behandlingen. 

IMY beslutar med stöd av artiklarna 58.2 och 83 i dataskyddsförordningen och 6 kap. 
2 § dataskyddslagen2 att sjukhusstyrelsen, för överträdelse av artiklarna 5.1 f och 32.1 
i dataskyddsförordningen, ska betala en administrativ sanktionsavgift på 1 600 000 (en 
miljon sexhundratusen) kronor. 
Redogörelse för tillsynsärendet
Utgångspunkten för tillsynsärendet

IMY beslutade att inleda en tillsyn mot Region Uppsala med anledning av regionens 
anmälan den 7 maj 2019 om personuppgiftsincident. 

IMY:s granskning omfattar den personuppgiftsbehandling som sjukhusstyrelsen utför i 
samband med att Akademiska sjukhuset skickar e-post med patientuppgifter till 
patienter och remittenter i tredjeland. IMY:s granskning omfattar även lagringen av 
patientuppgifter i e-postvärdtjänsten Outlook. 

IMY har inom ramen för denna tillsyn granskat om den aktuella 
personuppgiftsbehandlingen uppfyller de krav på säkerhet som ställs i artiklarna 5.1 f 
och 32 i dataskyddsförordningen. IMY har inte granskat om 
personuppgiftsbehandlingen är förenlig med regleringen i dataskyddsförordningen i 
övrigt, till exempel bestämmelserna om överföring av personuppgifter till tredjeland. 

Dataskyddsförordningen började tillämpas den 25 maj 2018. IMY:s tillsyn omfattar 
därför perioden från den 25 maj 2018 till den 7 maj 2019 (då anmälan kom in). IMY har 

1 Europaparlamentets och rådets förordning (EU) 2016/679 av den 27 april 2016 om skydd för fysiska personer med 
avseende på behandling av personuppgifter och om det fria flödet av sådana uppgifter och om upphävande av 
direktiv 95/46/EG (allmän dataskyddsförordning).
2 Lagen (2018:218) med kompletterande bestämmelser till EU:s dataskyddsförordning.

Page 2 of 11Integritetsskyddsmyndigheten

Diarienummer: DI-2021-5595
Datum: 2022-01-26

3(11)

inte granskat de åtgärder som sjukhusstyrelsen har uppgett att den vidtagit efter den 7 
maj 2019.

Uppgifter från sjukhusstyrelsen

Regionstyrelsen i Region Uppsala har uppgett att den har rätt att företräda regionen 
utåt. Sjukhusstyrelsen har uppgett att den instämmer i det som regionstyrelsen anfört.

Sjukhusstyrelsen har, genom regionstyrelsen, uppgett bland annat följande.

Personuppgiftsansvar
Sjukhusstyrelsen är personuppgiftsansvarig för den personuppgiftsbehandling som 
sker när e-post skickas från och till patienter eller remittenter i utlandet. Behandlingen 
sker på förvaltningen, Akademiska sjukhuset, som är placerad under nämnden 
sjukhusstyrelsen. Denna bedömning görs mot bakgrund av att sjukhusstyrelsen är en 
självständig förvaltningsmyndighet som bestämmer ändamål och medel med 
personuppgiftsbehandlingen.

E-post som skickas okrypterad över öppet nät till tredjeland

Behandling av personuppgifter i e-post

Akademiska sjukhuset skickar e-post till patienter och remittenter (det vill säga 
hemsjukhuset) i utlandet på patientens eller remittentens initiativ. Det är upp till 
patienten alternativt remittenten att välja hur uppgifterna ska skickas in. Dialogen 
mellan patienten eller remittenten och Akademiska sjukhuset sker huvudsakligen via 
e-post. 

En patient från utlandet som får vård vid Akademiska sjukhuset registreras i 
huvudjournalsystemet Cosmic. Journalhandlingar som erhålls från patienten om hens 
hälsotillstånd scannas in i Cosmic. Även den vård som utförs vid Akademiska 
sjukhuset dokumenteras i Cosmic. När vården avslutas skriver ansvarig läkare en 
sammanställning av vården i en så kallad Medical report i Cosmic. Medical report 
skickas till patienten eller remittenten per post, men om det är brådskande skickas den 
via e-post. 

Syftet med behandlingen är att bedriva högspecialiserad hälso- och sjukvård vid 
Akademiska sjukhuset. 

Akademiska sjukhuset skickar uppskattningsvis 500–1 000 dylika e-postmeddelanden 
per månad. E-postmeddelandena skickades under 2018 till patienter alternativt 
remittenter i Libanon, Marocko, Nepal, Pakistan, Peru, Ryssland, Saudiarabien, 
Schweiz, Thailand, Turkiet, USA, Argentina, Australien, Indien, Irak, Iran, Israel, 
Kanada, Kenya och Kina.

E-postmeddelandena innehåller oftast journalhandlingar och vidarebefordras till berörd 
verksamhetschef, specialist och i vissa fall annan personal inom Akademiska 
sjukhuset. Två personer har tillgång till personuppgifterna. Det är administrativ 
personal med vårdbakgrund som har tillgång till personuppgifterna och personalen 
omfattas av sekretess.

Personuppgifterna som behandlas är uppgifter om hälsa samt uppgifter om patientens 
namn, reservpersonnummer, hemadress, e-postadress, telefonnummer, remittent, 

Page 3 of 11Integritetsskyddsmyndigheten

Diarienummer: DI-2021-5595
Datum: 2022-01-26

4(11)

berört verksamhetsområde och tidpunkt för inbokad vård. De registrerade är anställda, 
patienter och barn. Vad gäller anställda förekommer uppgifter om dem endast i 
sändande och mottagande e-postadresser.  

Personuppgiftsbehandlingen rörde cirka 300 registrerade per år räknat från 2014 till 
maj 2019. Antalet gäller både personer som kommit in med förfrågningar om vård och 
de som behandlats på Akademiska sjukhuset.

Personuppgiftsbehandlingen har pågått sedan 2014 och pågår fortfarande. Det 
framgår av en skrivelse från sjukhusstyrelsen daterad den 2 juni 2021.

Kryptering

Personuppgifterna skickas okrypterade över öppet nät. Det innebär att överföringen av 
e-posten och informationen i e-postmeddelandena inte är skyddad av kryptering.

Sjukhusstyrelsen har sedan införandet av Outlook använt Microsofts 
standardinställningar, vilket innebär att överföringen av e-posten sker med det 
opportunistiska kryptografiska kommunikationsprotokollet, OTLS3. Sjukhusstyrelsen 
använder versionen 1.2 av det kryptografiska kommunikationsprotokollet (TLS 1.2). 
Det innebär att om mottagarens e-postleverantör inte har denna version av TLS, väljs 
en föregående version av TLS.

Om det saknas stöd för TLS hos mottagarens e-postleverantör skickas e-
postmeddelandena okrypterade vid överföringen. Det rör enligt sjukhusstyrelsen cirka 
1 av 9 000 e-postmeddelanden. Sjukhusstyrelsen har dock inte verifierat exakt hur 
många av dessa e-postmeddelanden per dag som skickas okrypterade i denna 
personuppgiftsbehandling.

Sjukhusstyrelsen har inte uppfyllt kraven på att överföring av personuppgifter i öppna 
nät ska göras på ett sådant sätt att inte obehöriga kan ta del av dem. Detta då 
överföringen gjordes okrypterad via Outlook. 

Styrdokument

Enligt Region Uppsalas styrdokument om hantering av e-post får känsliga 
personuppgifter inte kommuniceras via e-post.  

Vidtagna åtgärder efter incidenten

Sjukhusstyrelsen införde i september 2019 en krypteringslösning för filer, vilket 
möjliggjorde en säker överföring via e-post. 

Det pågår ett systematiskt förbättringsarbete och sjukhusstyrelsen har arbetat med en 
riskanalys och en konsekvensbedömning.

Lagring i e-postvärdtjänsten Outlook
I Outlook lagras e-postmeddelandena mellan patient eller remittent och Akademiska 
sjukhuset. Journalhandlingarna lagras också i Outlook. 

3 Opportunistic Transport Layer Security.

Page 4 of 11Integritetsskyddsmyndigheten

Diarienummer: DI-2021-5595
Datum: 2022-01-26

5(11)

Motivering av beslutet
Gällande regler

Den personuppgiftsansvariges ansvar
Den som ensamt eller tillsammans med andra bestämmer ändamålen och medlen för 
behandlingen av personuppgifter är personuppgiftsansvarig. Det framgår av artikel 4.7 
i dataskyddsförordningen.

Den personuppgiftsansvarige ansvarar för och ska kunna visa att de grundläggande 
principerna i artikel 5 i dataskyddsförordningen följs (artikel 5.2). 

Den personuppgiftsansvarige ansvarar för att genomföra lämpliga tekniska och 
organisatoriska åtgärder för att säkerställa och kunna visa att behandlingen utförs i 
enlighet med dataskyddsförordningen. Åtgärderna ska genomföras med beaktande av 
behandlingens art, omfattning, sammanhang och ändamål samt riskerna, av 
varierande sannolikhetsgrad och allvar, för fysiska personers fri- och rättigheter. 
Åtgärderna ska ses över och uppdateras vid behov. Det framgår av artikel 24.1 i 
dataskyddsförordningen.

Kravet på säkerhet vid behandling av personuppgifter m.m.
En grundläggande princip för behandling av personuppgifter är kravet på säkerhet 
enligt artikel 5.1 f i dataskyddsförordningen, där det anges att personuppgifterna ska 
behandlas på ett sätt som säkerställer lämplig säkerhet för personuppgifterna, 
inbegripet skydd mot obehörig eller otillåten behandling och mot förlust, förstöring eller 
skada genom olyckshändelse, med användning av lämpliga tekniska eller 
organisatoriska åtgärder. 

Uppgifter om hälsa utgör så kallade känsliga personuppgifter. Det är förbjudet att 
behandla sådana personuppgifter enligt artikel 9.1 i dataskyddsförordningen, såvida 
behandlingen inte omfattas av något av undantagen i artikel 9.2 i förordningen.

Av artikel 32.1 i dataskyddsförordningen följer att den personuppgiftsansvarige och 
personuppgiftsbiträdet ska vidta lämpliga tekniska och organisatoriska åtgärder för att 
säkerställa en säkerhetsnivå som är lämplig i förhållande till risken med behandlingen. 
Det ska ske med beaktande av den senaste utvecklingen, genomförandekostnaderna 
och behandlingens art, omfattning, sammanhang och ändamål samt riskerna, av 
varierande sannolikhetsgrad och allvar, för fysiska personers rättigheter och friheter.

Vid bedömningen av lämplig säkerhetsnivå ska särskild hänsyn tas till de risker som 
behandlingen medför, i synnerhet från oavsiktlig eller olaglig förstöring, förlust eller 
ändring eller till obehörigt röjande av eller obehörig åtkomst till de personuppgifter som 
överförts, lagrats eller på annat sätt behandlats. Det framgår av artikel 32.2 i 
dataskyddsförordningen. 

I skäl 75 i dataskyddsförordningen anges de faktorer som ska beaktas vid 
bedömningen av risken för fysiska personers rättigheter och friheter som kan 
uppkomma vid behandling av personuppgifter. Bland annat ska beaktas om 
behandlingen gäller personuppgifter om hälsa eller om sårbara fysiska personer, 
framförallt barn, eller om behandlingen inbegriper ett stort antal personuppgifter och 
gäller ett stort antal registrerade.

Page 5 of 11Integritetsskyddsmyndigheten

Diarienummer: DI-2021-5595
Datum: 2022-01-26

6(11)

Även skälen 39 och 83 ger vägledning om den närmare innebörden av 
dataskyddsförordningens krav på säkerhet vid behandling av personuppgifter.

IMY:s bedömning 

Personuppgiftsansvar
Sjukhusstyrelsen har uppgett att den är personuppgiftsansvarig för den 
personuppgiftsbehandling som sker när e-post skickas från Akademiska sjukhuset till 
patienter och remittenter i utlandet. Detta stöds av den övriga utredningen i ärendet. 
IMY bedömer därför att sjukhusstyrelsen är personuppgiftsansvarig för de e-
postöverföringar som det är fråga om i ärendet. Vidare  bedömer IMY att 
sjukhusstyrelsen också är personuppgiftsansvarig för den personuppgiftsbehandling 
som sker vid lagringen i e-postvärdtjänsten Outlook eftersom e-postöverföringarna 
sker därifrån.

Känsliga personuppgifter har skickats okrypterat via öppet nät 
Som personuppgiftsansvarig ska sjukhusstyrelsen vidta lämpliga tekniska och 
organisatoriska åtgärder för att säkerställa en säkerhetsnivå som är lämplig i 
förhållande till riskerna (artikel 32 i dataskyddsförordningen). Personuppgifterna som 
behandlas måste till exempel skyddas mot obehörigt röjande eller obehörig åtkomst. 

Vad som är lämplig säkerhetsnivå varierar i förhållande till bland annat de risker för 
fysiska personers rättigheter som behandlingen medför samt behandlingens art, 
omfattning, sammanhang och ändamål. Vid bedömningen måste det exempelvis 
beaktas vad det är för typ av personuppgifter som behandlas, till exempel uppgifter om 
hälsa.4

Sjukhusstyrelsen har skickat ett stort antal personuppgifter via e-post till patienter och 
remittenter i utlandet. Det rör sig om uppskattningsvis 500–1 000 skickade e-
postmeddelanden per månad. De aktuella e-postmeddelandena innehöll 
personuppgifter om hälsa som är känsliga personuppgifter. Behandling av känsliga 
personuppgifter kan innebära betydande risker för den personliga integriteten och 
därför krävs ett starkt skydd vid behandling av sådana uppgifter. Det innebär att om 
sådana personuppgifter skickas via e-post måste de skyddas på ett sådant sätt att 
obehöriga inte kan ta del av dem. Personuppgifterna kan till exempel skyddas genom 
kryptering.

Av sjukhusstyrelsens uppgifter framgår att sjukhusstyrelsen använde en teknik, så 
kallad OTLS, som innebär att överföringen av e-posten krypteras för det fall 
mottagande e-postserver stödjer TLS. Om mottagande e-postserver inte har stöd för 
TLS, blir överföringen av e-posten okrypterad. Det innebär att sjukhusstyrelsen 
använder en teknik som är avhängig mottagarens tekniska inställningar, vilket innebär 
att sjukhusstyrelsen inte kan säkerställa att överföringen av e-posten är krypterad. E-
posten har skickats externt (det vill säga utanför Region Uppsala), vilket har medfört 
att det inte gått att säkerställa att e-posten som skickas från Akademiska sjukhuset 
mottas med en kryptering som är lämplig i förhållande till risken med behandlingen. 
Sjukhusstyrelsen har själv uppgett att den inte har verifierat hur många av e-
postmeddelandena som skickades okrypterade via öppet nät per dag. 

I det aktuella fallet skickas informationen i e-postmeddelandena utan kryptering, det vill 
säga uppgifterna har kunnat läsas i klartext via öppet nät (internet). Det innebär att 

4 Se skälen 75 och 76 i dataskyddsförordningen.

Page 6 of 11Integritetsskyddsmyndigheten

Diarienummer: DI-2021-5595
Datum: 2022-01-26

7(11)

obehöriga har kunnat få åtkomst till personuppgifterna i e-postmeddelandena och att 
andra än avsedda mottagare har kunnat ta del av uppgifterna både under 
överföringen, i de fall då mottagarens e-postserver inte haft stöd för TLS, och efter 
överföringen av e-posten. Enligt IMY finns det en risk för att uppgifterna kommer i 
orätta händer efter överföringen, eftersom personen som skickar uppgifterna skulle 
kunna skriva en felaktig mottagaradress [1]. 

IMY finner att informationen i e-postmeddelandena borde ha skyddats mot obehörigt 
röjande eller obehörig åtkomst, och detta alldeles oavsett om överföringen av e-posten 
varit krypterad eller inte. Sjukhusstyrelsen borde ha vidtagit tekniska åtgärder, till 
exempel i form av kryptering, för att skydda personuppgifterna och därigenom 
säkerställa en lämplig skyddsnivå för uppgifterna. 

Att ett stort antal känsliga personuppgifter under en längre tid har exponerats mot 
internet utan skydd mot obehörigt röjande eller obehörig åtkomst, innebär enligt IMY 
att bristen i säkerheten varit av sådant allvarligt slag att den även innebär en 
överträdelse av artikel 5.1 f i dataskyddsförordningen.

Enligt sjukhusstyrelsen anges i Region Uppsalas styrdokument om hantering av post 
och e-post att känsliga personuppgifter inte får kommuniceras via e-post. 
Sjukhusstyrelsen har således identifierat de risker som behandlingen av känsliga 
personuppgifter i e-post medför men inte vidtagit tillräckliga åtgärder för att följa 
riktlinjerna. IMY finner därmed att sjukhusstyrelsen inte har vidtagit de lämpliga 
organisatoriska åtgärder som krävs för att säkerställa behandlingens säkerhet.

Sammantaget finner IMY att sjukhusstyrelsen, genom att inte ha vidtagit lämpliga 
tekniska och organisatoriska åtgärder för att säkerställa en säkerhetsnivå som är 
lämplig i förhållande till risken med behandlingen, har behandlat personuppgifter i strid 
med artiklarna 5.1 f och 32.1 i dataskyddsförordningen. 

Känsliga personuppgifter har lagrats i Outlook
Sjukhusstyrelsen har uppgett att journalhandlingarna även lagras i Outlook utöver 
lagringen i huvudjournalsystemet Cosmic. 

Journalhandlingarna innehåller personuppgifter om hälsa som är känsliga 
personuppgifter. Behandling av känsliga personuppgifter kan innebära betydande 
risker för den personliga integriteten och därför krävs ett starkt skydd vid behandling 
av sådana uppgifter. Det innebär bland annat att dessa personuppgifter måste 
skyddas på ett sådant sätt att obehöriga inte kan ta del av dem. 

Syftet med ett e-postsystem (i detta fall Outlook) är att sprida och kommunicera 
information. Ett e-postsystem är exponerat mot internet vilket innebär att uppgifterna i 
systemet riskerar att bli åtkomliga för obehöriga. Outlook är därför generellt sett en 
olämplig lagringsplats för känsliga personuppgifter. 

Genom att lagra journalhandlingar i Outlook, har de aktuella uppgifterna utsatts för en 
hög risk att de röjs eller att obehöriga får åtkomst till dem. Det innebär att 
sjukhusstyrelsen inte har vidtagit de tekniska åtgärder som krävs enligt artikel 32 i 
dataskyddsförordningen för att säkerställa ett lämpligt skydd för uppgifterna.

Att ett stort antal känsliga personuppgifter under en längre tid har exponerats mot 
internet utan skydd mot obehörigt röjande eller obehörig åtkomst, innebär enligt IMY 

[1] Se Datainspektionens rapport Anmälda personuppgiftsincidenter 2019 (rapport 2020:2).

Page 7 of 11Integritetsskyddsmyndigheten

Diarienummer: DI-2021-5595
Datum: 2022-01-26

8(11)

att bristen i säkerheten varit av sådant allvarligt slag att den även innebär en 
överträdelse av artikel 5.1 f i dataskyddsförordningen.

Sammanfattningsvis anser IMY att sjukhusstyrelsen inte har vidtagit lämpliga tekniska 
åtgärder för att förhindra obehörigt röjande av eller obehörig åtkomst till 
personuppgifterna som lagrats i Outlook. Sjukhusstyrelsen har därigenom inte 
säkerställt en säkerhetsnivå som är lämplig i förhållande till risken med behandlingen. 
Sjukhusstyrelsen har därmed behandlat personuppgifterna i strid med artiklarna 5.1 f 
och 32.1 i dataskyddsförordningen.

Val av ingripande

Rättslig reglering
IMY har vid överträdelser av dataskyddsförordningen ett antal korrigerande 
befogenheter att tillgå enligt artikel 58.2 a–j i dataskyddsförordningen, bland annat 
reprimand, föreläggande och sanktionsavgifter.

IMY ska påföra sanktionsavgifter utöver eller i stället för andra korrigerande åtgärder 
som avses i artikel 58.2, beroende på omständigheterna i varje enskilt fall.

Medlemsstaterna får fastställa regler för om och i vilken utsträckning administrativa 
sanktionsavgifter kan påföras offentliga myndigheter. Det framgår av artikel 83.7 i 
förordningen. Sverige har i enlighet med detta beslutat att tillsynsmyndigheten ska få 
ta ut sanktionsavgifter av myndigheter. För överträdelser av bland annat artikel 32 ska 
avgiften uppgå till högst 5 000 000 kronor. För överträdelser av bland annat artikel 5 i 
förordningen ska avgiften uppgå till högst 10 000 000 kronor. Det framgår av 6 kap. 2 
§ dataskyddslagen samt artikel 83.4 och 83.5 i dataskyddsförordningen.

Om en personuppgiftsansvarig eller ett personuppgiftsbiträde, med avseende på en 
och samma eller sammankopplade uppgiftsbehandlingar, uppsåtligen eller av 
oaktsamhet överträder flera av bestämmelserna i denna förordning får den 
administrativa sanktionsavgiftens totala belopp inte överstiga det belopp som fastställs 
för den allvarligaste överträdelsen. Det framgår av artikel 83.3 i 
dataskyddsförordningen.

Varje tillsynsmyndighet ska säkerställa att påförandet av administrativa 
sanktionsavgifter i varje enskilt fall är effektivt, proportionellt och avskräckande. Det 
anges i artikel 83.1 i dataskyddsförordningen.

I artikel 83.2 i dataskyddsförordningen anges de faktorer som ska beaktas för att 
bestämma om en administrativ sanktionsavgift ska påföras, men också vid 
bestämmandet av sanktionsavgiftens storlek. Om det är fråga om en mindre 
överträdelse får IMY enligt vad som anges i skäl 148 i stället för att påföra en 
sanktionsavgift utfärda en reprimand enligt artikel 58.2 b i förordningen. Hänsyn ska 
tas till försvårande och förmildrande omständigheter i fallet, såsom överträdelsens 
karaktär, svårighetsgrad och varaktighet samt tidigare överträdelser av relevans. 

Påförande av sanktionsavgift 
IMY har ovan bedömt att sjukhusstyrelsen har överträtt artiklarna 5.1 f och 32.1 i 
dataskyddsförordningen. Överträdelser av dessa bestämmelser kan, som framgår 
ovan, föranleda sanktionsavgifter. 

Page 8 of 11Integritetsskyddsmyndigheten

Diarienummer: DI-2021-5595
Datum: 2022-01-26

9(11)

Överträdelserna har skett genom att sjukhusstyrelsen har skickat en stor mängd 
patientuppgifter genom okrypterad e-post via öppet nät till patienter och remittenter i 
tredjeland samt genom att patientuppgifterna har lagrats i Outlook. Personuppgifterna 
som behandlades var känsliga personuppgifter, vilket innebär en hög risk för de 
registrerades fri- och rättigheter. Behandlingarna som beskrivs i ärendet har skett 
systematiskt och under en längre tid. Behandlingarna via e-post har också skett i strid 
med Region Uppsalas egna riktlinjer. Dessa faktorer innebär sammantaget att en 
sanktionsavgift bör påföras. 

IMY bedömer att behandlingarna via e-post och lagringen avser två sammankopplade 
uppgiftsbehandlingar enligt artikel 83.3 i dataskyddsförordningen. Detta eftersom 
behandlingarna rör hantering av samma personuppgifter i Outlook och avser 
överträdelse av samma bestämmelser. 

Vid bestämmande av sanktionsavgiftens storlek ska IMY beakta både försvårande och 
förmildrande omständigheter samt att den administrativa sanktionsavgiften ska vara 
effektiv, proportionell och avskräckande.

Det är försvårande att personuppgiftsbehandlingarna har pågått en längre tid, det vill 
säga under den granskade perioden från den 25 maj 2018 till den 7 maj 2019, och att 
sjukhusstyrelsen inte skyndsamt vidtog åtgärder för att skydda personuppgifterna trots 
att sjukhusstyrelsen var medveten om bristerna i säkerheten. Det är även försvårande 
att behandlingarna omfattat en stor mängd hälsouppgifter som okrypterade skickats 
via öppet nät och som lagrats i Outlook. Det har rört sig om uppskattningsvis mellan 
500 och 1 000 e-postmeddelanden per månad som obehöriga har kunnat få åtkomst 
till via internet och omfattat cirka 300 registrerade per år. Genom de uppgifter som 
behandlas kan de registrerade identifieras direkt genom namn, kontaktuppgifter och 
uppgifter om hälsa. IMY anser därför att uppgifternas karaktär, omfattning och de 
registrerades beroendeställning ger sjukhusstyrelsen ett särskilt ansvar att säkerställa 
ett lämpligt skydd för personuppgifterna, vilket inte skett.

Det är vidare försvårande att behandlingarna har skett systematiskt och att de skett i 
strid med Region Uppsalas egna riktlinjer om att känsliga personuppgifter inte ska 
skickas via e-post.

Som förmildrande omständighet beaktas att sjukhusstyrelsen i september 2019 införde 
tekniska åtgärder i form av en krypteringslösning för filer.

IMY bestämmer utifrån en samlad bedömning att sjukhusstyrelsen ska påföras en 
administrativ sanktionsavgift på 1 600 000 (en miljon sexhundratusen) kronor. 

Detta beslut har fattats av generaldirektören Lena Lindgren Schelin efter föredragning 
av juristen Linda Hamidi. Vid den slutliga handläggningen har även rättschefen David 
Törngren, enhetschefen Malin Blixt och it-säkerhetsspecialisten Ulrika Sundling 
medverkat.

Lena Lindgren Schelin, 2022-01-26   (Det här är en elektronisk signatur)

Page 9 of 11Integritetsskyddsmyndigheten

Diarienummer: DI-2021-5595
Datum: 2022-01-26

10(11)

Bilaga
Information om betalning av sanktionsavgift.

Kopia till
Dataskyddsombudet.

Page 10 of 11Integritetsskyddsmyndigheten

Diarienummer: DI-2021-5595
Datum: 2022-01-26

11(11)

Hur man överklagar 

Om ni vill överklaga beslutet ska ni skriva till Integritetsskyddsmyndigheten. Ange i 
skrivelsen vilket beslut ni överklagar och den ändring som ni begär. Överklagandet ska 
ha kommit in till Integritetsskyddsmyndigheten senast tre veckor från den dag beslutet 
meddelades. Om överklagandet har kommit in i rätt tid sänder 
Integritetsskyddsmyndigheten det vidare till Förvaltningsrätten i Stockholm för 
prövning. 

Ni kan e-posta överklagandet till Integritetsskyddsmyndigheten om det inte innehåller 
några integritetskänsliga personuppgifter eller uppgifter som kan omfattas av 
sekretess. Myndighetens kontaktuppgifter framgår av beslutets första sida. 

Page 11 of 11