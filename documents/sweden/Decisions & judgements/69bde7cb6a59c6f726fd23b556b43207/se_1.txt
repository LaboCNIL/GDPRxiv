Beslut

Diarienr

2020-06-15

DI-2018-14593

BRF Gårdsbjörken

BRF Gårdsbjörken - Tillsyn enligt
dataskyddsförordningen
Innehållsförteckning
BRF Gårdsbjörken - Tillsyn enligt dataskyddsförordningen ..............................1
Datainspektionens beslut .....................................................................................3
Redogörelse för tillsynsärendet............................................................................4
Kamera 1 och 2 – trapphus ............................................................................4
Kamera 3 – entré till trapphus 11A................................................................4
Kamera 4 – el-central i källarförråd .............................................................4
Redogörelse i övrigt.......................................................................................4
Motivering av beslut..............................................................................................5
Vilka regler gäller för föreningens kamerabevakning?...................................5
Gäller kamerabevakningslagen?...................................................................6
Bostadsrättsföreningar omfattas inte av tillståndsplikten .........................6
Gäller dataskyddsförordningen? ..................................................................6
Är föreningens kamerabevakning laglig enligt dataskyddsförordningen? ...6
Grundläggande principer för behandling av personuppgifter (artikel 5) .....7
Rättslig grund för bevakningen (artikel 6) ......................................................7
Kamera 1 och 2 – Föreningens trapphus..........................................................8
Integritetsintresset kamera 1 och 2 ..............................................................8
Bevakningsintresset kamera 1 – trapphus 11A..............................................8
Bevakningsintresset kamera 2 – trapphus 11B .............................................9

Postadress: Box 8114, 104 20 Stockholm
Webbplats: www.datainspektionen.se

E-post: datainspektionen@datainspektionen.se
Telefon: 08-657 61 00

1 (19)

Datainspektionen

DI-2018-14593

Bedömning kamera 1 – trapphus 11A............................................................9
Bedömning kamera 2 – trapphus 11B ..........................................................10
Kamera 3 – Entré till 11A ..................................................................................10
Integritetsintresset kamera 3 – entré till 11A ..............................................10
Bevakningsintresset kamera 3 – entré till 11A ............................................10
Har föreningen ett faktiskt bevakningsintresse vid tidpunkten för
bevakningen?.................................................................................................11
Sammanfattande bedömning kamera 3 – entré till 11A .............................12
Kamera 4 – El-central i källarförråd................................................................13
Integritetsintresset kamera 4 – källarförråd...............................................13
Bevakningsintresset kamera 4 – källarförråd .............................................13
Sammanfattande bedömning kamera 4 – källarförråd..............................13
Ljudinspelning vid samtliga kameror.............................................................14
Information till registrerade (artikel 13) .........................................................15
Val av ingripande .............................................................................................16
Sanktionsavgift och föreläggande...................................................................16
Bestämmande av sanktionsbeloppets storlek ............................................17
Föreläggande att upphöra med bevakning ................................................18
Bilaga.................................................................................................................18
Hur man överklagar.............................................................................................19

2 (19)

Datainspektionen

DI-2018-14593

Datainspektionens beslut
Datainspektionen konstaterar att BRF Gårdsbjörken i Halmstad, org. nr
769620-6528 (BRF Gårdsbjörken) genom att kamerabevaka trapphus, entré
och källarförråd samt spela in ljud vid samtliga dessa platser har behandlat
personuppgifter i strid med
-

-

artikel 5 dataskyddsförordningen1 genom att behandla de
registrerades personuppgifter, med såväl bild- som ljudinspelning, på
ett för den personliga integriteten mer ingripande sätt, och omfattat
fler personuppgifter än vad som är nödvändigt, för det angivna
ändamålet,
artikel 6 genom att behandla personuppgifter i bild och ljud för ett
intresse som inte väger tyngre än de registrerades intressen, och
artikel 13 genom att tillhandahålla bristfällig information till de
registrerade.

Datainspektionen beslutar med stöd av artikel 58.2 och artikel 83 i
dataskyddsförordningen att BRF Gårdsbjörken för överträdelserna av artikel
5, artikel 6 och artikel 13 i dataskyddsförordningen ska betala en
administrativ sanktionsavgift på 20 000 kronor.
Datainspektionen förelägger med stöd av artikel 58.2 f i
dataskyddsförordningen BRF Gårdsbjörken att upphöra med
kamerabevakningen i bild vad gäller kamerorna 1-3, som bevakar trapphus
och entré, samt att upphöra med ljudinspelning vad gäller samtliga kameror.
Datainspektionen förelägger med stöd av artikel 58.2 d i
dataskyddsförordningen BRF Gårdsbjörken att begränsa kamerabevakningen
i bild vad gäller kamera 4, som bevakar föreningens el-central, så att den inte
bevakar föreningens källarförråd och inte tar upp ljud.

EUROPAPARLAMENTETS OCH RÅDETS FÖRORDNING (EU) 2016/679 av den 27 april 2016
om skydd för fysiska personer med avseende på behandling av personuppgifter och om det
fria flödet av sådana uppgifter och om upphävande av direktiv 95/46/EG (allmän
dataskyddsförordning).
1

3 (19)

Datainspektionen

DI-2018-14593

Redogörelse för tillsynsärendet
Datainspektionen har efter att ha tagit emot klagomål om att BRF
Gårdsbjörken (föreningen) bedriver kamerabevakning av trapphuset i sitt
bostadshus inlett tillsyn i syfte att utreda omfattningen av föreningens
bevakning samt om den bevakningen är förenlig med reglerna i
dataskyddsförordningen.
BRF Gårdsbjörken har i huvudsak uppgett följande.
Föreningen har satt upp totalt fyra kameror. Dess placering och
upptagningsområde är enligt följande.
Kamera 1 och 2 – trapphus
Kamerorna är placerade i varsitt av föreningens två trapphus på gatunummer
11A och 11B. Av kopior på skärmbilder från kamerorna framgår att deras
upptagningsområde omfattar trapphuset samt vissa av de boendes
lägenhetsdörrar på de respektive våningsplan som kamerorna bevakar.
Kamera 3 – entré till trapphus 11A
En kamera är placerad vid ingången till föreningens fastighet. Av kopia på
skärmbild från kameran framgår att dess upptagningsområde omfattar en
kortare gång till husets innergård samt området precis utanför entrédörren
till uppgången för de boende på adressen 11A.
Kamera 4 – el-central i källarförråd
En kamera är placerad intill en el-central i föreningens förrådsrum. Av kopia
på skärmbild från kameran framgår att dess upptagningsområde omfattar elcentral samt del av förrådsrum.
Redogörelse i övrigt
Kamerorna sattes sannolikt upp under april och juli månad år 2018.
Föreningen har uppgett att ingen kan ta sig till någon av föreningens
lägenheter utan att bli filmad av föreningens kameror. Kamerorna spelar in
bilder och ljud alla dagar i veckan dygnet runt och lagrar inspelat material i
tio dagar. I det fall det förekommer händelser som bedöms som viktiga av
föreningen sparas klipp från sådan händelse under längre tid.

4 (19)

Datainspektionen

DI-2018-14593

Föreningen upplyser om bevakningen genom skyltning vid grinden till
fastigheten samt vid föreningens bägge ytterdörrar till respektive trapphus.
Skylten visar en silhuett av en bevakningskamera samt texten ”TV/VIDEO”.
Föreningen har haft problem med skadegörelse samt viss annan brottslighet
vid flertalet tillfällen från november 2017 till och med augusti 2018.
Föreningens entrédörr vid adressen 11A har vid flertalet tillfällen utsatts för
skadegörelse genom att lim och träflisor har förts in i låset varvid låset
förstörts, även föreningens kodlås har förstörts. Vidare har kablar kopplade
till internet/el-centralen i källaren klippts av vid två tillfällen och värmen
stängts av i delar av huset. Någon har även haft sönder låset till
källarförrådet. Vid ett tillfälle hälldes hal vätska ut i ena trapphuset och vid
ett annat tillfälle sprayades färg på en av bevakningskamerornas kameralins.
Föreningen har vidare uppgett att skadegörelse vid 10-15 tillfällen har riktats
mot en lägenhetsdörr i trapphuset på gatunummer 11A. Lägenhetsdörren
leder till föreningens styrelseordförandes lägenhet. Enligt föreningen har
skadegörelsen bestått av att snus, samt att något som beskrivs som frätande
vätska och annan vätska slängts på lägenhetsdörren. Vidare har
cigarettfimpar och snus slängts på dörrmattan invid lägenhetsdörren. Vid ett
tillfälle har boende i lägenheten blivit kallad okvädningsord av en granne.
Kostnaden för all skadegörelse beräknas uppgå till ungefär 60 000 kronor.
De boende har inte tillfrågats om kamerabevakningen. Anledningen är att
föreningens styrelse misstänkte boende i föreningen för att ha orsakat
skadegörelsen. Besluten att sätta upp kamerorna har tagits enhälligt av
styrelsen. Vid tidpunkten för besluten bestod styrelsen av nio personer,
vilket utgjorde mer än hälften av de boende i föreningen.

Motivering av beslut
Vilka regler gäller för föreningens kamerabevakning?
Kamerabevakning med ljudinspelning är en form av
personuppgiftsbehandling. Hur och i vilken utsträckning det är tillåtet att
kamerabevaka regleras i dataskyddsförordningen och
kamerabevakningslagen (2018:1200) som kompletterar
dataskyddsförordningen.

5 (19)

Datainspektionen

DI-2018-14593

Gäller kamerabevakningslagen?
I 4 § i kamerabevakningslagen anges att lagen gäller om kamerabevakning
enligt 3 § sker med utrustning som finns i Sverige. Av 3 § 1 p
kamerabevakningslagen framgår att kamerabevakning innefattar att en tvkamera, ett annat optisk-elektroniskt instrument eller en därmed jämförbar
utrustning, utan att manövreras på platsen används på ett sådant sätt som
innebär varaktig eller regelbundet upprepad personbevakning.
Den kamerabevakning som föreningen bedriver manövreras inte på platsen
och innebär en varaktig bevakning av de boende i huset samt övriga
besökare. Kamerabevakningslagen gäller därför för föreningens bevakning.
Bostadsrättsföreningar omfattas inte av tillståndsplikten
I kamerabevakningslagen finns bestämmelser om när det krävs tillstånd för
att kamerabevaka. Av 7 § kamerabevakningslagen följer att tillstånd krävs av
en plats dit allmänheten har tillträde om bevakningen bedrivs av en
myndighet eller någon annan än en myndighet vid utgörande av en uppgift
av allmänt intresse som följer av lag eller annan författning, kollektivavtal
eller beslut som meddelats med stöd av lag eller annan författning.
En bostadsrättsförening behöver inte tillstånd för att kamerabevaka eftersom
de inte utför en uppgift av allmänt intresse.
Utöver bestämmelsen om tillstånd finns andra regler i
kamerabevakningslagen, t.ex. tystnadsplikt avseende det inspelade
materialet och vissa krav på upplysning som kan bli aktuella vid
kamerabevakning.
Gäller dataskyddsförordningen?
Om en bevakningskamera fångar en identifierbar person eller någon annan
personuppgift i bild måste reglerna i dataskyddsförordningen följas. Detta
framgår av artikel 2.1 dataskyddsförordningen.
Eftersom föreningen filmar, och tar upp ljud från, identifierbara personer
med kamerorna gäller dataskyddsförordningen.
Är föreningens kamerabevakning laglig enligt dataskyddsförordningen?
Dataskyddsförordningen innehåller ett stort antal regler som måste följas vid
behandling av personuppgifter. Inom ramen för detta tillsynsärende

6 (19)

Datainspektionen

DI-2018-14593

behandlar Datainspektionen inte samtliga regler och frågeställningar som
kan aktualiseras vid en sådan personuppgiftsbehandling som den aktuella
kamerabevakningen innebär. Prövningen är avgränsad till om föreningen har
en rättslig grund för att bedriva den aktuella kamerabevakningen, om
föreningen lever upp till de grundläggande principerna för behandling av
personuppgifter samt om föreningen har lämnat den information till de
registrerade som krävs enligt dataskyddsförordningen.
Grundläggande principer för behandling av personuppgifter (artikel 5)
Av artikel 5.1 i dataskyddsförordningen framgår bl.a. att personuppgifter som
behandlas ska vara adekvata, relevanta och inte för omfattande i förhållande
till de ändamål för vilka de behandlas (uppgiftsminimering). Vidare framgår
att personuppgifterna ska samlas in för särskilda, uttryckligt angivna och
berättigade ändamål och inte senare behandlas på ett sätt som är oförenligt
med dessa ändamål (ändamålsbegränsning). Avslutningsvis följer av artikel
5.2 att den personuppgiftsansvarige2 ska ansvara för och kunna visa att de
principer som följer av artikel 5.1 efterlevs (ansvarsskyldighet).
Enligt föreningen är ändamålet med kamerabevakningen att komma tillrätta
med den skadegörelse som skett i föreningens fastighet. Datainspektionen
anser att det är ett berättigat ändamål och att föreningen, baserat på vad som
framkommit av utredningen, efterlever principen om ändamålsbegränsning.
Bedömningen om föreningen behandlar personuppgifter i strid med
principen om uppgiftsminimering kommer ske i samband med
bedömningen av om föreningen haft rättslig grund för sin kamerabevakning.
Rättslig grund för bevakningen (artikel 6)
För att den kamerabevakning som föreningen bedriver ska vara laglig krävs
att det finns en rättslig grund för personuppgiftsbehandlingen enligt artikel 6
i dataskyddsförordningen. Den rättsliga grund som är aktuell i detta ärende
är intresseavvägning enligt artikel 6.1 f dataskyddsförordningen. Det innebär
att föreningen måste visa att bevakningen på varje plats är nödvändig för ett
ändamål som rör ett för föreningen berättigat intresse och att detta intresse

Personuppgiftsansvarig är den fysiska eller juridiska person, offentlig myndighet,
institution eller annat organ som ensamt eller tillsammans med andra bestämmer
ändamålen och medlen för behandlingen av personuppgifter (se artikel 4.1 p. 7 i
dataskyddsförordningen).
2

7 (19)

Datainspektionen

DI-2018-14593

väger tyngre än intressen eller grundläggande rättigheter och friheter hos de
personer som blir bevakade.
De kameror som föreningen har satt upp bevakar olika platser där
integritetsintresset väger olika tungt. Datainspektionen kommer därför i
bedömningen dela upp de platser som är föremål för bevakning var för sig
och pröva om föreningen följer principen om uppgiftsminimering enligt
artikel 5 och om föreningen har rättslig grund enligt artikel 6 nedan.
Vidare kommer Datainspektionen dela upp bedömning till att först avse
kamerabevakning i bild och därefter göra en samlad bedömning av samtliga
kamerors ljudupptagning.
Kamera 1 och 2 – Föreningens trapphus
Föreningen bevakar den första våningen i respektive trapphus. Av kopior på
skärmbilder från kamerorna framgår att kamerornas upptagningsområde
omfattar trapphuset samt vissa av de boendes lägenhetsdörrar på de
respektive våningsplanen.
Integritetsintresset kamera 1 och 2
Kamerabevakning som sker i bostadshus anses som utgångspunkt vara
mycket integritetskänslig (se rättsfallet HFD 2011 ref. 77). Den aktuella
bevakningen innebär att de boende filmas varje gång de kommer hem eller
lämnar sina hem. Även andra personer som har för avsikt att besöka
bostäderna måste passera bevakningskamerorna. Sådan bevakning möjliggör
en kartläggning av de boendes vanor, besök och umgängeskrets. Redan det
faktum att bevakningen avser de boende och deras hemmiljö innebär därför
att det krävs mycket starka skäl för att bevakningen ska vara tillåten.
Bevakningsintresset kamera 1 – trapphus 11A
De incidenter som föreningen redogjort för är nästan uteslutande riktade
mot en enskild boende och dennes lägenhetsdörr. Incidenterna har i
huvudsak bestått av nedsmutsning av lägenhetsdörren samt att boende i
lägenheten vid ett tillfälle även blivit utsatta för okvädningsord. Föreningen
har uppgett att det finns ett samband med att en boende i lägenheten var
styrelseordförande i föreningen och de incidenter som riktats mot denne.
Föreningen har vidare redogjort för en incident då någon hällt ut hal vätska i
trapphuset.

8 (19)

Datainspektionen

DI-2018-14593

Datainspektionen anser sammantaget att bevakningsintresset väger relativt
tungt eftersom det är fråga om återkommande incidenter som särskilt riktats
mot en av de boende. Att incidenterna i huvudsak består av olika former av
nedsmutsning sänker bevakningsintresset något.
Bedömning kamera 1 – trapphus 11A
De incidenter som föreningen har redogjort för har i huvudsak riktats mot en
viss lägenhet. Den boende i lägenheten har vid tidpunkten för incidenterna
varit ordförande i föreningens styrelse. Föreningen har uppgett att det finns
ett samband mellan incidenterna och att den boende i lägenheten var
ordförande i föreningens styrelse.
Datainspektionen anser att en bostadsrättsförening under särskilda
omständigheter kan anses ha ett påtagligt behov av att kamerabevaka ett
trapphus och rikta kameran mot en viss boendes ytterdörr. En omständighet
som kan tala för att en sådan bevakning skulle kunna vara tillåten är om
lägenhetsinnehavaren blir utsatt för brott med anledning av sin position som
förtroendevald i föreningen. För att sådan bevakning ska vara tillåten krävs
det dock att bevakningsintresset väger mycket tungt.
I förevarande fall har incidenterna i huvudsak bestått av nedsmutsning av
lägenhetsdörren samt nedskräpning på tillhörande dörrmatta. Vid ett tillfälle
har de boende i lägenheten blivit tilltalade okvädningsord. Mot denna
bakgrund och med beaktande av det tungt vägande integritetsintresset på
platsen bedömer Datainspektionen att föreningens intresse av
kamerabevakning inte väger tyngre än de registrerades intresse av att inte bli
bevakade.
Datainspektionen konstaterar därför att föreningen inte har rättslig grund
för bevakningen med bildinspelning av föreningens trapphus på nummer
11A.
Bevakningsintresset kamera 2 – trapphus 11B
Enligt föreningen har kodlåset till entrédörren som leder till trapphuset
förstörts vid ett till två tillfällen. Vidare har föreningen uppgett att det skett
skadegörelse i källaren, vilken man kan nå från trapphuset. Av skärmbild på
kamerans upptagningsområde framgår att vare sig entrédörr eller källare
syns i kamerans upptagningsområde.

9 (19)

Datainspektionen

DI-2018-14593

Datainspektionen anser sammantaget att bevakningsintresset inte väger
särskilt tungt eftersom det inte förekommit några incidenter inom kamerans
upptagningsområde.
Bedömning kamera 2 – trapphus 11B
Datainspektionen har mot bakgrund av de incidenter som inträffat i
trapphus 11B bedömt att bevakningsintresset på platsen inte väger särskilt
tungt. Mot denna bakgrund och med beaktande av det tungt vägande
integritetsintresset på platsen bedömer Datainspektionen att föreningens
intresse av kamerabevakning inte väger tyngre än de registrerades intresse av
att inte bli bevakade.
Datainspektionen anser därför att föreningen inte har rättslig grund för
bevakningen med bildinspelning av föreningens trapphus på nummer 11B.
Kamera 3 – Entré till 11A
Föreningen kamerabevakar entrén till sin fastighet. Av kopia på skärmbild
från kameran framgår att dess upptagningsområde omfattar en kortare gång
till husets innergård och området precis utanför entrédörren till uppgången
för de boende på adressen 11A.
Integritetsintresset kamera 3 – entré till 11A
I detta fall är det fråga om en bostadsrättsförening som kamerabevakar
entrén till ett bostadshus samt gången till innergården. Även
kamerabevakning som sker i anslutning till entréer i bostadshus anses som
utgångspunkt vara mycket integritetskänslig (se rättsfallet HFD 2011 ref. 77).
Den aktuella bevakningen innebär att de boende filmas varje gång de
kommer hem eller lämnar sina hem. Även andra personer som har för avsikt
att besöka bostäderna måste passera bevakningskamerorna. Sådan
bevakning möjliggör en kartläggning av de boendes vanor, besök och
umgängeskrets. Redan det faktum att bevakningen avser de boende och
deras hemmiljö innebär därför att det krävs tungt vägande skäl för att
bevakningen ska vara tillåten.
Bevakningsintresset kamera 3 – entré till 11A
Föreningen har uppgett att någon har förstört låset till den ena entrédörren
genom att hälla lim i låset eller trycka in träflisor i låset vid fyra tillfällen.
Vidare har någon förstört intilliggande kodlås till samma entrédörr vid två
tillfällen. Skadegörelsen har pågått under en period om två månader.

1 0 (19)

Datainspektionen

DI-2018-14593

Föreningen har inte uppgett att de vidtagit alternativa åtgärder till
kamerabevakningen.
Datainspektionen konstaterar att den brottslighet som skett i förevarande
fall har varit av närmast systematisk karaktär. Av de polisanmälningar som
föreningen redogjort för framgår att föreningen inte har haft problem med
skadegörelse mot entrédörren sedan den 24 januari 2018. Kameran vid
entrédörren installerades i maj 2018.
Datainspektionen anser att intresset av bevakningen som utgångspunkt
väger tungt i förevarande fall, i synnerhet eftersom det rör sig om en
systematisk och återkommande skadegörelse.
Vid en prövning av det berättigade intresset av att bevaka krävs att
bevakningsintresset faktiskt kan anses föreligga vid tidpunkten för
bevakningen. Bevakningsintresset kan sålunda inte vara hypotetiskt vid
tidpunkten för bevakningen.3
Har föreningen ett faktiskt bevakningsintresse vid tidpunkten för
bevakningen?
I förevarande fall har bevakningen föranletts av skadegörelse som skett inom
en tvåmånadersperiod. Enligt föreningen har de inte drabbats av någon
brottslighet sedan augusti 2018, och ingen skadegörelse har skett mot
entrédörren, som nu är föremål för bevakning, sedan januari 2018.
En prövning måste ske av samtliga omständigheter för att bedöma om
intresset av bevakning kan anses faktiskt föreligga vid tidpunkten för
bevakning.
Enligt Datainspektionens mening måste den personuppgiftsansvarige vid en
sådan prövning dels ta hänsyn till om det finns risk att brottslighet inträffar
på grund av platsens karaktär, dels ta hänsyn till om tidigare begången
brottslighet medför risk för att brott inträffar ånyo.
En plats kan till sin karaktär medföra ett faktiskt bevakningsintresse att
bevaka även om något brott inte skett på platsen. Så kan vara fallet då det

EU-domstolens dom i mål C-708/18, TK mot Asociatia de Properietari bloc M5A-ScaraA,
punkt 44.
3

1 1 (19)

Datainspektionen

DI-2018-14593

föreligger en hotbild mot platsen i fråga, vilket torde vara fallet vid t.ex.
banker som hanterar kontanter i stora mängder.
Vidare kan omständigheten att brott har begåtts vid en plats som normalt
inte utsätts för brott tala för ett faktiskt bevakningsintresse. Vid bevakning
av sådana platser måste den personuppgiftsansvarige kunna visa att
bevakningsintresset faktiskt föreligger även vid tidpunkten för bevakning.
I förevarande fall avser bevakningen en entrédörr till ett flerbostadshus. En
sådan plats är inte till sin karaktär brottsutsatt, varför det som utgångspunkt
krävs att den personuppgiftsansvarige visar att det föreligger ett faktiskt
intresse att bevaka platsen vid tidpunkten för bevakningen.
Av branschorganisationers vägledning för kamerabevakning i flerfamiljshus
rekommenderas att en förnyad bedömning av bevakningsintresset görs
halvårsvis eller om det uppstår särskild anledning till omprövning av beslut
att kamerabevaka.4 Datainspektionen anser att en sådan omprövningsfrist är
rimlig och att föreningen som utgångspunkt åtminstone borde ompröva sitt
behov av att bedriva kamerabevakning var sjätte månad från det att
bevakningen inleddes.
I förevarande fall har ingen brottslighet skett mot entrédörren sedan januari
2018 och ingen brottslighet har skett vid föreningens fastighet sedan augusti
2018. Vidare konstaterar Datainspektionen att det inte heller av utredningen
i ärendet framkommit andra omständigheter som talar för att föreningens
intresse av att kamerabevaka är faktiskt och föreligger vid tidpunkten för
detta beslut. Datainspektionen anser därför att föreningen i vart fall från och
med den 10 december 2019 inte längre kan anses ha ett faktiskt intresse av att
bevaka.
Sammanfattande bedömning kamera 3 – entré till 11A
Datainspektionen anser sammanfattningsvis att föreningens intresse av att
spela in bildmaterial vägde tyngre än de boendes intresse av att inte bli
bevakade vid tidpunkten för när bevakningen påbörjades, men att intresset i
vart fall inte längre kan anses vara faktiskt vid tidpunkten för föreningens
sista yttrande den 10 december 2019. Av föreningens yttrande framgår att

Kamerabevakning – vägledning för behandling av personuppgifter, s. 10. Vägledningen är
framtagen av SABO, Fastighetsägarna och Hyresgästföreningen.
4

1 2 (19)

Datainspektionen

DI-2018-14593

inga incidenter inträffat vid den aktuella platsen sedan augusti år 2018.
Datainspektionen konstaterar därför att föreningen inte längre har rättslig
grund för bevakningen med bildinspelning av föreningens entré.
Kamera 4 – El-central i källarförråd
Föreningen bevakar el-centralen som ligger på källarplan invid föreningens
källarförråd. Av kopia på skärmbild från kameran framgår att dess
upptagningsområde omfattar el-central samt del av källarförråd.
Integritetsintresset kamera 4 – källarförråd
Bevakningen sker av ett gemensamt utrymme i en flerfamiljsfastighet.
Datainspektionen anser att kamerabevakning av sådana utrymmen generellt
sett innebär ett intrång i de boendes integritet. Integritetsintrånget förstärks
ytterligare av att bilder spelas in och att bevakningen pågår dygnet runt.
Datainspektionen anser dock att det även finns omständigheter som talar för
att integritetsintrånget minskar. Av kopia på skärmbild från kamerans
upptagningsområde framgår att kameran i huvudsak filmar el-centralen,
även om en viss del av källarförrådet kommer med. Vidare anser
Datainspektionen att ett källarförråd är en sådan plats där de boende rör sig i
begränsad omfattning och endast uppehåller sig i under kortare tidsperioder.
Detta talar för att integritetsintresset väger relativt lätt i anslutning till elcentralen.
Bevakningsintresset kamera 4 – källarförråd
Föreningen har uppgett att den upprepade gånger har haft problem med
skadegörelse mot el-centralen i källaren och att strömmen till föreningens
ordförandes lägenhet stängts av. Vidare har även internetkablar som finns i
anslutning till el-centralen utsatts för skadegörelse. Föreningen har upprättat
flera polisanmälningar med anledning av de incidenter som skett i källaren.
Sammanfattande bedömning kamera 4 – källarförråd
Föreningen har uppgett att skadegörelsen har utförts av någon som sannolikt
haft nyckel till källarförrådet eftersom dörren saknat brytmärken eller andra
skador som tyder på att någon utomstående har tagit sig in i källarförrådet.
Detta talar enligt Datainspektionens mening för att kamerabevakningen har
varit nödvändig för att uppnå ändamålet.

1 3 (19)

Datainspektionen

DI-2018-14593

Datainspektionen konstaterar att föreningens intresse av att spela in
bildmaterial väger tyngre än de boendes intresse av att inte bli bevakade mot
bakgrund av att föreningen har haft omfattande problematik med
skadegörelse mot just el-centralen.
En förutsättning för att föreningen fortsatt ska kunna bedriva bevakningen
är dock att föreningen själv bedömer att deras intresse av att bedriva
bevakningen faktiskt föreligger. Detta innebär att föreningen löpande själv
måste göra en prövning av samtliga omständigheter om intresset av att
bedriva bevakningen är aktuellt och reellt när bevakningen utförs.
Kamerans upptagningsområde innefattar dock även delar av källarförrådet.
Eftersom ändamålet med kamerabevakningen varit att förhindra
skadegörelse vid el-centralen är det inte förenligt med principen om
uppgiftsminimering att även filma delar av föreningens källarförråd.
Föreningen måste därför begränsa bevakningen så att den inte bevakar
föreningens källarförråd.
Ljudinspelning vid samtliga kameror
Föreningens bevakning innefattar i förevarande fall även ljudinspelning vid
samtliga kameror. Ljudinspelning är särskilt integritetskänsligt och bör bli
föremål för en noggrann prövning i det enskilda fallet (prop. 2017/18:231 s.
67). Att det rör sig om ljudinspelning i ett bostadshus förstärker risken för
integritetsintrång ytterligare.
Föreningen har uppgett att det vid de inträffade incidenterna uttalats
förolämpningar och fula ord. Enligt Datainspektionen har föreningen dock
inte visat varför ljudinspelning skulle vara nödvändig för att uppnå
ändamålet med bevakningen.
Enligt Datainspektionens mening rör det sig i förevarande fall om en typ av
brottslighet som till sin karaktär sällan nödvändiggör ljudinspelning och att
de boendes intresse av att inte bli avlyssnade på samtliga platser för
bevakning väger tyngre än föreningens intresse av att spela in ljud.
Ljudinspelningen innebär ett synnerligen allvarligt integritetsintrång som är
alltför omfattande i förhållande till föreningens intresse av ljudinspelningen.
Datainspektionen anser sammantaget att föreningens ljudinspelning saknar
rättslig grund och strider mot principen om uppgiftsminimering.

1 4 (19)

Datainspektionen

DI-2018-14593

Information till registrerade (artikel 13)
I artikel 13 dataskyddsförordningen anges vilken information som ska
tillhandahållas om personuppgifter samlas in från den registrerade. Av
artikel 13 framgår bl.a. att information om identitet och kontaktuppgifter för
den personuppgiftsansvarige, ändamålen med behandlingen för vilken
personuppgifterna är avsedda, samt den rättsliga grunden och den period
under vilken personuppgifterna kommer lagras ska tillhandahållas.
I artikel 12 dataskyddsförordningen framgår att den personuppgiftsansvarige
ska vidta lämpliga åtgärder för att till den registrerade tillhandahålla all
information som avses i artikel 13, och att sådan information ska
tillhandahållas i en koncis, klar och tydlig, begriplig och lätt tillgänglig form.
Den personuppgiftsansvarige kan t.ex. lämna information i olika lager, där en
skylt kan utgöra det första lagret och information på webbplats eller
information i en broschyr kan utgöra det andra lagret av information. Den
viktigaste informationen bör generellt sett ges i det första lagret.5
Av 15 § andra stycket kamerabevakningslagen följer vidare att om ljud kan
avlyssnas eller tas upp vid bevakningen ska en särskild upplysning lämnas
om detta.
Föreningen har uppgett att de upplyser om bevakningen genom skyltning
vid entrégrinden till fastigheten samt vid entrédörr till respektive trapphus.
Föreningen har vidare skickat in bilder på skyltarna. Av bilderna framgår att
skyltarna visar en silhuett av en bevakningskamera samt texten ”TV/VIDEO”.
Datainspektionen konstaterar att den information som föreningen
tillhandahåller förvisso upplyser om att kamerabevakning bedrivs, men att
informationen på skylten inte är tillräcklig för att uppnå kraven enligt artikel
13 i dataskyddsförordningen. Skylten saknar bl.a. information om vem som
bedriver bevakningen och var den registrerade kan vända sig för att få
ytterligare information. Datainspektionen konstaterar vidare att föreningen
inte informerar om den behandling som sker avseende ljudinspelning, vilket
är en särskilt allvarlig brist.

Artikel 29-arbetsgruppen, Riktlinjer om öppenhet enligt förordning (EU) 2016/679, punkt
38.
5

1 5 (19)

Datainspektionen

DI-2018-14593

Datainspektionen konstaterar att den information som föreningen lämnat
inte lever upp till kraven i artikel 13 i dataskyddsförordningen.
Val av ingripande
I artikel 58 i dataskyddsförordningen anges samtliga befogenheter som
Datainspektionen har. Enligt artikel 58.2 har Datainspektionen ett antal
korrigerande befogenheter, bl. a. varningar, reprimander eller begränsningar
av behandling.
Enligt artikel 58.2 (i) i dataskyddsförordningen framgår att
tillsynsmyndigheten ska påföra administrativa sanktionsavgifter i enlighet
med artikel 83. Enligt artikel 83.2 ska administrativa sanktionsavgifter,
beroende på omständigheterna i det enskilda fallet, påföras utöver eller i
stället för de åtgärder som avses i artikel 58.2 a–h och j. Vidare framgår av
artikel 83.2 n vilka faktorer som ska beaktas vid beslut om administrativa
sanktionsavgifter överhuvudtaget ska påföras och vid bestämmande av
avgiftens storlek
Istället för sanktionsavgifter får i vissa fall enligt skäl 148 till
dataskyddsförordningen en reprimand utfärdas istället för sanktionsavgifter
om det är frågan om en mindre överträdelse. Hänsyn ska vid bedömningen
tas till omständigheter såsom överträdelsens karaktär, svårighetsgrad och
varaktighet.
Sanktionsavgift och föreläggande
Datainspektionen har ovan bedömt att föreningen genom sin
kamerabevakning med ljudinspelning av trapphus, källarförråd samt entréer
överträtt artiklarna 5 och 6 i dataskyddsförordningen samt genom sin
bristfälliga information till de registrerade överträtt artikel 13 i
dataskyddsförordningen.
Mot bakgrund av att stora delar av den personuppgiftsbehandling som denna
tillsyn omfattar har inneburit olaglig kamerabevakning med såväl bild som
ljud, rörande boende i sin hemmiljö, är det inte fråga om en mindre
överträdelse. Datainspektionen vill i sammanhanget framhålla att
föreningens upptagning och lagring av ljud från stora delar av huset är
särskilt allvarlig och att det med anledning av ljudupptagningen inte finns
skäl att ersätta sanktionsavgiften med en reprimand.

1 6 (19)

Datainspektionen

DI-2018-14593

Någon annan korrigerande åtgärd är inte heller aktuell för den behandling
som skett. Föreningen ska därför påföras en administrativ sanktionsavgift.
Bestämmande av sanktionsbeloppets storlek
Enligt artikel 83.1 i dataskyddsförordningen ska varje tillsynsmyndighet
säkerställa att påförandet av administrativa sanktionsavgifter i varje enskilt
fall är effektivt, proportionellt och avskräckande.
Den administrativa sanktionsavgiften får enligt artikel 83.3 inte överstiga
beloppet för den grövsta överträdelsen om det är frågan om en eller samma
uppgiftsbehandlingar eller sammankopplade uppgiftsbehandlingar.
I artikel 83. 2 i dataskyddsförordningen anges samtliga faktorer som ska
beaktas vid bestämmande av sanktionsavgiftens storlek. Vid bedömningen
av storleken på sanktionsavgift ska bl. a. hänsyn tas till artikel 83.2 a
(överträdelsens karaktär, svårighetsgrad och varaktighet), b (uppsåt eller
oaktsamhet), g (kategorier av personuppgifter), h (hur överträdelsen kom till
Datainspektionens kännedom) och k (annan försvårande eller förmildrande
faktor till exempel direkt eller indirekt ekonomisk vinst)
dataskyddsförordningen.
Vid Datainspektionens bedömning av sanktionsavgiftens storlek har hänsyn
tagits till att det har varit överträdelser rörande flera artiklar i
dataskyddsförordningen och att överträdelse av artikel 5, 6 och 13 är att
bedöma som allvarligare och omfattas av den högre sanktionsavgiften.
Vidare har hänsyn tagits till att överträdelsen pågått under en längre tid, att
överträdelsen kom till Datainspektionens kännedom genom ett klagomål
och att kamerabevakningen av föreningens medlemmar skett i deras
hemmiljö. Datainspektionen har avslutningsvis tagit särskild hänsyn till att
ljudinspelning har skett med kamerorna. Dessa omständigheter är
försvårande.
Som förmildrande omständigheter beaktas att föreningen saknar
vinstintresse och bedrivs ideellt av privatpersoner. Det är dessutom i viss
utsträckning samma personer som drabbas av påförande av
sanktionsavgiften som drabbats av överträdelsen. Därutöver har föreningen i
viss mån informerat om kamerabevakningen, om än inte helt i enlighet med
dataskyddsförordningen. Vidare har föreningen även haft ett berättigat
intresse för sin bevakning, även om de gjort en felaktig avvägning mellan sitt

1 7 (19)

Datainspektionen

DI-2018-14593

berättigade intresse och de registrerades intressen och grundläggande
rättigheter och friheter i sin boendemiljö. Avslutningsvis tillmäts det även
betydelse att det är en förening vars omsättning år 2018 uppgick till 821 389
kronor och som endast består av 15 lägenheter.
Datainspektionen bedömer utifrån en samlad bedömning att föreningen ska
betala en administrativ sanktionsavgift på 20 000 kronor.
Föreläggande att upphöra med bevakning
Eftersom Datainspektionen konstaterat att delar av bevakningen är olaglig
ska föreningen föreläggas att upphöra med den. Datainspektionen förelägger
därför föreningen enligt artikel 58.2 f dataskyddsförordningen att upphöra
med kamerabevakningen i bild vad gäller kamerorna 1-3, som bevakar
trapphus och entré, samt att upphöra ljudinspelning vad gäller samtliga
kameror.
Datainspektionen förelägger vidare föreningen att begränsa
kamerabevakningen i bild vad gäller kamera 4, som bevakar föreningens elcentral, så att den inte bevakar föreningens källarförråd och inte tar upp ljud.

Detta beslut har fattats av generaldirektören Lena Lindgren Schelin efter
föredragning av juristen Nils Henckel. Vid den slutliga handläggningen har
även chefsjuristen Hans-Olof Lindblom, enhetschefen Charlotte Waller
Dahlberg och juristen Jeanette Bladh Gustafson medverkat.
Lena Lindgren Schelin, 2020-06-15 (Det här är en elektronisk signatur)

Bilaga
Bilaga 1 – Hur man betalar sanktionsavgift

1 8 (19)

Datainspektionen

DI-2018-14593

Hur man överklagar
Om ni vill överklaga beslutet ska ni skriva till Datainspektionen. Ange i
skrivelsen vilket beslut ni överklagar och den ändring som ni begär.
Överklagandet ska ha kommit in till Datainspektionen senast tre veckor från
den dag ni fick del av beslutet. Om överklagandet har kommit in i rätt tid
sänder Datainspektionen det vidare till Förvaltningsrätten i Stockholm för
prövning.
Ni kan e-posta överklagandet till Datainspektionen om det inte innehåller
några integritetskänsliga personuppgifter eller uppgifter som kan omfattas av
sekretess. Myndighetens kontaktuppgifter framgår av beslutets första sida.

1 9 (19)

