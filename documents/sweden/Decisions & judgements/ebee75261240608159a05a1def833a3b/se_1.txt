Beslut

Diarienr

2020-04-28

DI-2019-10409

Statens Servicecenter, SSC

Statens servicecenters hantering av en
personuppgiftsincident - Tillsyn enligt
dataskyddsförordningen
Innehållsförteckning
Datainspektionens beslut.................................................................................2
Redogörelse för tillsynsärendet ......................................................................3
Statens servicecenters uppgifter.......................................................................4
Övrigt som framkommit i tillsynen..................................................................7
Motivering av beslut...........................................................................................7
Rättslig bakgrund...............................................................................................7
Allmänt om ansvaret för personuppgiftsbehandlingar...............................7
Skyldighet att ha ett personuppgiftsbiträdesavtal ......................................8
Skyldighet att underrätta personuppgiftsansvariga....................................8
Skyldighet att anmäla till Datainspektionen...............................................9
Skyldighet att dokumentera personuppgiftsincidenter .............................9
Datainspektionens bedömning.......................................................................10
Rollfördelning och sammanfattning av händelseförloppet ......................10
Underrättelserna till myndigheterna gjordes för sent ...............................11
Anmälan till Datainspektionen gjordes för sent ........................................11
Inget giltigt personuppgiftsbiträdesavtal ...................................................12
Brister i dokumentationen som personuppgiftsansvarig ..........................13
Val av ingripande .............................................................................................14
Rättslig reglering ..........................................................................................14

Postadress: Box 8114, 104 20 Stockholm
Webbplats: www.datainspektionen.se

E-post: datainspektionen@datainspektionen.se
Telefon: 08-657 61 00

1 (19)

Datainspektionen

DI-2019-10409

Sanktionsavgifter ska påföras ..........................................................................15
Personuppgiftsbiträdesavtal ...................................................................15
Omständigheter av betydelse för att fastställa sanktionsavgiftens storlek .....16
Föreläggande på grund av brister i dokumentation ......................................17
Bilaga.................................................................................................................18
Kopia för kännedom ........................................................................................18
Hur man överklagar..........................................................................................18

Datainspektionens beslut
Datainspektionen konstaterar att Statens servicecenter i egenskap av
personuppgiftsbiträde först den 20 augusti 2019 underrättade
personuppgiftsansvariga myndigheter om en personuppgiftsincident som
myndigheten fick vetskap om den 28 mars 2019. Detta innebär att Statens
servicecenter överträtt artikel 33.2 i dataskyddsförordningen, då
underrättelserna inte skedde utan onödigt dröjsmål efter att Statens
servicecenter fått vetskap om personuppgiftsincidenten.
Datainspektionen beslutar med stöd av 6 kap. 2 § dataskyddslagen och
artiklarna 58.2 och 83 dataskyddsförordningen att Statens servicecenter ska
betala en administrativ sanktionsavgift på 150 000 kronor för överträdelsen
av artikel 33.2 i dataskyddsförordningen, det vill säga för underlåtenheten att
utan onödigt dröjsmål underrätta de personuppgiftsansvariga
myndigheterna om den i tillsynsärendet aktuella personuppgiftsincidenten.
Datainspektionen konstaterar att Statens servicecenter i egenskap av
personuppgiftsansvarig först den 25 juni 2019 till Datainspektionen kom in
med en anmälan om en personuppgiftsincident som myndigheten fick
vetskap om den 28 mars 2019. Detta innebär att Statens servicecenter
överträtt artikel 33.1 i dataskyddsförordningen, då anmälan om
personuppgiftsincidenten inte skedde inom 72 timmar efter att Statens
servicecenter fått vetskap om den.
Vidare har Statens servicecenter som personuppgiftsansvarig inte
dokumenterat väsentliga omständigheter kring personuppgiftsincidenten

2 (19)

Datainspektionen

DI-2019-10409

och de korrigerande åtgärder som vidtagits och därmed överträtt artikel 33.5
i dataskyddsförordningen.
Datainspektionen beslutar med stöd av 6 kap. 2 § dataskyddslagen och
artiklarna 58.2 och 83 i dataskyddsförordningen att Statens servicecenter ska
betala en administrativ sanktionsavgift om 50 000 kronor för överträdelsen
av artikel 33.1 i dataskyddsförordningen, det vill säga för underlåtenheten att
anmäla personuppgiftsincidenten till Datainspektionen inom 72 timmar efter
att ha fått vetskap om den.
Datainspektionen beslutar att med stöd av artikel 58.1 d i dataskyddsförordningen förelägga Statens servicecenter att:
1. Upprätta rutiner för dokumentation av personuppgiftsincidenter som
gör det möjligt för Datainspektionen att kontrollera efterlevnaden av
artikel 33 i dataskyddsförordningen. Rutinerna ska svara mot kraven i
artikel 33.5 i dataskyddsförordningen, som föreskriver att den
personuppgiftsansvarige ska dokumentera alla
personuppgiftsincidenter, inbegripet omständigheterna kring
personuppgiftsincidenten, dess effekter och de korrigerande åtgärder
som vidtagits, och därefter
2. löpande kontrollera och se till att rutinerna följs.
Datainspektionen konstaterar att Statens servicecenter som personuppgiftsbiträde respektive personuppgiftsansvarig vid inspektionstillfället saknade
personuppgiftsbiträdesavtal som överensstämde med kraven i artikel 28.4
respektive artikel 28.3 i dataskyddsförordningen, men att Statens
servicecenter nu har personuppgiftsbiträdesavtal som uppfyller
förordningens krav. Datainspektionen vidtar i detta fall ingen ytterligare
korrigerande åtgärd med anledning av denna inledningsvis konstaterade
brist.

Redogörelse för tillsynsärendet
En anmälan om en personuppgiftsincident avseende personuppgifter som
rörde personal på Statens servicecenter (härefter SSC) och som behandlades i
systemet Primula inkom till Datainspektionen den 25 juni 2019. Enligt
anmälan upptäcktes incidenten den 28 mars 2019. Datainspektionen fick
också in, från den 13 augusti 2019 och fram till det att tillsynen inleddes, 37
anmälningar om personuppgiftsincidenter i Primula från myndigheter som

3 (19)

Datainspektionen

DI-2019-10409

SSC är personuppgiftsbiträde åt, det vill säga personuppgiftsansvariga
myndigheter. Var och en av de personuppgiftsansvariga myndigheterna fick
kännedom om incidenten genom en underrättelse från SSC. Enligt
anmälningarna inträffade incidenten från och med den 14 mars till och med
den 30 maj 2019. En av de personuppgiftsansvariga myndigheterna bifogade
till sin anmälan nämnda underrättelse från SSC, vilken var daterad den 12
augusti 2019.
Datainspektionen har inlett tillsyn i syfte att granska SSC:s hantering av
personuppgiftsincidenter i systemet Primula. Tillsynen inleddes med en
skrivelse till SSC den 18 september 2018 och följdes upp med begäran om
komplettering den 5 november 2019 respektive den 17 januari 2020.
Statens servicecenters uppgifter
SSC har i huvudsak uppgett följande som svar på Datainspektionens frågor.
Den 28 mars 2019 fick SSC via dataskyddsombudet på en personuppgiftsansvarig myndighet in en anmälan från en anställd på samma myndighet
(härefter ”anmälaren”) om att det gick att komma åt personuppgifter som
tillhörde andra personuppgiftsansvariga myndigheter. En intern incidentrapport upprättades av SSC inom tolv timmar från denna tidpunkt. Den bugg
som antogs vara källan till problemet ansågs ha åtgärdats den 29 mars 2019.
Det visade sig dock att buggen inte lösts eller att nya buggar uppkommit.
Anmälaren påpekade detta för SSC under april. SSC lyckades inte återskapa
incidenten såsom den beskrivits av anmälaren. Den 21 maj 2019 lämnade
anmälaren ytterligare information om hur buggen visat sig och det framkom
även att anmälaren vidtagit ytterligare programmeringsåtgärder i Primula.
SSC anmälde ärendet till personuppgiftsbiträdet EVRY, som den 3 juni
meddelade att ärendet var löst. SSC polisanmälde anmälaren den 24 maj 2019
eftersom det enligt SSC stod klart att denne själv utvecklat och verkställt kod
i Primula i syfte att bereda sig tillgång till uppgifter.
Den 12 augusti 2019 skickade SSC en underrättelse om
personuppgiftsincidenten till de 47 personuppgiftsansvariga myndigheter
som använde sig av Primula. Ett kompletterande utskick till samma
myndigheter gjordes den 29 augusti 2019.
Cirka 282 000 registrerade, varav 1 800 var anställda hos SSC, berördes av
personuppgiftsincidenten. Följande kategorier av personuppgifter

4 (19)

Datainspektionen

DI-2019-10409

omfattades: personnummer, namn, uppgift om kön, uppgift om skyddad
adressuppgift (dock inte de skyddade uppgifterna), ekonomisk eller finansiell
information (underlag för att räkna ut rätt skatt såsom skattetabell,
skattekolumn, jämkning, procentuell skatt, medborgar- och arbetsland och
så vidare), anställningstid, tjänstgöringsort, arbetstillstånd, nyckelperson,
beräknad NOR, anteckning om anhörig (dock inte uppgift om vem den
anhörige är).
Angående uppgifternas grad av känslighet kan enligt SSC uppgifter om
personnummer dels anses skyddsvärda i sig, dels vara reglerade av stark
sekretess enligt 39 kap. 3 § offentlighets- och sekretesslagen (2009:400), OSL.
Den senare sekretessen gäller för nio av de myndigheter som använde sig av
Primula. En uppgift om att någon har skyddade adressuppgifter kan omfattas
av sekretess enligt 21 kap. 3 § och 39 kap. 3 § första stycket OSL, sekretessen
är då extra svag eller svag. SSC:s bedömning var därför att vissa av
personuppgifterna omfattades av sekretess och var av integritetskänsligt slag.
Anledningen till att SSC dröjde med att underrätta, var att SSC ville ha
bekräftat om och hur incidenten inträffat innan de berörda myndigheterna
underrättades, vilket enligt SSC är en förutsättning för att anses ha
kunskap/vetskap om incidenten enligt artikel 33.2. Samma skäl låg bakom att
SSC i egenskap av personuppgiftsansvarig dröjde med att anmäla
personuppgiftsincidenten till Datainspektionen. Det angavs också i anmälan
om personuppgiftsincidenten att det fortsatt var oklart hur den obehöriga
åtkomsten faktiskt sett ut och om obehöriga hade tillgång till
personuppgifter som SSC var personuppgiftsansvarig för, vilket inte hade
kunnat bekräftas vid tidpunkten för anmälan.
SSC uppfattade de svar som lämnades från systemleverantören, EVRY, som
vaga. Kort efter incidenten frågade SSC systemleverantören om användare
kunde ta del av personuppgifter för personer utanför den egna myndigheten.
Därefter höll SSC återkommande uppföljningsmöten och fortsatte ställa
samma fråga utan att få ett konkret svar från systemleverantören. SSC fick
inte heller svar efter att myndigheten ställt frågan mejlledes. Efter sommaren
bedömde SSC att det var nödvändigt att underrätta de berörda
myndigheterna, även om uppgifterna (om incidenten) fortfarande inte hade
bekräftats. Vid det tillfället ansåg inte heller SSC att det fanns någon oro för
att exponera pågående säkerhetsbrister i systemet genom att lämna
underrättelse om den misstänkta incidenten.

5 (19)

Datainspektionen

DI-2019-10409

Det stod klart relativt snabbt efter att anmälan kom in till SSC att det fanns
säkerhetsbrister i Primula, men inte nödvändigtvis att det inträffat en
personuppgiftsincident, utom för den myndighet som anmälde bristen. Den
20 augusti 2019 fick SSC bekräftelse på att det varit möjligt att ta del av
personuppgifter på andra myndigheter som SSC var personuppgiftsbiträde
åt. SSC har uppgivit att servicecentret inte utredde händelsen tillräckligt
skyndsamt och att avsaknaden av tydliga och dokumenterade rutiner för att
hantera dessa frågor på ett samordnat sätt har bidragit till förseningen med
att underrätta de berörda myndigheterna.
SSC har ett personuppgiftsbiträdesavtal med EVRY som gjordes under tiden
för personuppgiftslagen (1998:204), PUL. Redan före
dataskyddsförordningens ikraftträdande har dock SSC sökt ändring i
befintligt PUB-avtal för att ersätta detta med ett som följer
dataskyddsförordningens terminologi och formkrav i övrigt.
SSC har dokumenterat personuppgiftsincidenten genom polisanmälan, SSC:s
anmälan till Datainspektionen, underrättelserna till de
personuppgiftsansvariga myndigheterna, den incidentrapport som
upprättades och kommunikationen med anmälaren som upptäckte och
utnyttjade säkerhetshålet. Dokumentationen finns diarieförd i tre olika
ärenden, varav underrättelserna, incidentrapporten och kommunikationen
med anmälaren är ett eget ärende.
Efter slutkommunicering har SSC framfört följande synpunkter.
Personuppgiftsbiträdet EVRY har avtalsmässigt förbundit sig till att leverera
en tjänst som är förenlig med gällande lagstiftning. Som ett uttryck för det
avtalade kravet att tjänsten ska vara förenlig med gällande lagstiftning har
SSC före dataskyddsförordningens ikraftträdande ställt ett antal frågor till
EVRY om hur de nya kraven som följer av dataskyddsförordningen hanteras
och säkerställs i Primula. EVRY har såväl lämnat svar som ändrat funktionalitet i tjänsten, som en följd av de nya kraven. De åtaganden som finns i det då
gällande PUB-avtalet, tillsammans med andra säkerhetskrav och avtalsmässiga åtaganden, innebar en fullgod reglering vad gäller det materiella skyddet
och behandlingen av personuppgifter. Den inträffade
personuppgiftsincidenten, och de brister som därefter funnits i hanteringen,
var inte en konsekvens av det då gällande personuppgiftsbiträdesavtalet eller

6 (19)

Datainspektionen

DI-2019-10409

andra avtalade åtaganden. SSC har dock numera ett uppdaterat
personuppgiftsbiträdesavtal med EVRY avseende Primula.
Datainspektionens blankett för anmälan av personuppgiftsincidenter har
använts av SSC. Det vore anmärkningsvärt om Datainspektionen vid sin
kontroll av efterlevnaden av artikel 33 ställer krav på ytterligare
dokumentation än det underlag som personuppgiftsansvariga enligt
Datainspektionens egna underlag är skyldiga att rapportera.
Övrigt som framkommit i tillsynen
Datainspektionen har tagit del av den incidentrapport som SSC upprättade i
samband med anmälan från en person på en myndighet den 28 mars 2019. I
rapporten beskrivs hur personen som anmälde incidenten kunde se bland
annat personnummer för alla anställda på vissa myndigheter. Rapporten
anger vidare att incidenten utifrån skador, kostnader och konsekvenser är att
se som mycket allvarlig ”då känsliga uppgifter blev tillgängliga för användare
som inte ska ha åtkomst till dessa”.
Datainspektionen har noterat att SSC i underrättelsen till myndigheterna
den 12 augusti 2019 anger att SSC bedömt det som nödvändigt att säkerställa
att nödvändiga säkerhetsåtgärder har vidtagits innan sådan underrättelse
lämnades. Detta eftersom ”informationen berör ett flertal myndigheter som
därigenom får kunskap om säkerhetsbrister hos varandra”.
Datainspektionen har begärt in den polisanmälan som SSC gjorde den 24 maj
2019. Av polisanmälan framgår att SSC anmält att en person som var anställd
på en av de myndigheter som anlitar SSC för sin lönehantering, vid två olika
tillfällen olovligen tagit sig in i systemet och på så sätt tagit del av
information tillhörande andra myndigheter samt att informationen bestått i
personuppgifter och ”löneuppgifter”.

Motivering av beslut
Rättslig bakgrund
Allmänt om ansvaret för personuppgiftsbehandlingar
En personuppgiftsansvarig ansvarar för att den följer
dataskyddsförordningens bestämmelser vid behandling av personuppgifter,
och för att säkerställa att anlitade personuppgiftsbiträden följer
dataskyddsförordningen när de behandlar personuppgifter. I
dataskyddsförordningen framgår detta av att dess bestämmelser i huvudsak

7 (19)

Datainspektionen

DI-2019-10409

riktar sig till personuppgiftsansvariga, att denne enligt artikel 24 ansvarar för
att genomföra tekniska och organisatoriska åtgärder för att säkerställa och
kunna visa att behandling av personuppgifter sker i enlighet med
dataskyddsförordningen och att den enligt artikel 28 endast ska anlita
personuppgiftsbiträden som ger tillräckliga garantier om att genomföra
lämpliga sådana åtgärder.
Ett personuppgiftsbiträde, inklusive underbiträden, är ansvarigt för att följa
de bestämmelser i dataskyddsförordningen som riktar sig direkt till
personuppgiftsbiträden, däribland artikel 33.2. Dessutom kan
personuppgiftsbiträden bli ansvariga för överträdelser av
dataskyddsförordningen som är en följd av att de inte följt den
personuppgiftsansvariges instruktioner.
Skyldighet att ha ett personuppgiftsbiträdeavtal
Enligt artikel 28.3 i dataskyddsförordningen ska ett personuppgiftsbiträdes
behandling av personuppgifter för den personuppgiftsansvariges räkning
regleras av ett personuppgiftsbiträdesavtal (eller annan bindande rättsakt).
Avtalet ska bland annat föreskriva en skyldighet för personuppgiftsbiträden
att se till att skyldigheterna i artiklarna 32–36 i dataskyddsförordningen
fullgörs, med beaktande av typen av behandling och den information som
personuppgiftsbiträdet har att tillgå.
Personuppgiftsbiträden som anlitas av personuppgiftsbiträden, så kallade
underbiträden, ska enligt artikel 28.4 i dataskyddsförordningen åläggas
samma skyldigheter i fråga om dataskydd som anges i personuppgiftsbiträdesavtalet med den personuppgiftsansvariga. Framförallt ska avtalet ge
tillräckliga garantier om att underbiträdet ska genomföra lämpliga tekniska
och organisatoriska åtgärder på ett sådant sätt att behandlingen uppfyller
kraven i dataskyddsförordningen. Skyldigheterna ska åläggas genom ett avtal
(eller annan bindande rättsakt).
Skyldighet att underrätta personuppgiftsansvariga
Personuppgiftsbiträden ska utan dröjsmål underrätta den personuppgiftsansvarige efter att biträdet fått vetskap om att en personuppgiftsincident har
ägt rum, se artikel 33.2 i dataskyddsförordningen. Personuppgiftsbiträdet ska
därmed inte göra någon sannolikhetsbedömning vad gäller riskerna för de
registrerades fri- och rättigheter. Det är den personuppgiftsansvarige som
ska bedöma om personuppgiftsincidenten är sådan att den ska anmälas till

8 (19)

Datainspektionen

DI-2019-10409

tillsynsmyndigheten. För att den personuppgiftsansvarige ska kunna uppfylla
sin anmälningsskyldighet krävs att personuppgiftsbiträdet snabbt
underrättar den ansvarige.
Skyldighet att anmäla till Datainspektionen
Det framgår av artikel 33.1 i dataskyddsförordningen att den personuppgiftsansvarige vid en personuppgiftsincident ska anmäla incidenten till
tillsynsmyndigheten utan onödigt dröjsmål och, om så är möjligt, inte senare
än 72 timmar efter att ha fått vetskap om den. Om det är osannolikt att
personuppgiftsincidenten medför en risk för fysiska personers rättigheter
och friheter behöver den inte anmälas. Om och i den utsträckning det inte är
möjligt att tillhandahålla informationen samtidigt, får informationen
tillhandahållas i omgångar utan onödigt ytterligare dröjsmål, se artikel 33.4 i
dataskyddsförordningen.
Enligt Artikel 29-gruppens vägledning WP250 får den personuppgiftsansvarige vid en potentiell incident genomföra en kort undersökning för att
fastställa huruvida en incident verkligen har ägt rum. Under denna
undersökningsperiod kan den personuppgiftsansvarige inte anses ha fått
”vetskap” om incidenten. I de flesta fall bör, enligt samma vägledning,
riskbedömning och anmälan till tillsynsmyndigheten slutföras så snart som
möjligt efter den inledande varningen/misstanken om att en
säkerhetsincident har ägt rum som kan inbegripa personuppgifter. Endast i
undantagsfall bör detta ta längre tid. 1
Skyldighet att dokumentera personuppgiftsincidenter
Enligt artikel 33.5 i dataskyddsförordningen ska den personuppgiftsansvarige
dokumentera alla personuppgiftsincidenter, inbegripet omständigheterna
kring personuppgiftsincidenten, dess effekter och de korrigerande åtgärder
som vidtagits. Dokumentationen ska göra det möjligt för
tillsynsmyndigheten att kontrollera efterlevnaden av artikel 33 i
dataskyddsförordningen.

Artikel 29 – Arbetsgruppen för uppgiftsskydd, WP250rev.01; Riktlinjer om anmälan av
personuppgiftsincidenter enligt förordning (EU) 2016/679; antagna den 3 oktober 2017;
senast granskade och antagna den 6 februari 2018; antagna av EDPB under det första
plenarsammanträdet den 25 maj 2018; s. 11–12. Arbetsgruppen inrättades enligt artikel 29 i
1

direktiv 95/46/EG och var ett oberoende rådgivande EU-organ i frågor rörande dataskydd
och integritet.

9 (19)

Datainspektionen

DI-2019-10409

Dokumentationsskyldigheten i artikel 33.5 är kopplad till
ansvarsskyldigheten i artikel 5.2 i dataskyddsförordningen, det vill säga att
den personuppgiftsansvarige ska ansvara för och kunna visa att de
grundläggande principerna för dataskydd efterlevs. Det finns även en
koppling mellan artikel 33.5 och artikel 24 i dataskyddsförordningen. Den
senare bestämmelsen innebär att den personuppgiftsansvarige ska vidta
tekniska och organisatoriska åtgärder för att säkerställa och kunna visa att
den utför personuppgiftsbehandlingar i enlighet med
dataskyddsförordningens bestämmelser.2
Datainspektionens bedömning
Rollfördelning och sammanfattning av händelseförloppet
SSC har beträffande de överträdelser av dataskyddsförordningen som detta
beslut rör uppträtt i olika roller, som personuppgiftsansvarig respektive
personuppgiftsbiträde. SSC har agerat i egenskap av personuppgiftsbiträde
gentemot 47 personuppgiftsansvariga myndigheter som, genom
anslutningen till SSC, använder sig av systemet Primula för hantering av
personuppgifter om sin personal. Däremot har SSC agerat i egenskap av
personuppgiftsansvarig vid behandling av personuppgifter om den egna
myndighetens personal i samma system. SSC har anlitat företaget EVRY som
personuppgiftsbiträde för driften av systemet Primula. EVRY har därmed
varit personuppgiftsbiträde för behandlingen av såväl personuppgifter om
anställda hos de 47 personuppgiftsansvariga myndigheterna som
personuppgifter om anställda hos SSC.
En incident inträffade den 14 mars 2019 och den 28 mars 2019 tog SSC emot
en anmälan om det inträffade från anmälaren. Anmälaren menade att den
kunde se personuppgifter från andra myndigheter än den egna i Primula. En
incidentrapport upprättades av SSC den 28 mars 2019. Efter att anmälan
kompletterats med ytterligare uppgifter från anmälaren den 21 maj 2019
upprättade SSC en polisanmälan mot denne den 24 maj 2019.
I egenskap av personuppgiftsansvarig anmälde SSC den ovan beskrivna
personuppgiftsincidenten till Datainspektionen den 25 juni 2019. Anmälan
avsåg obehörig åtkomst till personuppgifter om myndighetens egen
personal.

2

WP250, rev01, s. 28.

1 0 (19)

Datainspektionen

DI-2019-10409

I egenskap av personuppgiftsbiträde underrättade SSC de 47
personuppgiftsansvariga myndigheterna den 12 augusti 2019.
Den 20 augusti 2019 bekräftade EVRY för SSC att personuppgiftsincidenten
innebar att det var möjligt för anställda på någon av de myndigheter som
använde sig av Primula att komma åt personuppgifter från de andra
myndigheter som använde sig av systemet.
Underrättelserna till myndigheterna gjordes för sent
Datainspektionen konstaterar att det dröjde närmare fem månader från det
att incidenten upptäcktes den 28 mars 2019 till det att SSC underrättade de
personuppgiftsansvariga myndigheterna den 12 augusti 2019. Det är betydligt
mer tid än vad som kan anses krävas för en kortare undersökning för att
tillägna sig vetskap om att en personuppgiftsincident inträffat. Till detta
kommer att SSC gjorde en anmälan för egen del omkring sex veckor innan
kundmyndigheterna underrättades. Det är tydligt att SSC inte visste mer om
hur incidenten drabbat personuppgifterna för den egna personalen än hur
den drabbat anställda på de personuppgiftsansvariga myndigheterna. Större
kunskap kan därför inte motivera att SSC inte skickade underrättelser till de
personuppgiftsansvariga myndigheterna trots att de gjorde en anmälan till
Datainspektionen för egen del.
Dataskyddsförordningen kräver att den personuppgiftsansvarige blir
underrättad utan onödigt dröjsmål så att den kan vidta de åtgärder som
behövs med anledning av en inträffad incident. Datainspektionen bedömer
att SSC hade tillräcklig vetskap för att vara skyldig att underrätta de
personuppgiftsansvariga myndigheterna redan efter den första anmälan från
ett dataskyddsombud på en av myndigheterna. Det saknades då enligt
Datainspektionens bedömning anledning för SSC att vänta med
underrättelsen till de personuppgiftsansvariga myndigheterna för att
”säkerställa att nödvändiga säkerhetsåtgärder vidtagits”.
Datainspektionen konstaterar att SSC genom att först den 20 augusti 2019 ha
underrättat de personuppgiftsansvarige myndigheterna har överträtt artikel
33.2 i dataskyddsförordningen.
Anmälan till Datainspektionen gjordes för sent
Datainspektionen konstaterar att det dröjde nästan tre månader från det att
incidenten kom till SSC:s kännedom den 28 mars 2019 till det att SSC

1 1 (19)

Datainspektionen

DI-2019-10409

lämnade in en anmälan om incidenten till Datainspektionen den 25 juni
2019. Detta överstiger vida den tidsgräns om 72 timmar som anges i artikel
32.1 i dataskyddsförordningen. Det är också betydligt mer tid än vad som kan
anses krävas för en kortare undersökning för att tillägna sig vetskap om att
en personuppgiftsincident inträffat.
SSC har till Datainspektionen uppgett att de, i den bemärkelse som avses i
artikel 33 i dataskyddsförordningen, fick vetskap om incidenten den 20
augusti 2019 då EVRY bekräftade att personuppgifter kunnat nås sinsemellan
de myndigheter som använde sig av Primula. Datainspektionen har i detta
avseende tagit fasta på SSC:s agerande både som personuppgiftsansvarig och
som personuppgiftsbiträde eftersom SSC agerade utifrån samma händelse i
båda rollerna.
Datainspektionens bedömning är att SSC måste ha vetat om att en
personuppgiftsincident hade inträffat, i den bemärkelsen att SSC trodde på
den information som lämnats till myndigheten om personuppgiftsincidenten
den 28 mars 2019 och den 21 maj 2019. Den tydligaste indikationen på detta
är att det som uppgavs i anmälan till Polismyndigheten den 24 maj 2019 var
att en person tagit del av personuppgifter tillhörande andra myndigheter. Att
döma av internrapporten ifrågasatte inte SSC uppgifterna om incidenten när
den upprättades den 28 mars 2019.
Datainspektionen konstaterar mot bakgrund av ovanstående att SSC har
överträtt artikel 33.1 i dataskyddsförordningen genom att inte anmäla
personuppgiftsincidenten inom 72 timmar från den tidpunkt då anmälan
kom in till SSC den 28 mars 2019.
Inget giltigt personuppgiftsbiträdesavtal
Under perioden 28 mars 2019 till och med 20 augusti 2019 hade SSC, i
egenskap av personuppgiftsbiträde, inte ett personuppgiftsbiträdesavtal med
EVRY som motsvarade kraven på vad ett personuppgiftsbiträdesavtal ska
innehålla enligt artikel 28.4 i dataskyddsförordningen. SSC i egenskap av
personuppgiftsansvarig saknade under samma period ett
personuppgiftsbiträdesavtal med EVRY som motsvarade kraven på vad ett
personuppgiftsbiträdesavtal ska innehålla enligt artikel 28.3.

1 2 (19)

Datainspektionen

DI-2019-10409

Som personuppgiftsansvarig har SSC att se till att den
personuppgiftsbehandling som utförs för myndighetens räkning omfattas av
ett personuppgiftsbiträdesavtal.
Ett avtal mellan personuppgiftsbiträden ska ha ett innehåll som motsvarar
kraven i artikel 28.3. Det framgår av artikel 28.4, som föreskriver att avtalet
framförallt ska ”ge tillräckliga garantier om att genomföra lämpliga tekniska
och organisatoriska åtgärder på ett sådant sätt att behandlingen uppfyller
kraven i denna förordning”. Det är det personuppgiftsbiträde som anlitar ett
annat biträde, i detta fall SSC, som ska se till att det finns ett avtal som
uppfyller de angivna kraven. Detta eftersom det förstnämnda
personuppgiftsbiträdet ansvarar för personuppgiftsbehandlingen gentemot
den personuppgiftsansvarige för de underbiträden denne anlitat.
Datainspektionen konstaterar att SSC i egenskap av personuppgiftsansvarig
respektive i egenskap av personuppgiftsbiträde överträtt artiklarna 28.3 och
28.4 i dataskyddsförordningen genom att ha anlitat ett
personuppgiftsbiträde utan att i ett avtal eller annan rättsakt föreskriva
sådana skyldigheter som krävs enligt artikel 28 i dataskyddsförordningen.
Brister i dokumentationen i rollen som personuppgiftsansvarig
Datainspektionen konstaterar att den dokumentation av
personuppgiftsincidenten som SSC kommit in med inte klargör hur SSC
ställde sig till den underrättelse som kom frånanmälaren och som gav SSC
kännedom om incidenten. Det framgår inte hur SSC:s försök att återskapa
incidenten gick till och vad det fanns för skäl att ifrågasätta uppgifterna som
anmälaren lämnat. Därmed saknas de delar av omständigheterna kring
personuppgiftsincidenten som krävs för att kunna visa varför incidenten inte
anmäldes inom 72 timmar. Det framgår inte heller av dokumentationen vad
SSC har gjort för att få svar på de frågor om incidenten som SSC anfört att
myndigheten hade. Det saknas information om omständigheterna kring
personuppgiftsincidenten som hade kunnat förklara dröjsmålet med
anmälan. Vidare har SSC förklarat att dokumentationen av
personuppgiftsincidenten såvitt rör SSC som personuppgiftsansvarig – i form
av polisanmälan, anmälan till Datainspektionen, upprättad incidentrapport
och kommunikation med den användare som underrättade SSC, finns i tre
ärenden i SSC:s diarium. Det ärende som har den mesta dokumentationen –
underrättelserna till myndigheterna, incidentrapporten och
kommunikationen med användaren, finns i ett ärende som avser SSC:s roll

1 3 (19)

Datainspektionen

DI-2019-10409

som personuppgiftsbiträde. Dokumentationen visar inte att den har gjorts
för att uppfylla skyldigheten enligt artikel 33.5 i dataskyddsförordningen
utan framstår som motiverad och ordnad efter andra principer.
En förutsättning för att Datainspektionen ska kunna följa upp en
personuppgiftsincident baserat på dokumentationen är att den är samlad
och ger en rättvisande bild av händelseförloppet. Dokumentationen har i det
här fallet inte gjort det möjligt för Datainspektionen att kontrollera
efterlevnaden av artikel 33 i dataskyddsförordningen.
Datainspektionen konstaterar att SSC i egenskap av personuppgiftsansvarig
har överträtt artikel 33.5 i dataskyddsförordningen genom att inte
dokumentera personuppgiftsincidenten på ett sätt som gjort det möjligt för
tillsynsmyndigheten att kontrollera efterlevnaden av artikel 33 i
dataskyddsförordningen.
Val av ingripande
Rättslig reglering
I artikel 58 i dataskyddsförordningen anges Datainspektionens samtliga
befogenheter. Datainspektionen har vid överträdelser av
dataskyddsförordningen ett antal korrigerande befogenheter att tillgå enligt
artikel 58.2 a - j, bland annat reprimand, föreläggande och sanktionsavgifter.
Av artikel 58.2 i dataskyddsförordningen följer att Datainspektionen i
enlighet med artikel 83 ska påföra sanktionsavgifter utöver eller i stället för
andra korrigerande åtgärder som avses i artikel 58.2, beroende på
omständigheterna i varje enskilt fall. Om det är fråga om en mindre
överträdelse får tillsynsmyndigheten, enligt skäl 148 i
dataskyddsförordningen, utfärda en reprimand i stället för att påföra en
sanktionsavgift.
Datainspektionen har ovan bedömt att SSC i de aktuella behandlingarna av
personuppgifter har överträtt artiklarna 33 och 28 i dataskyddsförordningen.
Dessa artiklar omfattas av artikel 83.4, som innebär att sanktionsavgifter som
huvudregel ska påföras. Det är frågan om en myndighet. Sanktionsavgiften
kan därför enligt 6 kap. 2 § dataskyddslagen (2018:218) bestämmas till högst
5 000 000 kronor.
Enligt artikel 83.1 i dataskyddsförordningen ska varje tillsynsmyndighet
säkerställa att påförandet av administrativa sanktionsavgifter i varje enskilt

1 4 (19)

Datainspektionen

DI-2019-10409

fall är effektivt, proportionellt och avskräckande.
I artikel 83.2 i dataskyddsförordningen anges samtliga faktorer som ska
beaktas vid bestämmande av sanktionsavgiftens storlek. Vid bedömningen
av storleken på sanktionsavgiften ska hänsyn tas till bland annat a)
överträdelsens karaktär, svårighetsgrad och varaktighet, b) uppsåt eller
oaktsamhet, samt g) de kategorier av personuppgifter som påverkas av
överträdelsen.
Sanktionsavgifter ska påföras
De personuppgiftsincidenter som SSC inte underrättade de 47
personuppgiftsansvariga myndigheterna om i tid omfattade personuppgifter
om cirka 280 000 registrerade. Personuppgifterna som riskerade att bli röjda
omfattade bland annat personnummer, uppgift om att personer har skyddad
adress (dock inte de skyddade uppgifterna i sig) och uppgifter om
anställning. Det dröjde nästan fem månader innan de
personuppgiftsansvariga myndigheterna underrättades från det att SSC fått
vetskap om personuppgiftsincidenten. Det är därmed inte fråga om mindre
överträdelser och det finns inte skäl att ersätta sanktionsavgiften med en
reprimand.
Den personuppgiftsincident som SSC i egenskap av personuppgiftsansvarig
inte anmälde till tillsynsmyndigheten Datainspektionen i tid omfattade
personuppgifter om cirka 1 800 registrerade. Personuppgifterna som
riskerade att blir röjda omfattade bland annat personnummer, uppgift om att
personer har skyddad adress och uppgifter om anställning. Det dröjde
närmare tre månader innan SSC kom in med en anmälan till
Datainspektionen från det att SSC fick vetskap om personuppgiftsincidenten.
Datainspektionen finner att det inte är fråga om en mindre överträdelse och
att det inte finns skäl att ersätta sanktionsavgiften med någon annan
korrigerande åtgärd.
SSC ska därför påföras administrativa sanktionsavgifter för dessa
överträdelser.
Personuppgiftsbiträdesavtal
Datainspektionen har också konstaterat att SSC inte hade
personuppgiftsbiträdesavtal som överensstämde med kraven i artiklarna 28.3
och 28.4 i dataskyddsförordningen. SSC har emellertid uppgett att SSC hade

1 5 (19)

Datainspektionen

DI-2019-10409

personuppgiftsbiträdesavtal som var upprättade i enlighet med
personuppgiftslagen, att det pågick ett arbete att uppdatera avtalen och att
SSC numera har personuppgiftsbiträdesavtal med EVRY som
överensstämmer med dataskyddsförordningens krav. Mot den bakgrunden
finner Datainspektionen att det i det här fallet finns skäl att inte påföra en
särskild sanktionsavgift eller annan korrigerande åtgärd med anledning av
den brist som tidigare förelåg.
Omständigheter av betydelse för att fastställa sanktionsavgiftens
storlek
Personuppgiftsincidenten rörde cirka 280 000 anställda hos 47
personuppgiftsansvariga myndigheter vad avser SSC:s roll som
personuppgiftsbiträde och cirka 1 800 anställda hos SSC vad avser SSC:s roll
som personuppgiftsansvarig.
Datainspektionen har, vid bedömningen av den sanktionsavgift som gäller
underlåtenheten att i tid underrätta de personuppgiftsansvariga
myndigheterna, bedömt att fördröjningen står i en tydlig konflikt med vikten
av att de personuppgiftsansvariga snabbt får information om inträffade
personuppgiftsincidenter så att de kan vidta lämpliga åtgärder.
Att informationen når ut snabbt är särskilt viktigt om
personuppgiftsincidenten innebär en hög risk för fysiska personers
rättigheter och friheter, eftersom den personuppgiftsansvarige då ska
informera de registrerade utan dröjsmål (se artikel 34 i
dataskyddsförordningen). Datainspektionen konstaterar att det i detta fall
inte har varit fråga om en personuppgiftsincident som sannolikt inneburit en
sådan hög risk. Datainspektionen bedömer att detta medför att förseningen
kan bedömas som mindre allvarlig än vad som annars hade kunnat vara
fallet.
Datainspektionen väger samtidigt in att incidenten omfattade ett stort antal
registrerade, att den rörde myndighetens kärnverksamhet och att det har
dröjt flera månader från det att SSC fick vetskap om den till dess att SSC
underrättade myndigheterna. Dessa omständigheter är försvårande. Det ska
också betonas att det rör sig om ett större antal överträdelser, genom i
grunden samma felaktiga handlande, eftersom var och en av de 47 drabbade
myndigheterna skulle ha underrättats utan onödigt dröjsmål.

1 6 (19)

Datainspektionen

DI-2019-10409

Vad gäller sanktionsavgiften för underlåtenheten att i tid anmäla
personuppgiftsincidenten till tillsynsmyndigheten, det vill säga till
Datainspektionen, omfattade denna underlåtelse ett mindre antal
registrerade än underlåtelsen att underrätta de personuppgiftsansvariga
myndigheterna. En försvårande omständighet är även i detta fall att det
dröjde flera månader innan SSC kom in med en anmälan till
Datainspektionen.
När det gäller personuppgifternas karaktär har Datainspektionen inte
anledning att anta någon annan ståndpunkt än SSC vad gäller
personuppgifternas skyddsvärde, det vill säga att vissa av dem omfattades av
sekretess och var integritetskänsliga.
Vad gäller om förseningarna med att anmäla och underrätta om incidenten
skett med uppsåt eller av oaktsamhet finner Datainspektionen att SSC har
haft uppsåt till förseningarna. Av utredningen framgår att SSC, i den
bemärkelse som avses i artikel 33 i dataskyddsförordningen, haft vetskap om
att en personuppgiftsincident inträffat som omfattat såväl SSC:s anställda
som de personuppgiftsansvariga myndigheternas anställda. Detta har
framgått dels genom den interna personuppgiftsincidentsrapport som
upprättades den 28 mars 2019, dels genom den polisanmälan som SSC gjorde
den 24 maj 2019. SSC har trots vetskapen om incidenten inte anmält den till
Datainspektionen i tid eller underrättat myndigheterna utan obehörigt
dröjsmål. Bestämmelserna i artikel 33 i dataskyddsförordningen är tydliga
vad gäller tidsaspekten och det rör sig, under de omständigheter som
kommit fram i tillsynen, inte om ett ursäktligt bedömningsfel.
Datainspektionen bestämmer utifrån en samlad bedömning att SSC ska
betala en administrativ sanktionsavgift på 150 000 kronor för underlåtelsen
att underrätta de personuppgiftsansvariga myndigheterna om
personuppgiftsincidenten utan onödigt dröjsmål och att SSC ska betala en
administrativ sanktionsavgift på 50 000 kronor för underlåtelsen att anmäla
personuppgiftsincidenten till Datainspektionen utan onödigt dröjsmål.
Beloppen är ägnade att vara effektiva, proportionella och avskräckande.
Föreläggande på grund av brister i dokumentation
Att personuppgiftsincidenten inte dokumenterades i enlighet med
kriterierna i artikel 33.5 har inte utgjort en mindre överträdelse eftersom
dokumentationen inte har kunnat användas av Datainspektionen för att

1 7 (19)

Datainspektionen

DI-2019-10409

kontrollera efterlevnaden av artikel 33. Vid en prövning i enlighet med
artikel 83.2 a) bedömer dock Datainspektionen att dokumentationen ändå
inte har varit bristfällig till en sådan grad att det är befogat att påföra en
sanktionsavgift. En sanktionsavgift framstår inte heller som proportionell.
Däremot ska SSC, i egenskap av personuppgiftsansvarig, föreläggas att
upprätta rutiner för dokumentation av personuppgiftsincidenter som gör det
möjligt för Datainspektionen att kontrollera efterlevnaden av artikel 33 och
framledes kontrollera och se till att dessa rutiner följs. Rutinerna ska
åtminstone svara mot kraven i artikel 33.5 i dataskyddsförordningen, som
föreskriver att den personuppgiftsansvarige ska dokumentera alla
personuppgiftsincidenter, inbegripet omständigheterna kring
personuppgiftsincidenten, dess effekter och de korrigerande åtgärder som
vidtagits.

Detta beslut har fattats av generaldirektören Lena Lindgren Schelin efter
föredragning av juristen Elin Hallström. Vid den slutliga handläggningen har
även chefsjuristen Hans-Olof Lindblom, enhetschefen Malin Blixt och
enhetschefen Katarina Tullstedt medverkat. It-säkerhetsspecialisten Johan
Ma har medverkat i de bedömningar som rör informationssäkerhet.
Lena Lindgren Schelin, 2020-04-28 (Det här är en elektronisk signatur)
Bilaga
Hur man betalar sanktionsavgift
Kopia för kännedom till:

Dataskyddsombud för Statens servicecenter

Hur man överklagar
Om ni vill överklaga beslutet ska ni skriva till Datainspektionen. Ange i
skrivelsen vilket beslut ni överklagar och den ändring som ni begär.
Överklagandet ska ha kommit in till Datainspektionen senast tre veckor från
den dag beslutet meddelades. Om överklagandet har kommit in i rätt tid
sänder Datainspektionen det vidare till Förvaltningsrätten i Stockholm för
prövning.

1 8 (19)

Datainspektionen

DI-2019-10409

Ni kan e-posta överklagandet till Datainspektionen om det inte innehåller
några integritetskänsliga personuppgifter eller uppgifter som kan omfattas av
sekretess. Myndighetens kontaktuppgifter framgår av beslutets första sida.

1 9 (19)

