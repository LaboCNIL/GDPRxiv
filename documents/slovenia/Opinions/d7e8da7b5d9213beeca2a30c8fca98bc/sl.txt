

Videonadzor znotraj industrijske cone
+
-


Datum: 11.02.2019
Številka: 0712-1/2019/261 

Kategorije: Video in avdio nadzor
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da bi radi v nekaterih podjetjih znotraj industrijske cone uvedli videonadzor nad vstopom v službene prostore, kjer se tudi izvaja registracija delovnega časa. Videonadzor je sicer že uveden na vstopu v industrijsko cono, sedaj bi pa radi uvedli videonadzor vstopa v posamične proizvodne hale, saj je znotraj industrijske cone več različnih gospodarskih družb.***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.ZVOP-1 ureja področje videonadzora v določbah od 74. do 77. člena. Določbe se osredotočajo predvsem na različne kriterije za zakonito vzpostavitev videonadzora, urejajo obdelavo in zavarovanje osebnih podatkov. Kakor opisujete v svojem dopisu, bi v konkretnem primeru najverjetneje šlo zgolj za videonadzor dostopov v uradne službene prostore oziroma poslovne prostore po členu 75 ZVOP-1. Če pa bi šlo tudi za videonadzor znotraj delovnih prostorov veljajo določbe člena 77 ZVOP-1 (v tem primeru ZVOP-1 predvideva strožje pogoje za uvedbo).IP načeloma ne vidi prepreke, da bi posamezna podjetja za nadzor dostopa v njihove uradne službene oziroma poslovne prostore, ki se nahajajo v različnih poslovnih objektih znotraj večje industrijske cone, vzpostavila videonadzor dostopa v svoje prostore. Vsekakor pa je predpogoj za zakonitost takega videonadzora izpolnjenost pogojev iz člena 75 ZVOP-1. Ta določa, da se videonadzor lahko izvaja le, če je to potrebno:  za varnost ljudi ali premoženja,   zaradi zagotavljanja nadzora vstopa ali izstopa v ali iz službenih poslovnih prostorov, ali   če zaradi narave dela obstaja možnost ogrožanja zaposlenih.  Ob tem lahko kamere zajamejo registracijski terminal za evidentiranje delovnega časa.O takšnem videonadzoru je potrebno sprejeti obrazloženo pisno odločitev in o tem pisno obvestiti vse zaposlene, ki delo opravljajo v nadzorovanem prostoru. Ob tem je potrebno upoštevati tudi določbe 74. člena, ki določajo, da je treba o izvajanju videonadzora na vidno mesto objaviti obvestilo o videonadzoru.Vsekakor pa je dokončna presoja o utemeljenosti videonadzora na strani upravljavca osebnih podatkov, namreč IP lahko opravi konkretno presojo zgolj v okviru inšpekcijskega postopka.V kolikor pa bi šlo za videonadzor znotraj delovnih prostorov, veljajo strožje določbe 77. člena ZVOP-1. Prav tako velja posebna skrbnost in nekoliko strožja pravila (tudi člen 76 ZVOP-1), če bi šlo za primer, ko se poslovni prostori nahajajo v večstanovanjski stavbi, ki je hkrati poslovna in stanovanjska stavba.IP vas napotuje na smernice o videonadzoru (predvsem glejte str. 10 – 12), kjer lahko pridobite več informacij v zvezi z vašim vprašanjem:https://www.ip-rs.si/fileadmin/user_upload/Pdf/smernice/Smernice_o_videonadzoru_web.pdf.V upanju, da ste dobili odgovor na svoje vprašanje, vas lepo pozdravljamo.Mojca Prelesnik, univ.dipl.prav.,informacijska pooblaščenkaPripravila:Neja Domnik, mag. prav.,raziskovalka pri IP
