

Posredovanje elektronskih naslovov učiteljev
+
-


Datum: 05.03.2019
Številka: 0712-1/2019/485

Kategorije: Šolstvo, Elektronska pošta, Obdelava OP javnih uslužbencev in funkcionarjev
                        Informacijski pooblaščenec (v nadaljevanju IP) je prejel vaše zaprosilo za mnenje ali obstaja omejitev dostopa do elektronskih naslovov učiteljev v osnovni šoli oziroma ali imajo starši pravico biti seznanjeni s službenimi elektronskimi naslovi učiteljev svojih otrok. Dodajate, da so službeni naslovi v tem primeru elektronski naslovi v domeni guest.arnes.si.
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.
IP najprej pojasnjuje, da tudi službeni elektronski naslov predstavlja osebni podatek, skladno z definicijo osebnega podatka, kot ga določa člen 4(1) Splošne uredbe, po katerem osebni podatek pomeni katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.
Splošno pravno podlago za obdelavo osebnih podatkov (kamor štejemo tudi posredovanje podatkov) ureja člen 6 Splošne uredbe.
Zakonsko podlago za obdelavo osebnih podatkov v primeru objavljanja telefonskih številk in službenih e-naslovov javnih uslužbencev (kamor spadajo tudi učitelji na javnih osnovnih šolah), upoštevajoč točko c člena 6(1) Splošne uredbe, predstavlja drugi odstavek 106. člena ZVOP-1. Ta določa, da lahko upravljavci osebnih podatkov javnosti posredujejo in javno objavijo osebno ime, naziv ali funkcijo, službeno telefonsko številko in naslov službene elektronske pošte predstojnika in tistih zaposlenih, katerih delo je pomembno zaradi poslovanja s strankami oziroma uporabniki storitev, do uveljavitve posebnega zakona, ki bo uredil ta vprašanja. Pri tem pa IP še poudarja, da teh podatkov ni dopustno uporabiti za drug namen, kot za tistega, za katerega so bili objavljeni.
IP iz vaših navedb sklepa, da predmetna osnovna šola službenih elektronskih naslovov učiteljev ni javno objavila (npr. na spletni strani šole), sicer bi vam bili verjetno poznani. IP ne more v mnenju komentirati načina organizacije šolskega dela, saj je to pristojnost šole. Kot navajate, gre za službene elektronske naslove, ki jih je učiteljem dodelila šola. Možna pravna podlaga za posredovanje teh naslovov staršem s strani šole v zvezi z izvajanjem delovnih nalog učiteljev bi bila posledično lahko točka e člena 6(1) Splošne uredbe, če v šoli ocenijo, da je to potrebno. Uporaba službenega elektronskega naslova je namreč, kolikor lahko razberemo, vzpostavljena zaradi namenov izvajanja delovnega procesa, pri delodajalcu.
Izhajoč iz svoje prakse odločanja v postopkih dostopa do informacij javnega značaja, IP tudi pojasnjuje, da v tem primeru ne gre za prosto dostopne informacije javnega značaja, zato zakonske podlage za razkritje službenega elektronskega naslova javnega uslužbenca (učitelja) ne more predstavljati tretji odstavek 6. člena Zakona o dostopu do informacij javnega značaja (v nadaljevanju ZDIJZ), ki določa, da se dostop do zahtevane informacije dovoli (ne glede na izjemo varstva osebnih podatkov), kadar gre za podatke, ki so povezani z opravljanjem delovnega razmerja javnega uslužbenca in za podatke o porabi javnih sredstev. Ti namreč ne sodijo med varovane osebne podatke. IP je v več svojih odločbah odločil, da službeni elektronski naslov ne predstavlja podatka, ki je v tem kontekstu povezan z delovnim razmerjem javnega uslužbenca.
Pri tem si glede vprašanja obravnave naslovov službene elektronske pošte lahko preberete tudi mnenje IP, št. 0712-3-2018/28 z dne 1.2.2018, ki je objavljeno na spletnih straneh IP na naslovu https://www.ip-rs.si/vop/naslovi-sluzbene-elektronske-poste-3056/.
Ob tem pa IP poudarja, da dokončno presojo, ali so v konkretnem primeru na podlagi določb ZDIJZ zahtevani podatki, javno dostopni oz. na kateri pravni podlagi in komu so dostopni, IP lahko opravi le v okviru pritožbenega postopka po ZDIJZ ali inšpekcijskega postopka po predpisih o varstvu osebnih podatkov. Pri tem pa IP še pojasnjuje, da navedene zakonske podlage za posredovanje (obdelavo) osebnih podatkov ostajajo v veljavi tudi po sprejetju Splošne uredbe.
Lep pozdrav,
Mojca Prelesnik, univ. dipl. prav.,
informacijska pooblaščenka
Pripravila:
Maja Wondra, univ. dipl. prav.,svetovalka IP
