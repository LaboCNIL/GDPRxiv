

Dostop do evidence registriranih vozil
+
-


Datum: 22.01.2019
Številka: 0712-1/2019/115

Kategorije: Pridobivanje OP iz zbirk, Uradni postopki
                        Informacijski pooblaščenec (v nadaljevanju: IP) je prejel vaše zaprosilo za mnenje glede pravice do dostopa naravovarstvenih nadzornikov do podatkov iz evidence registriranih motornih vozil.Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da v okviru mnenja ne more presojati, ali so v konkretnem primeru podani pogoji za zakonito posredovanje osebnih podatkov. To presojo lahko opravi le v okviru konkretnih inšpekcijskih postopkov. Presojo, ali v posameznem primeru obstojijo pogoji za zakonito posredovanje osebnih podatkov, mora opraviti upravljavec sam, IP pa sme glede na razpoložljive informacije zgolj opozoriti na relevantne pravne podlage, na podlagi katerih lahko upravljavci izvedejo to presojo.Splošna uredba o varstvu podatkov v prvem odstavku 6. člena določa, da je obdelava osebnih podatkov zakonita le in kolikor je za konkretni namen obdelave izpolnjen eden od naslednjih pogojev: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. Ob tem je treba upoštevati, da se zadnja alineja ne more uporabljati za obdelavo s strani javnih organov pri opravljanju njihovih nalog.Pravne podlage za obdelavo osebnih podatkov v javnem sektorju so nadalje določene v 9. členu ZVOP-1, ki v prvem odstavku določa, da se osebni podatki v javnem sektorju lahko obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi tudi, da se določeni osebni podatki obdelujejo le na podlagi osebne privolitve posameznika.Kot navajate tudi v vašem zaprosilu, Zakon o ohranjanju narave (ZON; Uradni list RS, št. 96/04 – UPB, 61/06 – Zdru-1, 8/10 – ZSKZ-B, 46/14, 21/18 – ZNOrg, 31/18) določa (155. člen), da neposredni nadzor v naravi nad spoštovanjem prepovedi tega zakona in na njegovi podlagi izdanih predpisov izvajajo poleg inšpektorjev tudi naravovarstveni nadzorniki. Ti v skladu z osmim odstavkom 155. člena pri opravljanju nalog neposrednega nadzora samostojno vodijo postopek in odločajo o prekrških iz tega zakona.Evidenca registriranih vozil je urejena v Zakonu o motornih vozilih (ZMV-1; Uradni list RS, št. 75/17). V skladu z določbo 62. člena ZMV-1 ministrstvo, pristojno za promet, vodi v elektronski obliki tudi evidenco registriranih vozil, v kateri se osebni podatki (kot tudi v ostalih evidencah, določenih v 62. členu) zbirajo, vodijo in obdelujejo zaradi izvajanja nalog iz tega zakona. V tretjem odstavku 63. člena je nadalje določeno, katere podatke evidenca vsebuje. Dostop do zbirke podatkov je urejen v 64. členu, kjer je določeno, kateri organi imajo pri svojem delu pravico brezplačnega dostopa do podatkov iz evidence. Ti organi so: ministrstvo, pristojno za promet, Javna agencija RS za varnost prometa, ministrstvo, pristojno za notranje zadeve, policija, registracijske organizacije, občinska redarstva in državni organi, ki opravljajo inšpekcijski nadzor nad izvajanjem tega zakona. Tem organom se zagotavlja dostop do podatkov in evidenc z neposredno računalniško povezavo in z možnostjo dostopa do teh podatkov z uporabo ustrezne tehnologije.Med temi organi ZMV-1 torej ne navaja naravovarstvenih nadzornikov. Kolikor lahko razberemo,  slednji ne sodijo med državne organe, ki opravljajo inšpekcijski nadzor nad izvajanjem tega zakona. V skladu z določbami 68. člena ZMV-1 namreč izvajanje tega zakona in predpisov, izdanih na njegovi podlagi, nadzirajo inšpektorji inšpektorata, pristojnega za promet. Ne glede na to pa nadzor v delu, ki ureja zahteve za traktorje, opravljajo inšpektorji inšpektorata, pristojnega za kmetijstvo in gozdarstvo, ter inšpektorji inšpektorata, pristojnega za delo. Poleg njih v skladu z določbami tretjega in četrtega odstavka 68. člena ZMV-1 inšpekcijski nadzor nad določenimi vozili opravljajo tudi inšpektorji inšpektorata, pristojnega za okolje, ter inšpektorata, pristojnega za obrambo.V skladu z določbo šestega odstavka 64. člena ZMV-1 pa lahko osebne podatke iz evidence registriranih vozil uporabnikom, ki so za njihovo pridobitev pooblaščeni z zakonom, posredujejo tudi upravne enote. Kot navajate v vašem zaprosilu, na ta način (preko upravnih enot) podatke pridobivajo tudi naravovarstveni nadzorniki. V skladu s četrtim odstavkom 45. člena zakona o prekrških (ZP-1; Uradni list RS, št. 29/11 – UPB, 21/13, 111/13, 74/14 – odl. US, 92/14 – odl. US, 32/16, 15/17 – odl. US, 27/17 – ZPro) morajo vsi državni organi in nosilci javnih pooblastil sodišču in prekrškovnim organom v postopku o prekršku dajati potrebno pomoč in podatke brezplačno, upravljalci zbirk osebnih podatkov pa brezplačno posredovati osebne podatke, ki so potrebni za ugotovitev dejstev v zvezi s postopkom in za izvršitev sankcij.ZMV-1 jasno določa, kateri organi imajo pri svojem delu pravico brezplačnega dostopa do podatkov iz evidence registriranih vozil in se jim zagotavlja dostop do podatkov in evidenc z neposredno računalniško povezavo in z možnostjo dostopa do teh podatkov z uporabo ustrezne tehnologije. ZMV-1 med te organe ne vključuje tudi naravovarstvenih nadzornikov. Iz tega izhaja, da, kot kaže, nimajo ustrezne pravne podlage za neposredni dostop do podatkov iz evidence. To pa ne pomeni, da ob obstoju ustrezne pravne podlage (konkretno npr. ZP-1) nimajo pravice na podlagi posameznih zahtev od upravljavca pridobivati osebnih podatkov v posameznih primerih.Ob tem IP izpostavlja, da podobno kot ZMV-1 vzpostavlja in ureja evidenco registriranih vozil, njeno vsebino ter dostop do podatkov iz evidence, tudi ZON vsebuje zelo podobno določbo (28č. člen), s katero vzpostavlja in ureja evidenco vozil na motorni pogon, ki jo prav tako upravlja ministrstvo, pristojno za promet. ZON na enak način kot ZMV-1 za evidenco registriranih vozil določa vsebino evidence in dostop do podatkov iz evidence (brezplačen dostop z neposredno računalniško povezavo oziroma z uporabo ustrezne tehnologije). Med organi, ki imajo pri svojem delu pravico dostopa do podatkov iz evidence, ZON (poleg ministrstva, pristojnega za promet, ministrstva, pristojnega za notranje zadeve, resornega ministrstva, policije ter državnih organov, ki opravljajo inšpekcijski nadzor nad izvajanjem tega zakona), v nasprotju z ZMV-1, izrecno navaja tudi naravovarstvene nadzornike.S spoštovanjem.Pripravil:Matej Sironič,                                                  Svetovalec pooblaščencaza varstvo osebnih podatkovInformacijski pooblaščenec:Mojca Prelesnik, univ. dipl. prav.,pooblaščenka
