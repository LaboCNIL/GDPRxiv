

Seznanitev vseh zaposlenih s karanteno in okužbo
+
-


Datum: 28.10.2020
Številka: 07120-1/2020/569

Kategorije: Pridobivanje OP iz zbirk, Šolstvo, Vrtec
                        Prejeli smo vaše razmišljanje o mnenju IP št. 07121-1/2020/1823 z dne 13. 10. 2020 z zahtevo, da IP poda konkretna navodila, kdaj je treba v vrtcih zaposlene obvestiti o imenu tistih sodelavcev, ki jim je bila odrejena karantena, da si bodo ravnatelji, direktorji in dekani zakonodajo upali izvrševati. Navajate, da se to nikakor ne nanaša na zdravstveno zakonodajo, pač pa zgolj in samo na zakonodajo o varovanju osebnih podatkov. Navajate, da varovanje osebnega podatka o okužbi z virusom COVID-19, ne more biti pravica, ki je nad življenjem ostalih ali možnostjo obrambe ostalih pred hudimi trajnimi zdravstvenimi posledicami. Pojasnjujete še, da o virusu, glede na to da se v medijih neprestano poroča o njem, zagotovo že vemo dovolj za podajo ustreznega pravnega odgovora.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno dodatno mnenje v zvezi z vašim vprašanjem.Vsekakor se strinjamo, da je trenutna situacija, v kateri smo se znašli kot družba in država, zahtevna in terja od vseh nas solidarnost, prilagodljivost ter sprejemanje odgovornosti. Številni izzivi, s katerimi se srečujemo v različnih oblikah in v različnih sektorjih terjajo od vseh odgovornih za različne ukrepe zelo konkretno prevzemanja odgovornosti za svoje delo. Prav tako ni dvoma, da različni poklici niso enako obremenjeni s tveganji, ki jih bolezen Covid-19 prinaša. Tako najbrž npr. pravne službe v različnih organizacijah ne nosijo enakega bremena in tveganj kot sami trgovci, zdravniki, medicinski tehniki, vzgojitelji in drugi, ki so v stalnem stiku z ljudmi in prispevajo k temu, da se ohranja nujne funkcije države in družbe ter storitve, ki so za posameznika nepogrešljive v času zdravstvene krize. O vsem morajo presojati pristojni v posameznih organizacijah v sodelovanju s pooblaščenimi zdravniki medicine dela ter pooblaščenimi osebami za varstvo podatkov, ko odrejajo konkretne ukrepe in določajo postopke za ravnanje v primeru pojava okužb ali suma okužb v organizacijah.Žal kot nadzorni organ za varstvo osebnih ne delimo vaše gotovosti o tem, da glede na razpoložljive podatke o virusu vsi (tudi medicinski laiki) vemo dovolj, da bi lahko odrejali konkretne ukrepe vrtcem in drugim organizacijam, ter, da bi lahko s tem prevzemali odgovornost pristojnih. Še manj lahko kot medicinski laiki odločamo, kdo je ogrožen, kdo vse mora biti seznanjen z okužbo, karanteno ipd. v posameznih primerih. Prav tako se ne moremo strinjati z vašimi ocenami o (ne)pomembnosti ali celo ukinitvi pravic v času krize. Bi pa želeli poudariti, da je prav zato, ker je na ravni EU varstvo podatkov prepoznano kot pomembna pravica, Splošna uredba predvidela, da se v organizacijah imenuje pooblaščene osebe za varstvo podatkov, ki lahko drugim strokovnjakom tudi v nastalih razmerah pomagajo izbrati ukrepe, ki so ustrezni ne le z vidika medicinske stroke, ampak tudi z vidika varstva podatkov.IP je na številnih mestih (npr. v sporočilu medijem: https://www.ip-rs.si/novice/obvescanje-v-primeru-pojava-virusa-med-ucenci-zaposlenimi-v-solah-in-vrtcih-1172/) pojasnil, da je obveščanje na način brez razkrivanja osebnih podatkov dopustno.Prav tako IP ves čas ponavlja in pojasnjuje, kar je bilo izpostavljeno tudi na številnih mestih v medijih, da morajo pooblaščeni zdravniki in pooblaščene osebe za zdravje in varstvo pri delu v sodelovanju z NIJZ delodajalcem pomagati pri iskanju odgovorov, na to koga konkretno je treba obvestiti v primeru odrejene karantene ali okužbe v delovnih organizacijah, vrtcih, šolah in drugih organizacijah, saj IP tega ne more in ne sme odrejati. To je namreč odvisno od konkretne organizacije dela, stikov med zaposlenimi ipd. Skratka na to vplivajo primarno zlasti kriteriji medicinske stroke. IP pa kot nadzorni organ za varstvo podatkov, ne sme prevzeti dela vseh ostalih pristojnih institucij. V priporočilih zdravstvene stroke doslej tudi nismo zasledili zahtev glede nujnosti obveščanja stikov že v primeru odrejene karantene (ta namreč ne pomeni potrditve okužbe), ampak je v teh primerih, kolikor nam je znano, zahtevana samoizolacija. To potrjuje, da mora za posamezno organizacijo o tem odločati pristojna oseba v sodelovanju s pooblaščenimi zdravniki medicine dela. Pomembno posvetovalno vlogo pa lahko imajo pri izbiri optimalnih med vsemi možnimi ukrepi tudi pooblaščene osebe za varstvo podatkov.To smo pojasnili tudi v mnenju, ki ga navajate, kjer smo poudarili, da morajo pristojni (torej predstojniki, ravnatelji, direktorji ipd. v sodelovanju s pooblaščenimi osebami za varstvo in zdravje pri delu ter pooblaščenimi zdravniki za varstvo in zdravje pri delu) v sodelovanju z zdravstveno stroko (NIJZ) presojati od primera do primera in ugotavljati, kateri podatki so potrebni za zaščito življenjskih interesov ljudi ali v zvezi z zagotavljanjem zdravja in varstva pri delu ali na drugih pravnih podlagah. Med te ukrepe v vrtcih vsekakor sodi tudi ocena, koga in na kakšen način je treba v posameznem vrtcu z vidika zagotavljanja zdravja in varstva pri delu in glede na naravo dela in stike med ljudmi v kolektivu obveščati v primeru odrejene karantene in koga v primeru pojava okužbe med zaposlenimi ali med otroci.Lepo vas pozdravljamo.Mojca Prelesnik, univ. dipl. prav.,informacijska pooblaščenkaPripravila:Alenka Jerše, univ. dipl. prav.namestnica informacijske pooblaščenke
