

Posredovanje podatkov novemu spletnemu forumu
+
-


Datum: 03.11.2021
Številka: 07121-1/2021/2161

Kategorije: Posredovanje OP med upravljavci, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da ste se prijavili na forum. Pred nekaj tedni je forum na svoji strani  uporabnike obvestil, da bo postal neaktiven in naj se pridružijo novemu forumu. Pred dnevi ste prejeli e-pošto novega foruma, zato sklepate, da so bili vaši podatki preneseni na nov forum. Zanima vas, ali gre za kršitev zakonodaje varstva osebnih podatkov. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da lahko podaja nezavezujoča mnenja in pojasnila, ne more pa izven konkretnih inšpekcijskih postopkov vnaprej presojati dopustnosti in ustreznosti konkretnih dejanj obdelave osebnih podatkov z vidika skladnosti s Splošno uredbo.
 
Za vsako obdelavo osebnih podatkov (npr. posredovanje podatkov) mora imeti upravljavec skladno s členom 6(1) Splošne uredbe ustrezno pravno podlago:
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
IP v konkretnem primeru niso znane vse relevantne okoliščine oziroma razmerje med starim in novim forumom, ali je upravljavec foruma isti subjekt ali gre za dva različna upravljavca, poleg tega gre lahko v primeru dveh različnih upravljavcev forumov za različne scenarije, npr. lahko je prišlo do prodaje podjetja, ki upravlja forum, s tem pa tudi do prenosa podatkov uporabnikov foruma na kupca, lahko je prišlo do nakupa foruma v obliki singularnega pravnega nasledstva ipd. Hkrati pa IP ugotavlja, da iz dopisa niti ne izhaja, kateri podatki so bili posredovani.
V kolikor gre za posredovanje podatkov uporabnikov foruma od enega upravljavca drugemu je predvsem pomembno, da za takšno posredovanje oziroma obdelavo podatkov obstaja ustrezna pravna podlaga iz člena 6(1) in da je posledično takšen prenos zakonit, česar pa IP v okviru tega mnenja ne more presojati. IP vas v zvezi z vprašanjem pravnih podlag primeroma napotuje na mnenje, pri čemer IP vnovič poudarja, da nima dovolj informacij glede konkretnega primera, zato ni nujno, da je dano mnenje v celoti relevantno:

Nakup spletne trgovine in baze podatkov, št. 0712-3/2018/1735, 25. 9. 2018: https://www.ip-rs.si/mnenja-zvop/nakup-spletne-trgovine-in-baze-podatkov (mnenje se sicer nanaša na prodajo spletne trgovine v smislu singularnega pravnega nasledstva, vendar je mogoče analogno sklepati tudi na morebiten primer takšne prodaje spletnega foruma).

Nadalje je pomembno, da so posamezniki o posredovanju podatkov drugemu upravljavcu ustrezno obveščeni. Namreč člena 13 in 14 Splošne uredbe nalagata upravljavcu, da posameznika obvesti o obdelavi podatkov. Podrobneje člen 14 določa, da mora upravljavec osebnih podatkov v primeru, ko osebni podatki niso bili pridobljeni neposredno od posameznika, na katerega se ti nanašajo, temu posamezniku zagotoviti naslednje informacije:

istovetnost in kontaktne podatke upravljavca in njegovega predstavnika, kadar ta obstaja;
kontaktne podatke pooblaščene osebe za varstvo podatkov, kadar ta obstaja;
namene, za katere se osebni podatki obdelujejo, kakor tudi pravno podlago za njihovo obdelavo;
vrste zadevnih osebnih podatkov;
uporabnike ali kategorije uporabnikov osebnih podatkov, kadar obstajajo;
kadar je ustrezno, informacije o tem, da namerava upravljavec prenesti osebne podatke uporabniku v tretji državi ali mednarodni organizaciji, ter o obstoju ali neobstoju sklepa Komisije o ustreznosti ali v primeru prenosov iz člena 46 ali 47 ali drugega pododstavka člena 49(1) sklic na ustrezne ali primerne zaščitne ukrepe in sredstva za pridobitev njihove kopije ali kje so na voljo.

Upravljavec poleg informacij iz prvega odstavka 14. člena Uredbe posamezniku, na katerega se nanašajo osebni podatki, zagotovi naslednje informacije, ki so potrebne za zagotavljanje poštene in pregledne obdelave:

obdobje hrambe osebnih podatkov ali, če to ni mogoče, merila, ki se uporabijo za določitev tega obdobja;
kadar obdelava temelji na točki (f) člena 6(1), zakonite interese, za uveljavljanje katerih si prizadeva upravljavec ali tretja oseba;
obstoj pravice, da se od upravljavca zahtevajo dostop do osebnih podatkov in popravek ali izbris osebnih podatkov ali omejitev obdelave v zvezi s posameznikom, na katerega se nanašajo osebni podatki, in obstoj pravice do ugovora obdelavi ter pravice do prenosljivosti podatkov;
kadar obdelava temelji na točki (a) člena 6(1) ali točki (a) člena 9(2), obstoj pravice, da se lahko privolitev kadar koli prekliče, ne da bi to vplivalo na zakonitost obdelave podatkov, ki se je na podlagi privolitve izvajala do njenega preklica;
pravico do vložitve pritožbe pri nadzornem organu;
od kje izvirajo osebni podatki in po potrebi, ali izvirajo iz javno dostopnih virov, in
obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.

Navedene informacije morajo biti zagotovljene posamezniku v lahko dostopni obliki, kar pomeni, da posameznik ne bi smel iskati teh informacij, temveč mu mora biti takoj razvidno, kje so dostopne. Upravljavec je dolžan podatke obdelovati pošteno in na pregleden način (člen 5 Splošne uredbe določa temeljna načela zakonite obdelave osebnih podatkov). Ali je upravljavec v konkretnem primeru zagotovil informacije skladno s členoma 13 in 14 ter v lahko dostopni obliki, lahko IP presoja le v konkretnem inšpekcijskem postopku.
V danem primeru bi lahko uveljavljali svojo pravico do seznanitve z lastnimi osebnimi podatki, ki posamezniku omogoča, da od upravljavca pridobi dostop do svojih osebnih podatkov in določene informacije glede obdelave teh podatkov. Med drugim lahko posameznik zahteva tudi informacijo o tem, katere osebne podatke obdeluje upravljavec, na kateri podlagi in za katere namene ter vse razpoložljive informacije v zvezi z virom, kje jih je pridobili. V kolikor upravljavec ne odgovori na zahtevo v enomesečnem roku ali če zavrne zahtevo, je mogoče vložiti pritožbo pri IP, ki nastopa kot pritožbeni organ. Več informacij glede pravice (https://tiodlocas.si/zelim-vedeti-kaj-pocnejo-z-mojimi-podatki/) in kako jo uveljavljati lahko najdete na naši spletni strani (https://tiodlocas.si/kako-uveljavim-svoje-pravice/). 
V kolikor menite, da je v danem primeru prišlo do kršitev zakonodaje s področja varstva osebnih podatkov, lahko pri IP podate prijavo, na podlagi katere lahko IP vodi postopek inšpekcijskega nadzora.
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
