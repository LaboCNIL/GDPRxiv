

Novi vprašalnik za preverjanje zdravstvenega stanja pacientov pred obravnavo v ambulanti
+
-


Datum: 04.01.2022
Številka: 07121-1/2021/2634

Kategorije: Zdravstveni osebni podatki
                        Pri Informacijskem pooblaščencu (IP) smo dne 18. 8. 2021 prejeli vaše vprašanje o tem, ali je dopustno, da se bo po novem uporabljal nov obrazec oziroma vprašalnik za preverjanje zdravstvenega stanja pacientov pred obravnavo v ambulanti – ta je dostopen na spletni strani: https://www.zdravniskazbornica.si/informacije-publikacije-in-analize/obvestila/2021/08/16/dopolnjen-vpra%C5%A1alnik-za-preverjanje-zdravstvenega-stanja-pacientov-pred-obravnavo-v-ambulanti.Po vašem mnenju je problematično, da je po novem med vprašanji tudi, ali je pacient prebolel COVID-19 in kdaj ter ali je pacient cepljen proti COVID-19 in kdaj. Menite, da če kot pacientka nimate nobenih simptomov, ni potrebno, da zdravnik ve ali ste cepljeni ali ne. V vsakem primeru ste upravičeni do varne in skrbne obravnave, brez diskriminacije.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Ker smo na podlagi vašega vprašanja že dne 20. 8. 2021 pripravili mnenje, a vam zaradi pomote pri odpremi ni bil poslan, se iskreno opravičujemo za zamudo. Zato vam spodaj pošiljamo mnenje, ki je veljalo na dan 20. 8. 2021. Ob tem še opozarjamo, da spodnje mnenje v tem trenutku ni več aktualno, ker so pogoji za vstop v prostore izvajalca oziroma za koriščenje zdravstvenih storitev sedaj drugačni, in sicer na podlagi Odloka o začasnih ukrepih za preprečevanje in obvladovanje okužb z nalezljivo boleznijo COVID-19 (Uradni list RS, št. 174/21, 177/21, 185/21, 190/21, 197/21, 200/21 in 201/21), ki ne samo dopušča, temveč od pacienta tudi zahteva, da razkrije informacije in dokazila o izpolnjevanju pogoja PCT. O tem so na spletni strani IP na voljo tudi smernice: https://www.ip-rs.si/publikacije/priro%C4%8Dniki-in-smernice/smernice-po-splo%C5%A1ni-uredbi-o-varstvu-podatkov-gdpr/smernice-o-preverjanju-pct-pogojev-za-posameznike.
 
 
 
Po mnenju IP je, na dan 20. 8. 2021, z vidika varstva osebnih podatkov bilo dopustno, da je izvajalec zdravstvene dejavnosti od pacienta pred izvedbo zdravstvene storitve pridobil informacijo o cepljenosti proti COVID-19 in prebolelosti COVID-19, če je ta informacija z medicinskega oziroma širšega zdravstvenega vidika pomembna za izvedbo zdravstvene oskrbe pacienta. 
 
Do medicinskih oziroma zdravstvenih vidikov teh informacij se IP ni pristojen opredeljevati. 
 
 
O b r a z l o ž i t e v:
 
V skladu s 54. členom Zakona o pacientovih pravicah (ZPacP) je za doseganje kakovostne in varne zdravstvene obravnave pacient dolžan med drugim:

dati pristojnemu zdravniku in drugim pristojnim zdravstvenim delavcem oziroma zdravstvenim sodelavcem vse potrebne in resnične informacije v zvezi s svojim zdravstvenim stanjem, ki so mu znane in so pomembne za nadaljnjo zdravstveno obravnavo in
spoštovati predpisane organizacijske postopke izvajalcev zdravstvene dejavnosti.

 
Pridobivanje strokovno pomembnih informacij od pacienta je tudi del redne anamneze, ki jo zdravnik ugotavlja v skladu s prilogo NIJZ-1 Zakona o zbirkah podatkov s področja zdravstvenega varstva (ZZPPZ).
 
Če je za zdravstveno obravnavo pacienta z vidika zdravstvene stroke pomembno poznavanje informacije o izvedenem cepljenju proti COVID-19, lahko izvajalec ta podatek o pridobi iz CRPP (iz povzetka podatkov o pacientu), in sicer na podlagi tretjega odstavka v povezavi z 2. točko četrtega odstavka 14.b člena ZZPPZ. Zato ni ovir, da lahko za enak namen isti osebni podatek pridobi tudi neposredno od pacienta.
 
Pridobivanje obravnavanih podatkov v sedanjih okoliščinah samo po sebi še ne pomeni diskriminacije, če pa bi bil pacient pri nadaljnji obravnavi zaradi teh podatkov v nasprotju s predpisi diskriminiran, lahko to kršitev uveljavlja v internih pritožbenih postopkih ali zunanjih nadzornih postopkih.
 
Po mnenju IP je torej dopustno od pacientov pridobivati podatek o cepljenosti proti COVID-19 (in o prebolelosti), če je ta podatek s strokovnega vidika pomemben za predmetno zdravstveno obravnavo. Strokovna presoja pomena in smiselnosti tovrstnih informacij ni v pristojnosti IP.    
 
V skladu s tem mnenjem je na primer tudi mnenje IP št. 0712-1/2019/965.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
