

Objava sklepov o imenovanju delovnih skupin
+
-


Datum: 23.01.2020
Številka: 07120-1/2020/36

Kategorije: Delovna razmerja, Pravne podlage, Pridobivanje OP iz zbirk
                        Informacijski pooblaščenec (v nadaljnjem besedilu IP) je 14. 1. 2019 prejel vaše zaprosilo za mnenje glede objave sklepov o imenovanju delovnih skupin. Navedli ste, da je ministrica Službe Vlade RS za razvoj in evropsko kohezijsko politiko (v nadaljnjem besedilu SVRK) na podlagi sklepa vladnega gradiva, št. 007-12/2019, Informacija o pričetku postopka priprave programskih dokumentov za izvajanje evropske kohezijske politike za obdobje 2021–2027, imenovala 3 delovne skupine, ki bodo zadolžene za pripravo programskih dokumentov za izvajanje novega programskega obdobja EKP. Evropska komisija želi, da imate vse dokumente in osnutke dokumentov transparentno objavljene tudi na spletni strani. S sklepi so v delovne skupine imenovani predstavniki ministrstev, vladnih služb, Gospodarske zbornice Slovenije, Mladinskega sveta Slovenije, Nacionalnega sveta invalidskih organizacij Slovenije, konfederacije različnih sindikatov, Obrtno-podjetniške zbornice Slovenije, Razvojnega sveta vzhodne in zahodne kohezijske regije, Skupnosti občin Slovenije, Zagovornika načela enakosti, Zavoda Center za informiranje, sodelovanje in razvoj nevladnih organizacij, Združenja delodajalcev, Združenja mestnih občin Slovenije, Združenja občin Slovenije, Združenja regionalnih agencij – PRA GIZ in Zveze svobodnih sindikatov Slovenije. Člani in njihovi namestniki so imenovani z imeni in priimki in organizacijo, ki jo zastopajo. Gre za predstavnike organizacij, ki zastopajo interese vseh članov lastne »cehovske« organizacije, za njihova imenovanja so bile te organizacije posebej pozvane. Zanima vas, ali lahko sklepe o imenovanju delovnih skupin objavite na spletni strani SVRK, brez privolitve oziroma soglasja posameznih predstavnikov.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljnjem besedilu Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljnjem besedilu ZVOP-1) ter 2. členom Zakona o informacijskem pooblaščencu (Uradni list RS, št. 113/05) posredujemo naše neobvezno mnenje v zvezi z vašim vprašanjem.Zakonsko podlago za obdelavo osebnih podatkov posameznikov, članov (in njihovih namestnikov) delovnih skupin, ki jih imenuje državni organ, lahko predstavljata točka c in točka e člena 6(1) Splošne uredbe o varstvu podatkov.Splošno pravno podlago za obdelavo osebnih podatkov ureja člen 6(1) Splošne uredbe o varstvu podatkov. Iz navedenega člena kot splošno pravilo izhaja, da je obdelava osebnih podatkov (torej tudi razkritje podatkov javnosti) zakonita (dopustna) med drugim tudi, če je obdelava potrebna za izpolnitev zakonske obveznosti, ki velja za upravljavca (točka c), ali pri izvajanju javne oblasti, dodeljene upravljavcu (točka e). Če osebne podatke obdelujete na podlagi točke c ali točke e, za obdelavo teh podatkov ne potrebujete še posebne privolitve.Z vidika pravic posameznika IP še dodaja, da morajo biti skladno s členom 13 oz. 14 Splošne uredbe o varstvu podatkov člani delovnih skupin (in njihovi namestniki) ob zbiranju seznanjeni z vsemi informacijami o obdelavi. Za lažjo implementacijo zahtev Splošne uredbe na tem področju je IP pripravil tudi obrazca po členu 13 oz. 14 Splošne uredbe, ki sta dostopna na spletni strani IP https://www.ip-rs.si/obrazci/varstvo-osebnih-podatkov/.Zakonsko podlago za obdelavo osebnih podatkov, upoštevajoč točko c člena 6(1) Splošne uredbe o varstvu podatkov, lahko predstavlja tudi Zakon o dostopu do informacij javnega značaja (Uradni list RS, št. 51/06 – uradno prečiščeno besedilo, 117/06 – ZDavP-2, 23/14, 50/14, 19/15 – odl. US, 102/15 in 7/18, v nadaljnjem besedilu ZDIJZ). Razkritje osebnih podatkov v postopku dostopa do informacij javnega značaja je dopustno v primeru, ko gre za osebne podatke, ki hkrati pomenijo, na primer tudi podatke o porabi javnih sredstev ali podatke, povezane z opravljanjem javne funkcije ali delovnega razmerja javnega uslužbenca (1. alineja tretjega odstavka 6. člena ZDIJZ) ali ko organ odloči, da je treba podatke razkriti zaradi prevladujočega javnega interesa (drugi odstavek 6. člena ZDIJZ). IP je že večkrat zavzel stališče, da imena in priimki članov raznih komisij, delovnih teles ipd., ki so imenovani s sklepom organa in tako v imenu in za račun organa opravljajo javno funkcijo, niso varovani osebni podatki (npr. odločba IP, št. 090-135/2018/6 z dne 15. 10. 2018, 2. tč. obrazložitve).Lep pozdrav,                                                                                   Mojca Prelesnik, univ. dipl. prav.,                                                                                   informacijska pooblaščenkaPripravila:Karolina Kušević, univ. dipl. prav.,svetovalka pri IP
