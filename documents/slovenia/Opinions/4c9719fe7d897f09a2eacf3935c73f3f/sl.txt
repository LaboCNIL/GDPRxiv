

Potrditev matičnih podatkov in izpolnitev vprašalnika
+
-


Datum: 29.07.2020
Številka: 07121-1/2020/1321

Kategorije: Bančništvo, Informiranje posameznika, Pravne podlage
                        Informacijski pooblaščenec (v nadaljevanju: IP) je dne 16. 7. 2020 prejel vaše elektronsko sporočilo, v katerem navajate, da banka po vašem mnenju posega v vaše osebne podatke s tem, ko ob obnovitvi matičnih podatkov zahteva izpolnitev vprašalnika o vašem statusu, dejavnosti vašega delodajalca oz. podjetja, posebnem položaju v institucijah ali podjetjih, namenu poslovnega razmerja ter o izvoru sredstev, ki so ali bodo predmet poslovnega razmerja (ki ste ga predložili); če tega ne boste storili, vam bo onemogočeno podaljšanje obstoječih oziroma sklepanje novih razmerij z banko.Na podlagi informacij, ki ste nam jih posredovali, vam v nadaljevanju v skladu z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.Banka po mnenju IP razpolaga z ustrezno pravno podlago za obdelavo osebnih podatkov po točki (c) prvega odstavka 6. člena Splošne uredbe, bi pa morala posameznikom ob pridobivanju osebnih podatkov zagotavljati tudi ustrezne in zadostne informacije v skladu s 13. členom Splošne uredbe.Obrazložitev:Banke so zavezane k spoštovanju številnih zahtev posebne področne zakonodaje, ki so marsikdaj povezane z  obdelavo osebnih podatkov posameznikov. Zahtevo, ki ste jo prejeli od vaše banke, IP povezuje z določbami Zakona o preprečevanju pranja denarja in financiranja terorizma (Uradni list RS, št. 68/16 in 81/19, v nadaljevanju: ZPPDFT-1), v skladu s katerim je banka med drugim dolžna izvajati ukrepe za poznavanje svojih strank. Če banka določenih ukrepov iz 16. člena ZPPDFT-1 ne more izvesti, v skladu z 21. členom istega zakona ne sme skleniti poslovnega razmerja ali opraviti transakcije oziroma mora prekiniti poslovno razmerje, če je to že sklenjeno. ZPPDFT-1 v 49. členu določa še, da je banka dolžna skrbno spremljati poslovne aktivnosti, ki jih izvajajo stranke, kar vključuje tudi preverjanje in posodabljanje pridobljenih listin in podatkov o stranki, pri čemer banka zagotovi, da sta obseg oziroma pogostost izvajanja ukrepov prilagojena tveganju pranja denarja ali financiranja terorizma, ki mu je banka izpostavljena pri opravljanju posameznega posla oziroma pri poslovanju s posamezno stranko.Splošna uredba v prvem odstavku 6. člena opredeljuje zakonite pravne podlage za obdelavo osebnih podatkov, in sicer: privolitev, sklenitev ali izvajanje pogodbe, izvajanje zakonskih zahtev oziroma izvajanje javnih nalog in zakoniti interesi, ki prevladajo nad interesi posameznika; pri tem je za zakonitost obdelave dovolj, da je izpolnjena ena od navedenih pravnih podlag. Ne glede na to, da IP sicer ni pristojen za tolmačenje izvajanja zahtev, ki jih bankam nalaga ZPPDFT-1, temveč je to Urad RS za preprečevanje pranja denarja, http://www.uppd.gov.si/, predstavljajo navedene določbe ZPPDFT-1 po mnenju IP ustrezno pravno podlago za obdelavo navedenih osebnih podatkov po točki (c) prvega odstavka 6. člena Splošne uredbe.Banka po mnenju IP torej razpolaga z ustrezno pravno podlago za obdelavo navedenih osebnih podatkov, bi pa morala posameznikom ob pridobivanju njihovih osebnih podatkov zagotavljati tudi ustrezne in zadostne informacije v skladu s 13. členom Splošne uredbe, česar pa, sodeč po vaših navedbah, ni storila.S spoštovanjem,Pripravila: Mojca Leitinger Okršlar, državna nadzornica za varstvo osebnih podatkov  Informacijski pooblaščenec: Mojca Prelesnik, univ.dipl.prav., informacijska pooblaščenka  
