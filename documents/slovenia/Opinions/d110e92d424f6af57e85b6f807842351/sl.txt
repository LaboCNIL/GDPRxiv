

Javna objava podatkov, diskriminacija
+
-


Datum: 06.10.2021
Številka: 07121-1/2021/1981

Kategorije: Statistika in raziskovanje, Zbirke osebnih podatkov, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem predlagate, da bi podatke o številu okuženih prebolevnikov in tistih, ki so cepljeni, javno objavili, saj bi to pozitivno vplivalo na cepljenje. Poleg tega menite, da je sedanji PCT odlok diskriminatoren do posameznikov, ki se testirajo. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Glede vašega predloga IP pojasnjuje, da anonimizirani podatki ne predstavljajo osebnih podatkov, saj na podlagi slednjih posameznika ni (več) mogoče določiti oziroma ta ni določljiv. To pomeni, da za obdelavo anonimiziranih podatkov ne velja Splošna uredba o varstvu podatkov. Tako za javno objavo anonimiziranih podatkov ni potrebno zagotoviti pravne podlage za obdelavo podatkov, kakor to sicer nalaga Splošna uredba o varstvu podatkov v primeru objave osebnih podatkov.
 
IP nadalje pojasnjuje, da Zakon o dostopu do informacij javnega značaja (Uradni list RS, št. 51/06 – uradno prečiščeno besedilo, 117/06 – ZDavP-2, 23/14, 50/14, 19/15 – odl. US, 102/15 in 7/18; v nadaljevanju: ZDIJZ) daje vsakomur pravico do prostega dostopa in ponovne uporabe informacij javnega značaja, s katerimi razpolagajo državni organi, organi lokalnih skupnosti, javne agencije, javni skladi in druge osebe javnega prava, nosilci javnih pooblastil in izvajalci javnih služb (ZDIJZ določa določene izjeme od prostega dostopa v prvem odstavku 6. člena). To pomeni, da lahko vsakdo od zavezanca po ZDIJZ, med drugim tudi Nacionalni inštitut za javno zdravje (v nadaljevanju: NIJZ), zahteva, da mu ta zagotovi prost dostop do informacije, ki izvira iz delovnega področja organa, nahaja pa se v obliki dokumenta, zadeve, dosjeja, registra, evidence ali drugega dokumentarnega gradiva, ki ga je organ izdelal sam, v sodelovanju z drugim organom, ali pridobil od drugih oseb. Hkrati pa imajo zavezanci po ZDIJZ v določenih primerih celo dolžnost, da določene informacije javnega značaja proaktivno objavijo na spletu (npr. vse informacije javnega značaja, ki so jih prosilci zahtevali najmanj trikrat). Več o pravici dostopa do informacij javnega značaja, si lahko preberete na naši spletni strani: https://www.ip-rs.si/informacije-javnega-zna%C4%8Daja/.
 
IP pa vas dodatno napotuje na Portal odprtih podatkov Slovenije (OPSI), kjer so (nekatere) informacije javnega značaja v obliki odprtih podatkov prosto dostopne vsakomur. Odprte podatke, ki so objavljeni na portalu, lahko kdorkoli ponovno uporablja v pridobitne ali druge namene brezplačno, pod pogoji, da se ponovna uporaba podatkov izvaja v skladu z zakonom, ki ureja varstvo osebnih podatkov, in da se ob vsaki ponovni uporabi navede vir podatkov, ki je na nacionalnem portalu odprtih podatkov naveden ob podatkih za ponovno uporabo (10.b člen ZDIJZ). Med drugim tudi zavezanec po ZDIJZ NIJZ na portalu objavlja informacije javnega značaja (npr. https://podatki.gov.si/dataset/hospitalizirani-primeri-sari-potrjeni-covid-19-po-cepilnem-statusu-v-sloveniji-nijz-cnb, https://podatki.gov.si/dataset/potrjeni-primeri-covid-19-po-cepljenju).
 
Glede določb v zvezi s t.i. PCT pogojem IP že ves čas tekom pandemije izpostavlja, da lahko obdelavo osebnih podatkov glede na določbe Ustave Republike Slovenije določa le zakon, ki v pravice ne bi smel posegati, če to ni nujno, učinkovito in sorazmerno zlasti glede na ocene zdravstvene stroke. Ker obdelava osebnih podatkov pri ugotavljanju izpolnjevanja pogojev PCT pomeni poseg v pravico do zasebnosti, te ni dopustno urejati s podzakonskim aktom (npr. vladnim odlokom), kot je to trenutno urejeno v praksi. Zato je IP pri Ustavnemu sodišču vložil zahtevo za presojo ustavnosti in zakonitosti odlokov, ki urejajo obdelavo osebnih podatkov pri preverjanju pogojev PCT. IP pa ni pristojen, da bi sam presodil, ali so odloki skladni z Ustavo, to pristojnost ima le Ustavno sodišče. Dokler Ustavno sodišče o zadevi ne odloči, vsi veljavni odloki in pravni akti glede ukrepov za zmanjšanje posledic pandemije veljajo. Vsi zavezanci so jih dolžni spoštovati, dokler jih sodišče morebiti ne odpravi ali razveljavi.
 
IP vas glede vaših opažanj v zvezi z diskirminatorno obravnavo posameznikov, ki niso cepljeni ali preboleli, napotuje na Varuha človekovih pravic in Zagovornika načela enakosti, saj navedena organa pokrivata to področje.
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP 
