

Pogodba o obdelavi, učna pogodba
+
-


Datum: 13.01.2020
Številka: 07121-2020/31

Kategorije: Pogodbena obdelava podatkov, Šolstvo
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje, glede vprašanja s področja varstva osebnih podatkov. Pojasnjujete, da vaše podjetje omogoča izvedbo praktičnega usposabljanja z delom za dijake srednjih poklicnih oz. tehničnih šol. Razmerje med vašim podjetjem in dijakom ureja učna pogodba v skladu s predmetno zakonodajo, ki določa obvezne sestavine te pogodbe, med drugim tudi zahtevane osebne podatke dijakov. Zanima vas, ali gre v opisanem razmerju med vašim podjetjem in šolami za obdelavo osebnih podatkov in je zato potrebno skleniti ustrezno pogodbo o obdelavi osebnih podatkov? Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP uvodoma pojasnjuje, da Splošna uredba v členu 4 opredeljuje pojme obdelava, upravljavec in obdelovalec. »Obdelava« pomeni vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje (točka 2). »Upravljavec« pomeni fizično ali pravno osebo, javni organ, agencijo ali drugo telo, ki samo ali skupaj z drugimi določa namene in sredstva obdelave; kadar namene in sredstva obdelave določa pravo Unije ali pravo države članice, se lahko upravljavec ali posebna merila za njegovo imenovanje določijo s pravom Unije ali pravom države članice (točka 7). »Obdelovalec« pomeni fizično ali pravno osebo, javni organ, agencijo ali drugo telo, ki obdeluje osebne podatke v imenu upravljavca (točka 8). Obdelovalec je torej tisti subjekt, ki po naročilu določenega upravljavca osebnih podatkov in v skladu z njegovimi zahtevami v njegovem imenu in za njegov račun za določeno nalogo oziroma namen zanj obdeluje osebne podatke posameznikov.Bistvenega pomena je dejstvo, da lahko obdelovalec osebne podatke obdeluje zgolj za namene, za katere ga je pooblastil upravljavec in torej osebnih podatkov ne obdeluje za lastne namene. V vlogi obdelovalca bo tako nastopala tista pravna oziroma fizična oseba, ki bo obdelavo osebnih podatkov izvrševala izključno v imenu in za račun upravljavca osebnih podatkov, bo pri tem črpala podlago za obdelavo osebnih podatkov iz upravičenj upravljavca ter bo v zvezi s samimi dejanji obdelave vezana na navodila upravljavca.IP poudarja, da v okviru mnenja ne more dokončno presojati ustreznosti določene rešitve z vidika skladnosti z obstoječimi predpisi. Presojo o ustreznosti lahko izvede le v okviru konkretnega inšpekcijskega ali upravnega postopka. Presoja glede zakonitosti obdelave oziroma obstoja pravne podlage za posamezno obdelavo je na vsakem upravljavcu (oz. obdelovalcu) posebej.Iz zgoraj navedenega in na podlagi podatkov, ki ste jih navedli v vašem zaprosilu, izhaja, da ste najverjetneje tako vaše podjetje kot šola oba upravljavca osebnih podatkov. Navajate namreč, da v zvezi z izvajanjem prakse obdelujete osebne podatke za namen sklenitve pogodbe neposredno z dijakom, upoštevajoč veljavno zakonodajo.Ni razbrati, da bi vaše podjetje v razmerju do šole nastopalo v vlogi obdelovalca osebnih podatkov, saj ne obdelujete osebnih podatkov dijakov v imenu oz. po naročilu šole in za njihov račun, ter ne črpate podlage za obdelavo osebnih podatkov iz upravičenj upravljavca. Če je temu tako, potem v opisanem primeru v razmerju do šol niste obdelovalec osebnih podatkov v smislu Splošne uredbe o varstvu podatkov. Seveda pa mora tudi za posredovanje osebnih podatkov med upravljavci obstajati ena izmed pravnih podlag, ki jih Splošna uredba o varstvu podatkov opredeljuje v 6. členu. Prav tako morata oba upravljavca samostojno zagotoviti ustrezne ukrepe za zagotavljanje varnosti obdelav osebnih podatkov.Lep pozdrav,Silvija Fanžol Dunjkodržavna nadzornica za varstvo osebnih podatkovMojca Prelesnikinformacijska pooblaščenka
