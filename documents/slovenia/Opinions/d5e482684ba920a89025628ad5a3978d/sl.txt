

Objava in posredovanje poimenskega seznama študentov
+
-


Datum: 08.04.2022
Številka: 07120-1/2022/113

Kategorije: Občine, Svetovni splet
                        Informacijski pooblaščenec (v nadaljevanju: IP) je prejel vaš dopis, v katerem nas seznanjate, da ste na seji občinskega sveta prejeli zahtevo občinskega svetnika, da pripravite izplačila in poimenski seznam študentov, ki so v občinskem svetu opravljali delo preko študentske napotnice. Zanima vas, ali te podatke lahko posredujete oz. ali jih lahko  javno objavite na spletni strani občine med pobudami in vprašanji občinskega sveta. Zanima vas, ali so osebni podatki študentov javni, ker so opravljali delo za organ javnega prava. Ocenjujete še, da osebni podatki študentov niso potrebni za opravljanje nalog občinskega sveta.
 
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 76. členom Zakona o varstvu osebnih podatkov na področju obravnavanja kaznivih dejanj (Uradni list RS, št. 177/20, v nadaljevanju ZVOPOKD), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezujoče mnenje v zvezi z vašim vprašanjem.
 

 Za vsako obdelavo osebnih podatkov, tudi za njihovo posredovanje oz. objavo, mora upravljavec imeti ustrezno in zakonito pravno podlago.
 Tretji odstavek 6. člena ZDIJZ predstavlja zakonsko podlago za obdelavo (javno objavo oz. posredovanje) podatkov o porabi javnih sredstev.
 Osebni podatki, ki se obdelujejo, morajo biti ustrezni, relevantni in omejeni na to, kar je potrebno za namene, za katere se obdelujejo.
V okviru zadevnega mnenja ne moremo podajati ocen, kateri podatki sodijo med prosto dostopne informacije javnega značaja in kateri ne.

 
O b r a z l o ž i t e v:
 
IP najprej poudarja, da v okviru neobvezujočega mnenja ne more presojati, ali so v konkretnem primeru, za konkreten namen in podatke izpolnjeni navedeni pogoji za obdelavo podatka in s tem njegovo posredovanje oz. morebitno objavo. Konkretno presojo zakonitosti obdelave v posameznem primeru bi IP lahko opravil le v okviru inšpekcijskega ali drugega upravnega postopka.
 
Uvodoma pojasnjujemo, da je za vsako obdelavo osebnih podatkov, tudi za njihovo posredovanje oz. objavo, treba imeti ustrezno in zakonito pravno podlago. Pravne podlage so določene v členu 6 Splošne uredbe in za javni sektor (kamor sodijo tudi občine) je to v skladu s še veljavnim prvim odstavkom 9. člena ZVOP-1 načeloma lahko le zakon. Z zakonom pa se lahko tudi določi, da se določeni osebni podatki obdelujejo le na podlagi osebne privolitve posameznika.
 
Področni zakon v smislu prvega odstavka 9. člena ZVOP-1 predstavlja v konkretnem primeru Zakon o dostopu do informacij javnega značaja[1] (v nadaljevanju: ZDIJZ). Slednji v tretjem odstavku 6. člena določa, da se ne glede na morebitne izjeme od dostopa do informacij javnega značaja (npr. izjeme varstva osebnih podatkov) dovoli dostop do zahtevane informacije, »če gre za podatke o porabi javnih sredstev ali podatke, povezane z opravljanjem javne funkcije ali delovnega razmerja javnega uslužbenca, razen v primerih iz 1. in 5. do 8. točke prvega odstavka ter v primerih, ko zakon, ki ureja javne finance ali zakon, ki ureja javna naročila, določata drugače.« Povedano drugače, tretji odstavek 6. člena ZDIJZ predstavlja zakonsko podlago za obdelavo (javno objavo oz. posredovanje) podatkov o porabi javnih sredstev. Z namenom zagotovitve načel transparentnosti in nadzora nad porabo javnih sredstev je zakonodajalec vsakomur, ki iz katerihkoli razlogov prejema javna sredstva, v tem delu zmanjšal krog varovane zasebnosti. Zagotovitev nadzora javnosti je v konkretnem primeru ključnega pomena. Izhajajoč iz dolgoletne prakse IP (izdanih odločb v pritožbenih postopkih po ZDIJZ[2]) je tako za informacije javnega značaja moč šteti podatke o prejemnikih javnih sredstev in višini le teh. 
 
V zvezi z upravičenostjo pridobivanja dokumentov občinskega svetnika od občine pa IP dodatno pojasnjuje, da vsaka občina s poslovnikom občinskega sveta uredi organizacijo in način dela občinskega sveta ter način uresničevanja pravic in dolžnosti članov občinskega sveta. Član občinskega sveta ima praviloma pravico zahtevati od župana, drugih občinskih organov in občinske uprave obvestila in pojasnila, ki jih potrebuje v zvezi z delom v občinskem svetu in njegovih delovnih telesih, ter zastavljati vprašanja in dajati pobude v pisni obliki ali ustno na način, kakor je to urejeno v notranjih aktih občine. Kadar posameznik kot občinski svetnik v okviru izvrševanja svojih nalog zahteva določena pojasnila ali dokumente od občinske uprave ali drugih organov občine, IP opozarja, da v tovrstnih ni pristojen za razlago občinskih aktov (statuta, poslovnika občinskega sveta itd.) in tudi ni pritožbeni organ v primeru, kadar občinski svetnik s takšno zahtevo za pridobitev dokumentov, ne uspe.
 
Ne glede na navedeno pa IP še pojasnjuje, da lahko občinski svetnik tudi kot fizična oseba vloži pisno zahtevo za pridobitev dokumentov na podlagi 17. člena ZDIJZ, v okviru pravice dostopa do informacije javnega značaja, o kateri mora občina odločiti v zakonskem roku 20 delovnih dni, in prosilcu v tem roku posredovati zahtevane dokumente, oz. zahtevo prosilca delno ali v celoti zavrniti. Posebne okoliščine, oz. dejstvo, da je nekdo občinski svetnik, v postopku dostopa do informacij javnega značaja niso pravno relevantne, saj lahko prosilec na podlagi ZDIJZ prejme le tiste dokumente, ki so prosto dostopni komurkoli. Povedano drugače, v primeru, da bi bil nekdo kot občinski svetnik upravičen do širšega obsega dokumentov, te pravice v postopku po ZDIJZ ne more uveljavljati, saj se po ZDIJZ presoja, ali je dokument prosto dostopen komurkoli, ne glede na morebitne posebne okoliščine konkretnega prosilca.
 
Kot smo poudarili zgoraj, mora biti za vsako obdelavo osebnih podatkov podana ustrezna pravna podlaga skladno s 6. členom Splošne uredbe oz. ZVOP-1; prav tako pa morajo biti posamezniki o obdelavi osebnih podatkov tudi ustrezno obveščeni skladno s 13. oz. 14. členom Splošne uredbe. Sklepno še opozarjamo na načelo najmanjšega obsega podatkov, ki določa, da morajo biti osebni podatki, ki se obdelujejo; ustrezni, relevantni in omejeni na to, kar je potrebno za namene, za katere se obdelujejo. Navedeno načelo pomeni, da je potrebno obdelovati samo toliko osebnih podatkov, kolikor je nujno potrebno za izvrševanje zakonitih pristojnosti, nalog ali obveznosti. V tej luči IP še svetuje, da v kolikor bi presodili, da obstaja pravna podlaga za posredovanje osebnih podatkov občinskemu svetniku oz. za njihovo objavo na spletni strani, obdelujete le tiste posamezne kategorije osebnih podatkov, ki so nujno potrebne za dosego zastavljenega cilja.
Ker IP deluje kot pritožbeni organ na področju dostopa do informacij javnega značaja in kot inšpekcijski organ na področju varstva podatkov, v zadevnem mnenju ne smemo, niti ne moremo podajati ocen, kateri podatki sodijo med prosto dostopne informacije javnega značaja in kateri ne. Za izkazovanje skladnosti v zvezi z obdelavo osebnih podatkov je odgovoren izključno upravljavec osebnih podatkov (v konkretnem primeru občina).
V upanju, da ste dobili odgovor na vaša vprašanja, vas lepo pozdravljamo.
  
 
Pripravil:                                                                                                                                  
Grega Rudolf,
asistent svetovalca pri IP          
 
Mojca Prelesnik, univ. dipl. prav.,
informacijska pooblaščenka
 
