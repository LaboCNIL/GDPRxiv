

Javna objava kandidatnih list na zadnjih lokalnih volitvah na družbenem omrežju
+
-


Datum: 28.08.2020
Številka: 07121-1/2020/1487

Kategorije: Občine, Pravica do pozabe, Pravne podlage, Rok hrambe OP
                        Informacijski pooblaščenec (v nadaljevanju: IP) je dne … prejel vaše vprašanje glede zakonitosti objave osebnih podatkov na kandidatnih listah za pretekle (zadnje) lokalne volitve v občinski svet Občine … v letu …, in sicer na družbenem omrežju ... Objavljeni so tudi datumi rojstev kandidatov in naslovi njihovih prebivališč. Zanima vas pod kakšnimi pogoji se ti podatki lahko javno objavijo. Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. 4. 2016 o varstvu posameznikov pri obdelavi osebnih podatkov in o prostem pretoku takih podatkov ter o razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju: ZVOP-1) ter 2. člena Zakona o informacijskem pooblaščencu (Uradni list RS, št. 113/05), posredujemo naše neobvezno mnenje v zvezi z vašim vprašanjem.Ob tem poudarjamo, da IP izven konkretnih inšpekcijskih postopkov ne more presojati posameznih primerov zakonitosti obdelave osebnih podatkov.***Uvodoma vam pojasnjujemo, da se je IP glede podobnega vprašanja že opredelil v mnenju št. 07121-1/2020/733 z dne 23. 4. 2020, ki je dostopno na:https://www.ip-rs.si/vop/?tx_jzgdprdecisions_pi1%5BshowUid%5D=1606.Glede javne objave kandidatnih list za pretekle (zadnje) lokalne volitve na družbenih omrežjih vam v nadaljevanju pojasnjujemo sledeče.Osebni podatek pomeni katero koli informacijo v zvezi z določenim ali določljivim posameznikom, določljiv posameznik pa je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika (člen 4(1) Splošne uredbe).Obdelava osebnih podatkov pa je vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje (člen 4(2) Splošne uredbe).Skladno z definicijo obdelave osebnih podatkov pomeni obdelava osebnih podatkov tudi razkritje osebnih podatkov s posredovanjem osebnih podatkov, razširjanje ali drugačno omogočanje dostopa. Splošna uredba v členu 6 opredeljuje pravne podlage za obdelavo osebnih podatkov. Upravljavec osebnih podatkov mora tako imeti za zakonito obdelavo osebnih podatkov ustrezno pravno podlago. Te so določene v členu 6(1) Splošne uredbe, ki predpisuje, da je obdelava zakonita le in kolikor je izpolnjen vsaj eden od naslednjih pogojev:(a)    posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; (b)    obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; (c)    obdelava je potrebna za izpolnitev zakonske obveznosti, ki velja za upravljavca; (d)    obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; (e)    obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; (f)    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.Točka (f) se ne uporablja za obdelavo s strani javnih organov pri opravljanju njihovih nalog.V konkretnem primeru lokalnih volitev predstavlja pravno podlago za obdelavo osebnih podatkov v okviru izvajanja lokalnih volitev zakon (točka (c) člena 6(1) Splošne uredbe), in sicer Zakon o lokalnih volitvah (Uradni list RS, št. 94/07 – uradno prečiščeno besedilo, 45/08, 83/12, 68/17 in 93/20 – odl. US, v nadaljevanju: ZLV). Ta ureja volitve v občinske svete, volitve županov in volitve v svete krajevnih, vaških in četrtnih skupnosti, pri tem pa se glede vprašanj, ki s tem zakonom niso posebej urejena, v skladu z določbo 4. člena ZLV, smiselno uporabljajo določbe Zakona o volitvah v državni zbor (Uradni list RS, št. 109/06 – uradno prečiščeno besedilo, 54/07 – odl. US in 23/17, v nadaljevanju: ZVDZ).Prvi odstavek 72. člena ZLV določa, da mora kandidatura oziroma lista kandidatov vsebovati oznako volilne enote, ime predlagatelja, ime liste kandidatov, osebne podatke kandidatov: ime, priimek, rojstni podatki, stopnja izobrazbe, naziv izobrazbe, strokovni ali znanstveni naslov in delo, ki ga opravlja, naslov stalnega prebivališča oziroma začasnega prebivališča, če je državljan druge države članice EU in nima prijavljenega stalnega prebivališča v Republiki Sloveniji, ime in priimek ter naslov stalnega prebivališča predstavnika kandidature oziroma liste kandidatov, če je državljan druge države članice EU, ki nima prijavljenega stalnega prebivališča v Republiki Sloveniji, pa naslov začasnega prebivališča. Drugi odstavek 74. člena ZLV določa, da se glede objave list kandidatov smiselno uporabljajo določbe ZVDZ. Ta v 61. členu določa, da mora Državna volilna komisija sezname potrjenih list kandidatov objaviti v medijih ali na drug način, ki ga določi sama, upoštevaje načelo čim širše obveščenosti volivcev ter načelo gospodarnosti, najpozneje petnajst dni pred dnem glasovanja.Pri tem je potrebno upoštevati enega temeljnih načel varstva osebnih podatkov – načelo namembnosti oziroma omejitve namena, kot je opredeljeno v točki (b) člena 5(1) Splošne uredbe.Osebni podatki zbrani za določene, izrecne in zakonite namene, se ne smejo nadalje obdelovati na način, ki ni združljiv s temi nameni; nadaljnja obdelava v namene arhiviranja v javnem interesu, v znanstveno- ali zgodovinsko raziskovalne namene ali statistične namene v skladu s členom 89(1) Splošne uredbe ne velja za nezdružljivo s prvotnimi nameni.Namen objave osebnih podatkov kandidatov pred volitvami je v obveščanju volivcev o predlaganih kandidatih, da se le-ti lahko lažje odločijo, komu bodo na volitvah zaupali svoj glas. Zakon določa, da se seznami kandidatov javno objavijo in da se mora dati volivcem dovolj časa za tehten premislek o kandidatih. Ko pa izidov volitev ni mogoče več izpodbijati z nobenim pravnim sredstvom pa ta namen (obveščanje volivcev o kandidatih) nesporno poteče.ZLV določa v 9. členu, da se člani občinskih svetov volijo po večinskem načelu kadar šteje občinski svet manj kot 12 članov (torej od 7 do vključno 11), po proporcionalnem načelu pa kadar šteje občinski svet več kot 12 članov (torej 12 ali več). Pri ugotovitvi števila članov občinskega sveta se ne upošteva predstavnikov italijanske oziroma madžarske narodne skupnosti ter predstavnikov romske skupnosti.  Člani občinskega sveta, ki so predstavniki italijanske, madžarske in romske narodne skupnosti se volijo po večinskem načelu.V kolikor bi lokalne volitve v občinski svet potekale po proporcionalnem sistemu bi, v skladu s stališčem Upravnega sodišča Republike Slovenije v zadevi pod opr. št. I U 2229/2011 z dne 28. 3. 2013, lahko bili seznami neizbranih kandidatov na preteklih (zadnjih) volitvah, ki so že bile izvedene in se mandat izvoljenih še ni iztekel, javno objavljene do izteka mandata izvoljenih, saj se v primeru morebitnega prenehanja mandata članu občinskega sveta, ki je bil izvoljen na proporcionalnih volitvah, nadomestne volitve ne bi opravile, temveč bi postal član občinskega sveta za preostanek mandatne dobe tisti kandidat, ki bi bil izvoljen, če ne bi bil izvoljen član občinskega sveta, ki mu je prenehal mandat, razen če je odstopil prej kot v šestih mesecih od potrditve mandata (30. člen ZLV).V Občini … šteje občinski svet … članov. Kot izhaja iz javno dostopnih virov, je bilo za mandatno obdobje od … do … tudi izvoljenih … članov občinskega sveta. Iz česar sledi, da so lokalne volitve v letu … za občinski svet v Občini … potekale po večinskem volilnem sistemu.V večinskem volilnem sistemu se volivci odločajo med posameznimi kandidati (11. člen ZLV), na podlagi 29. člena ZLV pa se v primeru prenehanja mandata članu občinskega sveta, ki je bil izvoljen na večinskih volitvah, opravijo nadomestne volitve, pri tem pa se obstoječe kandidature na preteklih (zadnjih) volitvah ne upoštevajo.Podatki kandidatov za lokalne volitve, ki jih določa prvi odstavek 72. člena ZLV se lahko oziroma morajo javno objaviti s strani Državne volilne komisije, vendar pa v primeru večinskega volilnega sistema zgolj do potrditve (verifikacije) mandatov članov občinskega sveta, ki se opravi na prvi seji novoizvoljenega občinskega sveta na kateri se novo izvoljeni občinski svet konstituira v kolikor je potrjena več kot polovica mandatov članov občinskega sveta.V okviru predmetnega mnenja, vam tako lahko podamo pojasnilo, da načeloma v primeru večinskih volitev po končanih volitvah ni več zakonske podlage za objavo osebnih podatkov na volitvah neizbranih kandidatov, ki po končanih volitvah postanejo varovani osebni podatki. Ker se torej na podlagi točke (b) člena 5(1) Splošne uredbe osebni podatki ne smejo obdelovati v neskladju z namenom obdelave, se morajo objavljeni osebni podatki kandidatov po končanih, preteklih (zadnjih) volitvah v občinske svete, ki potekajo po večinskem volilnem sistemu, odstraniti oziroma anonimizirati pri upravljavcu teh podatkov na spletni strani Državne volilne komisije, razen če za objavo obstaja druga pravna podlaga. Tudi objava osebnih podatkov neizbranih kandidatov na družbenih omrežjih se lahko šteje za obdelavo osebnih podatkov, zato bi načeloma za to morala obstajati ustrezna pravna podlaga. Konkretno presojo bo IP izvedel v inšpekcijskem postopku, ki ga je začel po uradni dolžnosti.V nadaljevanju dodajamo, da bi kot informacije javnega značaja lahko bili objavljeni določeni osebni podatki o izvoljenih članih občinskih svetov, tudi po že zaključenih volitvah, to je po potrjenih mandatih izvoljenih kandidatov oziroma ko rezultata volitev ni več mogoče izpodbijati s pravnim sredstvom v primeru večinskega volilnega sistema ali po izteku mandata za katerega so bili kandidati izvoljeni v primeru proporcionalnega volilnega sistema, pri tem pa bi glede obsega oziroma nabora objave osebnih podatkov bilo potrebno upoštevati tudi načelo sorazmernosti oziroma najmanjšega obsega podatkov (točka (c) člena 5(1) Splošne uredbe).Zakon o dostopu do informacij javnega značaja (Uradni list RS, št. 51/06 – uradno prečiščeno besedilo, 117/06 – ZDavP-2, 23/14, 50/14, 19/15 – odl. US, 102/15 in 7/18, v nadaljevanju: ZDIJZ) namreč določa, da so informacije javnega značaja prosto dostopne, pravico prosilcev po ZDIJZ pa je mogoče omejiti le v izjemnih primerih, ko to terja varstvo pravic tretjih in varstvo javnega interesa. Tudi v zvezi z uporabo izjeme po 3. točki prvega odstavka 6. člena ZDIJZ, ki določa, da organ prosilcu zavrne dostop do zahtevane informacije, če se zahteva nanaša na osebni podatek, katerega razkritje bi pomenilo kršitev varstva osebnih podatkov v skladu z zakonom, ki ureja varstvo osebnih podatkov, je treba slediti namenu in cilju zakona iz 2. člena ZDIJZ ter izjemo tolmačiti restriktivno.Ne glede na določbe prvega odstavka 6. člena ZDIJZ se dostop do zahtevane informacije dovoli, če gre za podatke povezane z opravljanjem javne funkcije, razen v primerih iz 1. in 5. do 8. točke prvega odstavka ter v primerih, ko zakon, ki ureja javne finance ali zakon, ki ureja javna naročila, določata drugače (1. alineja tretjega odstavka 6. člena ZDIJZ).Prvi in drugi odstavek 34.a člena Zakona o lokalni samoupravi (Uradni list RS, št. 94/07 – uradno prečiščeno besedilo, 76/08, 79/09, 51/10, 40/12 – ZUJF, 14/15 – ZUUJFO, 11/18 – ZSPDSLS-1, 30/18, 61/20 – ZIUZEOP-A in 80/20 – ZIUOOPE) določata, da so člani občinskega sveta občinski funkcionarji, ki svojo funkcijo opravljajo nepoklicno. Tako osebni podatki kot so ime in priimek izvoljenih kandidatov vključno s podatkom na kateri listi je bil izvoljen, ki sicer omogočajo določljivost posameznika, zaradi javne funkcije, ki so jo izvoljeni opravljali kot funkcionarji, izgubijo status varovanega osebnega podatka (1. alineja tretjega odstavka 6. člena ZDIJZ) zaradi legitimnega interesa javnosti, tudi po izteku mandata za katerega so bili izvoljeni, saj gre za podatek v zvezi z opravljanjem javne funkcije na katero je bil posameznik izvoljen.Takšne podatke pa se lahko v skladu s 7. točko prvega odstavka 10. člena ZDIJZ, kot druge informacije javnega značaja, objavi tudi na svetovnem spletu.Lepo pozdravljeni,Pripravila:                                                        Alenka Antloga, univ. dipl. pravnicadržavna nadzornica za varstvo osebnih podatkovMojca Prelesnik, univ. dipl. pravnicainformacijska pooblaščenka
