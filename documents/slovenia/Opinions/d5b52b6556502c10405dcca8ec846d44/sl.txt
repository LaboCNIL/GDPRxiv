

Telefonska številka na delovnem nalogu
+
-


Datum: 10.06.2021
Številka: 07121-1/2021/896

Kategorije: Zavarovanje osebnih podatkov, Pravne podlage, Informiranje posameznika
                        Informacijski pooblaščenec RS (v nadaljevanju IP) prejel vaše zaprosilo za mnenje. Zanima vas, ali je telefonska številka, zapisana zraven naslova na delovnem nalogu za opravilo storitev osebni podatek? Zanima vas tudi, kako se obravnava dogodek, ko delavec tega podjetja uporabi to isto številko za zasebni kontakt s stranko?
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem.
 
 
Po definiciji iz člena 4(1) Splošne uredbe „osebni podatek“ pomeni katero koli informacijo v zvezi z določenim ali določljivim posameznikom (v nadaljnjem besedilu: posameznik, na katerega se nanašajo osebni podatki); določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.
 
Glede vašega prvega vprašanja – ali je telefonska številka na delovnem nalogu za izvedbo storitev osebni podatek – pojasnjujemo, da gre za osebni podatek, če ta telefonska številka pripada posamezniku (npr. če gre za telefonsko številko zaposlenega ali stranke, ki je fizična oseba, posameznik).
 
Glede vašega drugega vprašanja - kako se obravnava dogodek, ko delavec tega podjetja uporabi to isto številko za zasebni kontakt s stranko – pojasnjujemo, da morajo biti osebni podatki zbrani za določene, izrecne in zakonite namene ter se ne smejo nadalje obdelovati na način, ki ni združljiv s temi nameni (člen 5(1)(b) Splošne uredbe). Iz vašega dopisa sicer ni jasno razvidno, za čigavo telefonsko številko naj bi v konkretnem primeru šlo (številko stranke ali zaposlenega), niti za kakšen namen je bila številka zbrana. IP lahko zato zgolj hipotetično pojasni, da če bi šlo za telefonsko številko stranke, ki je bila na delovnem nalogu zapisana zaradi kontaktiranja stranke v zvezi z izvedbo konkretnih storitev povezanih s tem delovnim nalogom, potem se sme ta telefonska številka skladno z prej omenjenim načelom omejitve namena uporabiti le za ta namen oziroma za namen, ki je združljiv s tem namenom. O morebitnih drugih namenih (ki morajo biti združljivi z namenom zbiranja), bi moral biti posameznik ustrezno vnaprej informiran skladno s členom 13 (3) Splošne uredbe. Ta določa, da kadar namerava upravljavec nadalje obdelovati osebne podatke za namen, ki ni namen, za katerega so bili osebni podatki zbrani, upravljavec posamezniku, na katerega se nanašajo osebni podatki, pred tako nadaljnjo obdelavo podatkov zagotovi informacije o tem drugem namenu in vse nadaljnje relevantne informacije iz odstavka 2.
 
Če bi hipotetično prišlo do situacije, da osebne podatke stranke na delovnem nalogu uporabi zaposleni pri podjetju, ki je izvedlo storitev, za svoj lasten namen, izven vodstva in navodil svojega delodajalca – takšna obdelava ni dopustna in lahko predstavlja varnostni incident in s tem kršitev varnosti osebnih podatkov za podjetje (delodajalca), ki je upravljavec osebnih podatkov svojih strank; hkrati pa je zaposleni, ki bi uporabil podatke iz zbirke pri svojem delodajalcu, lahko odgovoren za obdelavo osebnih podatkov brez pravne podlage, kar predstavlja hujšo kršitev Splošne uredbe in ZVOP-1. Ob tem dodajamo, da bi IP sprožil inšpekcijski postopek le v primeru, ko bi bil izkazan utemeljen sum, da je dejansko prišlo do zlorabe osebnih podatkov iz varovane zbirke pri podjetju s strani konkretnega zaposlenega – za kar bi morali obstajati tudi utemeljeni dokazi.
 
Opozarjamo še, da če je bila telefonska številka uporabljena z namenom neposrednega trženja, na tem področju veljajo posebna pravila. Področje neželene komunikacije (ang. »spam«) namreč specialno ureja Zakon o elektronskih komunikacije (Ur. l. RS, št. 109/12, s sprem. in dop., v nad. ZEKom-1). Ta v prvem odstavku 158. člena določa, da je uporaba samodejnih klicnih in komunikacijskih sistemov za opravljanje klicev na naročnikovo telefonsko številko brez človekovega posredovanja (npr. klicni avtomati, SMS, MMS), telefaksov ali elektronske pošte za namene neposrednega trženja dovoljena samo na podlagi naročnikovega ali uporabnikovega predhodnega soglasja. V drugem odstavku je določeno, da ne glede na določbe prejšnjega odstavka lahko fizična ali pravna oseba, ki od kupca svojih izdelkov ali storitev pridobi njegov elektronski naslov za elektronsko pošto, ta naslov uporablja za neposredno trženje svojih podobnih izdelkov ali storitev pod pogojem, da kupcu ponuja jasno in izrecno možnost, da brezplačno in enostavno zavrne takšno uporabo svojega elektronskega naslova takrat, ko so ti podatki za stike pridobljeni in ob vsakem sporočilu v primeru, da kupec ni zavrnil takšne uporabe že na začetku. Nadzor nad izvajanjem 158. člena ZEKom-1 je v pristojnosti Agencije za komunikacijska omrežja in storitve RS (v nad. AKOS), zato IP v tem delu ni pristojen za ukrepanje. Posameznik, ki je prepričan, da klicatelju ni dal predhodnega soglasja za uporabo elektronskih komunikacij za namene neposrednega trženja, lahko svojo prijavo pošlje neposredno na AKOS. 
 
Lep pozdrav,
 
 
Pripravil:
Anže Novak, univ. dipl. prav.
Svetovalec pooblaščenca za preventivo
 
Mojca Prelesnik, univ. dipl. prav.
informacijska pooblaščenka
 
