

Posredovanje osebnih podatkov tretjim osebam
+
-


Datum: 18.12.2019
Številka: 0712-1/2019/2904

Kategorije: Pravne podlage, Zavarovanje osebnih podatkov
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje. Iz vašega dopisa izhaja, da je trgovina s tehnično opremo poleg fotoaparata na servis poslala tudi vaš TRR in vašo telefonsko številko. Zanima vas ali bi morali za to pridobiti vaše pisno dovoljenje? Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP pojasnjuje, da v okviru mnenja ne more komentirati posredovanja osebnih podatkov v konkretnem primeru. To lahko stori le v okviru inšpekcijskega postopka upoštevaje vse okoliščine primera.IP na splošno pojasnjuje, da obdelava osebnih podatkov lahko poteka le, če za to obstaja ustrezna pravna podlaga. Te so določene v členu 6(1) Splošne uredbe in so za zasebni sektor zlasti naslednje:- privolitev: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov (točka (a)),- sklenitev ali izvajanje pogodbe: obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe (točka (b)),- izvajanje zakonitih interesov: obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok (točka (f)).Obdelava osebnih podatkov (kar vključuje tudi posredovanje osebnih podatkov tretjim osebam) je dopustna, če poteka na eni ustrezni pravni podlagi. Glede na navedeno torej privolitev posameznika ni vselej potrebna za posredovanje ali drugačno obdelavo osebnih podatkov.IP še pojasnjuje, da so po Splošni uredbi upravljavci osebnih podatkov, dolžni informirati posameznike glede obdelave osebnih podatkov, ki jih izvajajo. Obveznost informiranja je samostojna obveznost po Splošni uredbi, ne glede na to na kateri pravni podlagi poteka obdelava. Lep pozdrav,Informacijski pooblaščenecMojca Prelesnik, univ. dipl. prav.informacijska pooblaščenkaPripravil:                                                                                 Anže Novak, univ. dipl. prav.                                       Svetovalec Pooblaščenca za preventivo                                
