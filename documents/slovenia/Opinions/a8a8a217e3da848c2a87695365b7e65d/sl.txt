

Posredovanje OP o lastništvu vozila detektivski agenciji
+
-


Datum: 26.12.2019
Številka: 0712-1/2019/2952

Kategorije: Informiranje posameznika, Posredovanje OP med upravljavci, Pravne podlage, Sodni postopki, Upravne enote, Uradni postopki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste prejeli zahtevo detektivske agencije za posredovanje podatkov o lastništvu vozila. Menite, da je detektivska agencija v skladu z 29. členom Zakona o detektivski dejavnosti do podatkov o lastništvu vozil sicer upravičena, vendar so zahtevi za posredovanje podatkov priložili dopis sodišča, s katerim jim je naložena vročitev sodnega pisanja osebi, za katero poizvedujejo o lastništvu vozila. IP prosite za mnenje glede upravičenosti posredovanja zahtevanih podatkov.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Vašemu vprašanju ste priložili dokument sodišča z naslovom »Vročitev sodnega pisanja«, iz katerega izhaja, da detektivska agencija v konkretnem primeru opravlja naloge iz tretjega odstavka 26. člena Zakona o detektivski dejavnosti (Uradni list RS, št. 17/11; v nadaljevanju ZDD-1), in sicer vročanje pisemskih in drugih pošiljk naslovnikom.Detektiv je skladno s  27. člen ZDD-1 upravičen zbirati podatke od oseb ali iz javno dostopnih virov, pridobivati podatke iz evidenc, osebno zaznavati in uporabljati tehnična sredstva. Za namene opravljanja svoje dejavnosti ima detektiv skladno z 29. členom ZDD-1 v okviru pisnega pooblastila stranke pravico pridobivati podatke iz različnih uradnih evidenc, med drugim iz evidence registriranih vozil (registrsko označbo, podatke o lastnikih in podatke o vozilu), za kar gre v konkretnem primeru.Iz navedenega izhaja, da ima detektiv pravno podlago za pridobivanje podatkov o lastništvu vozila, vendar je omenjena pravna podlaga (29. člen ZZD-1) vezana na pisno pooblastilo stranke. Zakon določa tako vsebino pisnega pooblastila (prvi odstavek 25. člena ZZD-1) kot to, da mora detektiv zahtevi za posredovanje informacij priložiti fotokopijo takšnega pooblastila (drugi odstavek 29. člena ZZD-1).Prvi odstavek 25. člen ZZD-1 torej določa, da detektiv opravlja dejavnosti izključno na podlagi pisnega pooblastila, iz katerega mora biti razvidno: področje zbiranja informacij iz tega zakona, namen zbiranja informacij in obseg danega pooblastila. V primeru sklenjene pogodbe med detektivom in stranko mora biti pooblastilo priloga pogodbe. Stranka pa lahko skladno z drugim odstavkom istega člena na detektiva prenese samo tiste pravice, ki jih ima sama.Drugi odstavek 29. člena ZZD-1 pa določa, da mora detektiv zahtevi za pridobivanje podatkov upravljavcu zbirke podatkov priložiti tudi fotokopijo pooblastila. Če je med detektivom in sodiščem sklenjena pogodba, bi moralo biti pooblastilo, kot že omenjeno, priloga takšne pogodbe.Iz vašega pisanja ne izhaja, ali vam je detektivska agencija poleg zaprosila sodišča za vročanje sodnega pisanja priložila tudi kakšen drug dokument, ki bi se ga lahko štelo kot pooblastilo v smislu prvega odstavka 25. člena ZZD-1. Kot smo že navedli, omenjeni člen eksplicitno določa vsebino pisnega pooblastila (področje zbiranja informacij, namen zbiranja informacij in obseg danega pooblastila). Iz zaprosila sodišča za vročanje sodnega pisanja je sicer razviden namen zbiranja informacij (vročanje sodnega pisanja v konkretnem kazenskem postopku), ne pa tudi področje zbiranja informacij in obseg danega pooblastila. Zato takšnega zaprosila ni mogoče šteti kot pooblastilo v smislu prvega odstavka 25. člena ZZD-1.Informacijski pooblaščenec zaključuje, da lahko detektivski agenciji posredujete zahtevane podatke iz evidence registriranih vozil zgolj ob izpolnjenih vseh predpostavkah iz ZZD-1, opisanih v zgornjih odstavkih. Če ti pogoji oziroma predpostavke niso izpolnjeni, lahko skladno z Zakonom o upravnem postopku pozovete detektivsko agencijo na dopolnitev njihove vloge.V upanju, da ste dobili odgovor na svoje vprašanje, vas lepo pozdravljamo.                                                                                               Mojca Prelesnik, univ.dipl.prav.,                                                                                                                                                 informacijska pooblaščenkaPripravila:                                                                                                                              mag. Polona Merc, LL.M.Svetovalka pooblaščencaza varstvo osebnih podatkov
