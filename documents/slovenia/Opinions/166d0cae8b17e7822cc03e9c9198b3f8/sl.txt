

Registracija delovnega časa preko mobilne aplikacije in netočni lokacijski podatki
+
-


Datum: 08.10.2021
Številka: 07121-1/2021/2024

Kategorije: Delovna razmerja, Moderne tehnologije
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da ste v službi morali na svoj zasebni telefon naložiti aplikacijo, ki na podlagi vaše GPS lokacije zazna prihode in odhode iz službe. Težava je nastala, saj aplikacija ni povsem lokacijsko točna in zato ni zaznala pravega časa prihodna in odhoda. Prosite za naše mnenje. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP vas v zvezi z vašim vprašanjem napotuje na mnenje, v katerem je odgovoril na podobno vprašanje vašemu:

Registracija delovnega časa preko mobilne aplikacije, št. 0712-1/2019/1690, z dne 17. 7. 2019: https://www.ip-rs.si/mnenja-gdpr/6048a38d3c2c6.

IP vam v danem primeru ne more podati enoznačnega odgovora glede zakonitosti obdelave podatkov v okviru konkretne aplikacije, temveč bi se lahko konkretno opredelil šele v postopku inšpekcijskega nadzora. Kakor izhaja iz zgornjega mnenja, ima delodajalec pred uvedbo registracije delovnega časa prek mobilne aplikacije po Splošni uredbi o varstvu podatkov določene dolžnosti, npr. zagotoviti mora ustrezno pravno podlago za obdelavo podatkov, upoštevati mora načelo najmanjšega obsega podatkov ter izvesti tehtanje glede primernosti in sorazmernosti uporabe takšne aplikacije (vprašati se mora, ali bi isti namen lahko zadovoljivo dosegel tudi z uvedbo ukrepov, ki manj posegajo v zasebnost, svobodo gibanja in dostojanstvo delavcev), v danem primeru bi najverjetneje moral izvesti tudi oceno učinka na varstvo osebnih podatkov, o delovanju aplikacije in obdelavi podatkov pa predhodno seznaniti delavce in to tudi urediti v svojem internet aktu. V kolikor menite, da upravljavec ni ravnal v skladu z določbami iz Splošne uredbe o varstvu podatkov, lahko pri IP vložite (anonimno) prijavo, na podlagi katere IP lahko prične voditi inšpekcijski postopek.
Glede vaših navedb v zvezi z netočnimi podatki pa IP pojasnjuje, da načelo točnosti upravljavcu nalaga, da morajo biti podatki točni in, kadar je to potrebno, posodobljeni. Upravljavec mora sprejeti vse razumne ukrepe za zagotovitev, da se netočni osebni podatki brez odlašanja izbrišejo ali popravijo ob upoštevanju namenov, za katere se obdelujejo. Vsak posameznik pa lahko pri upravljavcu uveljavlja pravico do popravka svojih osebnih podatkov. Pravica do popravka omogoča, da posameznik pri upravljavcu doseže, da slednji brez nepotrebnega odlašanja popravi netočne ali neažurne podatke v zvezi s posameznikom in dopolni nepopolne osebne podatke, vključno s predložitvijo dopolnilne izjave. Prav tako je upravljavec dolžan netočne ali nepopolne podatke izbrisati. Več o pravici si lahko preberete na naši spletni strani: https://tiodlocas.si/zelim-popraviti-netocne-podatke/.
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                  
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
