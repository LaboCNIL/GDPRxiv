

Neposredno trženje na naslove lastnikov, objavljenih v ZK
+
-


Datum: 20.07.2021
Številka: 07121-1/2021/1264

Kategorije: Pridobivanje OP iz zbirk
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da ste po pošti prejeli reklamo nepremičninske agencije. Šlo je za reklamo v kuverti, ki je bila naslovljena na vas. S to agencijo predhodno niste imeli stika, na reklami pa je bilo napisano, da so vaše podatke pridobili iz vpogleda v zemljiško knjigo. Sprašujete, ali je uporaba tako pridobljenih osebnih podatkov za namen trženja dovoljena?
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. IP uvodoma poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
Na podobno vprašanje, kot je vaše, je IP v preteklosti že odgovarjal z nezavezujočimi mnenji, npr. v mnenju št. 0712-1/2019/1919 z dne 25.10.2019.
 
Pojasnjujemo, da prvi odstavek 1. člena Zakona o zemljiški knjigi (Uradni list RS, št. 58/03, 37/08 – ZST-1, 45/08, 28/09, 25/11, 14/15 – ZUUJFO, 69/17, 11/18 – ZIZ-L in 16/19 – ZNP-1, ZZK-1) določa, da je zemljiška knjiga javna knjiga, namenjena vpisu in javni objavi podatkov o pravicah na nepremičninah in pravnih dejstvih v zvezi z nepremičninami. Prvi odstavek 4. člena ZZK-1 določa, da so vsi vpisi v zemljiški knjigi javni. Prvi odstavek 72. člena ZVOP-1 pa nadalje določa, da lahko upravljavec osebnih podatkov uporablja osebne podatke posameznikov, ki jih je zbral iz javno dostopnih virov ali v okviru zakonitega opravljanja dejavnosti, tudi za namene ponujanja blaga, storitev, zaposlitev ali začasnega opravljanja del z uporabo poštnih storitev, telefonskih klicev, elektronske pošte ali drugih telekomunikacijskih sredstev v skladu z določbami tega poglavja, če drug zakon ne določa drugače.
 
Kot smo poudarili v zgoraj citiranem mnenju, se lahko pošiljanje reklam, ki jih omenjate, šteje kot neposredno trženje v smislu prvega odstavka 72. člena ZVOP-1. Ker so torej podatki iz zemljiške knjige javni po ZZK-1 in ker ZVOP-1 izrecno dopušča uporabo javno dostopnih podatkov za namen neposrednega trženja, je po mnenju IP tovrstna obdelava dopustna, kolikor gre za uporabo navadne pošte. Pri neposrednem trženju na naslov e-pošte ali z drugimi oblikami elektorske komunikacije veljajo posebna pravila po Zakonu o elektronskih komunikacijah (Uradni list RS, št. 109/12, 110/13, 40/14 – ZIN-B, 54/14 – odl. US, 81/15 in 40/17, ZEKom-1) in Zakonu o elektronskem poslovanju na trgu (Uradni list RS, št. 96/09 – uradno prečiščeno besedilo in 19/15, ZEPT), za kar je pristojna Agencija za komunikacijska omrežja in storitve Republike Slovenije (AKOS).
 
Dodatno vas opozarjamo, da bi vas upravljavec osebnih podatkov (nepremičninska agencija) moral ob izvajanju neposrednega trženja med drugim tudi obvestiti o vaših pravicah, zlasti o pravici do ugovora iz 21. člena Splošne uredbe. Namreč, kadar se osebni podatki obdelujejo za namene neposrednega trženja, ima posameznik, na katerega se nanašajo osebni podatki, pravico, da kadar koli ugovarja obdelavi osebnih podatkov v zvezi z njim za namene takega trženja, vključno z oblikovanjem profilov, kolikor je povezano s takim neposrednim trženjem. Kadar posameznik, na katerega se nanašajo osebni podatki, ugovarja obdelavi za namene neposrednega trženja, se osebni podatki v te namene več ne smejo obdelovati. Več o ostalih pravicah iz Splošne uredbe si lahko preberete na spletni strani www.tiodlocas.si.
 
Lepo vas pozdravljamo.
 
 
Mojca Prelesnik, univ.dipl.prav.,                                                  
informacijska pooblaščenka
 
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
