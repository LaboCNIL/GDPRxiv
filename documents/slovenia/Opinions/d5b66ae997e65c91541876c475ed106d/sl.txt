

Zakonitost obdelave OP iz spletne ankete
+
-


Datum: 02.02.2021
Številka: 07121-1/2021/175

Kategorije: Šolstvo, Privolitev, Pravne podlage, Informiranje posameznika
                        Na e-naslov Informacijskega pooblaščenca (v nadaljevanju IP) ste posredovali e-sporočilo, v katerem navajate, da ste s strani predsednice Sveta staršev OŠ … prejeli poziv, v katerem je povezava na spletno anketo, v katero morate starši vpisati svoje ime in priimek ter podati svoje mnenje. Navedli ste še, da menite, da vsebina ankete za presojo IP ni pomembna. Iz posredovane vsebine izhaja, da se anketiranje staršev nanaša na njihovo mnenje o zapiranju/odpiranju šol v času epidemije.
Sprašujete nas, ali je tovrstna anketa skladna z zakonodajo s področja varstva osebnih podatkov?
                                                                  Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Splošna uredba o varstvu podatkov (Uredba (EU) 2016/679, v nadaljevanju Uredba) v 1. točki 4. člena določa, da osebni podatek pomeni katero koli informacijo v zvezi z določenim ali določljivim posameznikom. Določljivi posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.
 
Obdelava osebnih podatkov je kakršnokoli dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjenje ali drugačno omogočanje dostopa, prilagajanje ali kombiniranje, omejevanje, izbris ali uničenje.
 
Pravne podlage za obdelavo osebnih podatkov so določene v 6. členu Splošne uredbe, ki določa, da je obdelava zakonita le in kolikor je izpolnjen vsaj eden od naslednjih pogojev:

Posameznik na katerega se nanašajo osebni podatki je privolil v obdelavo njegovih osebnih podatkov v enega ali več določenih namenov;
Obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
Obdelava je potrebna za izpolnitev zakonske obveznosti, ki velja za upravljavca;
Obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
Obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
Obdelava je potrebna zaradi zakonitih interesov, za katere si prizadeva upravljavec ali tretja osebna, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik na katerega se nanašajo osebni podatki otrok.

 
Iz navedenega IP meni, da je pravna podlaga za sodelovanje v anketi nedvomno privolitev sodelujočega. Vaše vprašanje se nanaša tudi na zakonitost izvajanja ankete, v katero bi posameznik, ki bi se odločil, da sodeluje v njej, lahko navedel ime in priimek, ki dejansko ni njegov. IP meni, da je glede na predstavljene namene izvajalcev ankete in vrste osebnih podatkov, ki jih pridobijo pri izpolnjevanju ankete, ugotavljanje verodostojnosti posredovanih imen in priimkov sodelujočih in ukrepanje v primeru ugotovitev morebitnih nepravilnosti v prvi vrsti na strani izvajalca ankete.
Lep pozdrav,
 
                                                                                   Mojca Prelesnik
                                                                                   informacijska pooblaščenka
 
 
Pripravila:
mag. Tanja SLAK
država nadzornica za varstvo osebnih podatkov
 
 
