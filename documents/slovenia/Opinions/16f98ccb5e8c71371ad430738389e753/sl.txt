

Obdelava OP na CSD
+
-


Datum: 07.05.2021
Številka: 07121-1/2021/886

Kategorije: Postopki na centrih za socialno delo
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem navajate, da se pošta s centrov za socialno delo (CSD) z osebnimi podatki ne vroča pravilno. Zanima vas, kdo  nadzira način pridobivanja podatkov na CSD, opažate namreč hude kršitve zakonodaje s področja varstva osebnih podatkov.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. Ob tem IP poudarja, da izven postopka inšpekcijskega nadzora ustreznosti izpolnjevanja določb Splošne uredbe s strani upravljavcev ne more presojati.
 
Pravna podlaga za obdelavo osebnih podatkov na CSD je podana v točki (c) člena 6 (1) Splošne uredbe, če je potrebna za izpolnitev zakonske obveznosti, ki velja za upravljavca, oz v točki (e), če je potrebna za opravljanje naloge v javnem interesu ali pri izvajanju javne oblasti, dodeljene upravljavcu. Pravna podlaga, ki jo zahteva točka (c) za obdelavo osebnih podatkov na CSD, so zakoni, ki urejajo posamezna področja dela CSD (Zakon o socialnem varstvu, Zakon o uveljavljanju pravic iz javnih sredstev, Družinski zakonik …). Nadzor nad spoštovanjem določb o obdelavi osebnih podatkov izvaja IP, vendar pa ni pristojen za izvajanje nadzora obdelave osebnih podatkov v okviru postopkov, ki jih vodijo CSD. Na podlagi Sklepa Ustavnega sodišča RS št. U-I-92/12-13 IP v okviru inšpekcijskega postopka v posamične pravne postopke, ki jih vodijo za njih pristojni državni organi, namreč ne sme posegati.
 
Glede vročanja pošte niste navedli konkretnih okoliščin, zato vam pojasnjujemo, da je vročanje uradnih pisanj v upravnih postopkih načeloma določeno v Zakonu s splošnem upravnem postopku, lahko pa specialni predpisi določajo drugačen način vročanja. Takšen primer je vročanje v postopkih odločanja o pravicah iz javnih sredstev, kjer mora CSD slediti določbam Zakona o uveljavljanju pravic iz javnih sredstev, ki v prvem odstavku 37. a člena določa, da se odločba, s katero se odloči o pravici po tem zakonu, vroča z dostavo v hišni predalčnik. Šteje se, da je vročitev opravljena 21. dan od dneva odpreme. Dan odpreme se na odločbi označi.
 
Lepo vas pozdravljamo,
 
Mojca Prelesnik, univ. dipl. prav.,
informacijska pooblaščenka
 
