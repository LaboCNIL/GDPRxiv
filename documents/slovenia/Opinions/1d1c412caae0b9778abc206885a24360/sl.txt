

Genetski podatki in družinska anamneza za zavarovalnico
+
-


Datum: 19.05.2019
Številka: 0712-1/2019/1207

Kategorije: Zavarovalništvo, Zdravstveni osebni podatki
                        Pri Informacijskem pooblaščencu (IP) smo dne 13. 5. 2019 prejeli vaše zaprosilo za mnenje o tem, ali lahko kot izvajalec zdravstvene dejavnosti ugodite zahtevi zavarovalnice za posredovanje genetskih podatkov in družinske anamneze za umrlega pacienta. Ker nam niso znana pomembna konkretna dejstva in okoliščine, se do vprašanja v tej fazi žal ne moremo dokončno opredeliti do zakonitosti posredovanja osebnih podatkov.Ker domnevamo, da tudi sami niste prejeli popolnih pojasnil, vam predlagamo, da zavarovalnico pozovete za dopolnitev zahteve. Če boste prejeli ustrezno dopolnitev zavarovalnice in dodatna pojasnila Službe za genetiko se lahko ponovno obrnete na nas.Zlasti so odprta naslednja relevantna vprašanja: za katero zavarovanje gre, za katero fazo zavarovalnega razmerja gre oziroma za katero fazo so podatki potrebni (pred sklenitvijo, sprememba, odločanje o zahtevku, likvidacija, regres, spor ipd.), v kakšni vlogi je pri zavarovalnici nastopal umrli pacient, kdo je (potencialni) upravičenec iz zavarovanja, kakšen je konkretni namen uporabe želenih podatkov – tj. katera konkretna dejanska vprašanja so pravno relevantna za rešitev zavarovanega primera in zakaj, ter zakaj naj bi na ta vprašanja odgovarjala ravno želena dokumentacija, zakaj ni možno teh vprašanj razčistiti s pomočjo druge (bolj »običajne«) zdravstvene dokumentacije, zakaj želene dokumentacije ni predložil ali ni poskusil predložiti npr. upravičenec iz zavarovanja sam, kako točno se glasi zahteva zavarovalnice (katere konkretne podatke ali dokumente zahteva), ali je možno (z vidika zavarovalnice) zahtevo omejiti na nekatere posamične podatke iz dokumentacije; s kakšnimi podatki dejansko razpolagate kot izvajalec zdravstvene dejavnosti (glede genetskih podatkov in glede družinske anamneze ločeno) – točne kategorije podatkov, kje se podatki nahajajo oziroma v katerih konkretnih dokumentih se nahajajo (konkretna vrsta dokumentov ali zbirk), količina podatkov oziroma dokumentov, v okviru česa so bili podatki pridobljeni ali ustvarjeni ter za kakšen konkreten namen (npr. zdravljenje pri vas, izdelava analiz za zunanjega naročnika ipd.) ali gre za surove podatke ali za njihovo interpretacijo (npr. izvidi) ali za oboje. Na splošno pa še vedno veljajo mnenja, ki so objavljena na naši spletni strani – gl. mnenja s področja zavarovalništva, npr. št. 0712-1/2015/1047, 0712-1/2015/2244, 0712-1/2011/2, 0712-2/2010/1829, 0712-1/2019/304 in še mnoga druga. Upoštevati je le treba, da se je Zakon o zavarovalništvu v letu 2015 in 2019 nekoliko spremenil.Hvala za razumevanje in lepo pozdravljeni,mag. Urban Brulc, univ. dipl. prav.samostojni svetovalec IP
