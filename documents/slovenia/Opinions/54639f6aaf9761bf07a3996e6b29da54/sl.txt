

Seznanitev z osebnimi podatki
+
-


Datum: 08.04.2022
Številka: 07121-1/2022/394

Kategorije: Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da je bila ob prihodu na parkirišče nakupovalnega središča vaša registrska tablica prebrana in shranjena. Želeli ste pridobiti več informacij, vendar niste prejeli odgovorov. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
 
Pravica do seznanitve z lastnimi osebnimi podatki posamezniku omogoča, da od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in določene informacije v zvezi z obdelavo podatkov. V danem primeru lahko (pisno) zahtevo za seznanitev naslovite na upravljavca osebnih podatkov (v danem primeru bi to lahko upravljavec parkirišča ali pa nakupovalni center). V primeru molka upravljavca ali zavrnitve vaše zahteve lahko pri IP vložite pritožbo. 
 
O b r a z l o ž i t e v:
IP uvodoma pojasnjuje, da se registrske številke avtomobilov (kadar je vozilo registrirano na fizično osebo) obravnavajo kot osebni podatki, saj je posameznik na podlagi navedenega podatka določljiv.
Pravica posameznika do seznanitve z lastnimi osebnimi podatki je temeljna človekova pravica, določena v tretjem odstavku 38. člena Ustave Republike Slovenije (Uradni list RS, št. 33/91-I, s spremembami in dopolnitvami; v nadaljevanju Ustava), ki predpisuje, da se ima vsakdo pravico seznaniti z zbranimi osebnimi podatki, ki se nanašajo nanj. Ta pravica, poimenovana kot pravica dostopa posameznika, na katerega se nanašajo osebni podatki, je konkretizirana v členu 15 Splošne uredbe, ki določa, da ima posameznik, na katerega se nanašajo osebni podatki, pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in naslednje informacije:

namene obdelave;
vrste zadevnih osebnih podatkov;
uporabnike ali kategorije uporabnika, ki so jim bili ali jim bodo razkriti osebni podatki, zlasti uporabnike v tretjih državah ali mednarodnih organizacijah;
kadar je mogoče, predvideno obdobje hrambe osebnih podatkov ali, če to ni mogoče, merila, ki se uporabijo za določitev tega obdobja;
obstoj pravice, da se od upravljavca zahteva popravek ali izbris osebnih podatkov ali omejitev obdelave osebnih podatkov v zvezi s posameznikom, na katerega se nanašajo osebni podatki, ali obstoj pravice do ugovora taki obdelavi;
pravico do vložitve pritožbe pri nadzornem organu;
kadar osebni podatki niso zbrani pri posamezniku, na katerega se ti nanašajo, vse razpoložljive informacije v zvezi z njihovim virom;
obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.

Postopkovna pravila so urejena v členu 11 in 12 te uredbe, kjer je predpisan rok za odgovor upravljavca en mesec po prejemu zahteve (ta rok se lahko po potrebi podaljša za največ dva dodatna meseca ob upoštevanju kompleksnosti in števila zahtev). Več informacij o pravici do seznanitve lahko pridobite na spletnih straneh: https://tiodlocas.si/zelim-vedeti-kaj-pocnejo-z-mojimi-podatki/ in https://tiodlocas.si/kako-uveljavim-svoje-pravice/.
V kolikor upravljavec na zahtevo za seznanitev ne odgovori v enomesečnem roku oziroma v kolikor zahtevo za seznanitev zavrne, lahko posameznik pri IP kot pritožbenem organu vloži pritožbo. Obrazec za pritožbo, ki je neobvezujoče narave, lahko najdete na naši spletni strani: https://www.ip-rs.si/obrazci/varstvo-osebnih-podatkov/.
IP vam svetuje, da na upravljavca (to bi morda lahko bil upravitelj parkirišča ali nakupovalni center) pisno zahtevo za seznanitev, v kateri pojasnite, s katerimi podatki oziroma informacijami bi se radi v skladu s členom 15 Splošne uredbe seznanili.
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ. dipl. prav.
informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
