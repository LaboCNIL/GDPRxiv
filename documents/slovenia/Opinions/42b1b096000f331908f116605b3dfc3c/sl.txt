

Pridobivanje naslova za namen plačevanja RTV prispevka
+
-


Datum: 22.09.2022
Številka: 07121-1/2022/1002

Kategorije: Pravica do seznanitve z lastnimi osebnimi podatki, Pravne podlage, Pridobivanje OP iz zbirk, Uradni postopki
                        Informacijski pooblaščenec (v nadaljevanju: IP) je prejel vaš dopis, v katerem nas seznanjate, da je vaš partner s strani RTV Slovenije prejel položnico, kljub temu, da ni v nobenem imeniku, niti niste lastnika nepremičnine kjer živita. Zanima vas, kje in kako ter na kakšni pravni podlagi so dobili njegov naslov.
 
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 76. členom Zakona o varstvu osebnih podatkov na področju obravnavanja kaznivih dejanj (Uradni list RS, št. 177/20, v nadaljevanju ZVOPOKD), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezujoče mnenje v zvezi z vašim vprašanjem.
 
1.     ZVOP-1 v prvem odstavku 9. člena določa, da se osebni podatki v javnem sektorju lahko obdelujejo le, če obdelavo osebnih podatkov in osebne podatke, ki se obdelujejo, določa zakon.
2.     Zavezanci za plačilo RTV prispevka so praviloma dolžni posredovati podatke RTVS sami. V kolikor tega ne storijo, jim mora RTV ponuditi možnost podaje pisne izjave, da zavezanec ne uporablja radijskega ali televizijskega sprejemnika oziroma ga nima. Za ta namen je predvidena možnost pridobivanja podatkov neposredno od distributerjev električne energije.
3.     Kljub zgornjim pojasnilom pa imate vedno možnost od upravljavca zahtevati seznanitev in dostop do vaših osebnih podatkov ter informacije o njihovi obdelavi – predvsem informacije o namenih obdelave ter viru pridobitve vaših osebnih podatkov. V nadaljevanju vam skladno s tem pojasnjujemo še postopek izvrševanja zadevne pravice ter uveljavljanja morebitnih pravnih sredstev zoper zavrnilen odgovor.  
 
O b r a z l o ž i t e v:
IP uvodoma poudarja, da lahko podaja neobvezujoča mnenja in pojasnila, ne sme pa izven konkretnih inšpekcijskih postopkov preverjati primernosti izbrane pravne podlage ali namenov oziroma obsega obdelave osebnih podatkov v konkretnem primeru. To pomeni, da IP v okviru izdaje mnenja ne more presojati, ali so v konkretnem primeru podani pogoji za obdelavo osebnih podatkov, temveč lahko zgolj opozori na relevantno pravno podlago ter pogoje, ki morajo biti izpolnjeni, da je določena obdelava podatkov zakonita.
V zvezi s tem pojasnjujemo, da je za vsako obdelavo osebnih podatkov, torej tudi za njihovo zbiranje, uporabo ali posredovanje, treba imeti ustrezno in zakonito pravno podlago. Pravne podlage za obdelavo osebnih podatkov so določene v 6. členu Splošne uredbe;  za javni sektor, kamor sodi tudi RTV Slovenija, kot javni zavod, pa specialno v 9. členu ZVOP-1, ki v tem delu še vedno ostaja v veljavi. ZVOP-1 v prvem odstavku 9. člena tako določa, da se osebni podatki v javnem sektorju lahko obdelujejo le, če obdelavo osebnih podatkov in osebne podatke, ki se obdelujejo, določa zakon. Z zakonom pa se lahko določi, da se določeni osebni podatki obdelujejo le na podlagi osebne privolitve posameznika.
Zakon omenjen v izpostavljenem členu, ki podrobneje ureja pravno podlago za zbiranje osebnih podatkov in vodenje zbirk osebnih podatkov za RTV Slovenijo je Zakon o Radioteleviziji Slovenija[1] (v nadaljevanju: ZRTVS-1), ki v prvem odstavku 31. člena določa, da mora vsakdo, ki ima radijski ali televizijski sprejemnik oziroma drugo napravo, ki omogoča sprejem radijskih oziroma televizijskih programov na območju Republike Slovenije, kjer so zagotovljeni tehnični pogoji za sprejem vsaj enega programa RTV Slovenija, RTV Sloveniji plačevati prispevek za opravljanje radijske in televizijske dejavnosti.
Glede na to, da je IP že večkrat v svojih mnenjih opisoval pravno podlago RTV Slovenije za obdelavo osebnih podatkov posameznikov za namen plačevanja RTV prispevka, vas v nadaljevanju napotujemo na že izdana neobvezujoča mnenja IP, kjer si lahko podrobneje preberete o opisu pravne podlage v zvezi z obdelavo osebnih podatkov s strani RTV Slovenije:
-          Mnenje št. 07121-1/2020/844 z dne 13. 5. 2020;
-          Mnenje št. 0712-1/2019/1111 z dne 10. 5. 2019.
 
Glede na izpostavljena mnenja in ureditev, ki izhaja ZRTVS-1, IP poudarja, da so zavezanci za plačilo RTV prispevka praviloma dolžni posredovati podatke RTVS sami. Ko tega ne storijo, jim mora RTV (skladno s šestim odstavkom 31. člena ZRTVS-1) ponuditi možnost podaje pisne izjave, da zavezanec ne uporablja radijskega ali televizijskega sprejemnika oziroma ga nima. Za ta namen je po drugem odstavku 37. člena ZRTVS-1 predvidena možnost pridobivanja podatkov neposredno od distributerjev električne energije. Ko RTV Slovenija pridobiva podatek od distributerjev električne energije za opredeljen namen, gre po mnenju IP za obdelavo osebnih podatkov na podlagi člena 6 (1)(c) Splošne uredbe; obdelava je potrebna za izpolnitev zakonske obveznosti, ki velja za upravljavca.
Skladno s predstavljeno zakonodajo ima torej RTV Slovenija pravno podlago za pridobivanje osebnih podatkov v obsegu in za namene, kot to določa ZRTVS-1.
Dodatno še izpostavljamo, da Splošna uredba o varstvu podatkov vsakemu posamezniku omogoča pravico do dostopa oziroma do seznanitve z lastnimi osebnimi podatki, ki jo podrobneje Splošna uredba ureja v členu 15. V okviru te pravice ima tako vsak posameznik, na katerega se nanašajo osebni podatki, možnost, da od upravljavca dobi potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in naslednje informacije:
a)    namene obdelave;
b)    vrste zadevnih osebnih podatkov;
c)     uporabnike ali kategorije uporabnika, ki so jim bili ali jim bodo razkriti osebni podatki, zlasti uporabnike v tretjih državah ali mednarodnih organizacija;
d)    kadar je mogoče, predvideno obdobje hrambe osebnih podatkov ali, če to ni mogoče, merila, ki se uporabijo za določitev tega obdobja;
e)    obstoj pravice, da se od upravljavca zahteva popravek ali izbris osebnih podatkov ali omejitev obdelave osebnih podatkov v zvezi s posameznikom, na katerega se nanašajo osebni podatki, ali obstoj pravice do ugovora taki obdelavi;
f)      pravico do vložitve pritožbe pri nadzornem organu;
g)    kadar osebni podatki niso zbrani pri posamezniku, na katerega se ti nanašajo, vse razpoložljive informacije v zvezi z njihovim virom;
h)    obstoj avtomatiziranega sprejemanja odločitev, vključno z oblikovanjem profilov iz člena 22(1) in (4) Splošne uredbe (EU) o varstvu podatkov, ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.
Pri tem dodatno pojasnjujemo, da se zahteva za seznanitev z lastnimi osebnimi podatki vloži pri upravljavcu, za katerega posameznik meni, da obdeluje njegove osebne podatke. IP vam v zvezi s tem svetuje, da se obrnete neposredno na upravljavca vaših osebnih podatkov (RTV Slovenija), kjer od upravljavca zahtevate informacije o namenih obdelave vaših osebnih podatkov ter viru pridobitve osebnih podatkov. Rok za odločitev upravljavca je en mesec od prejema zahteve. Zoper molk upravljavca ali zoper njegov zavrnilni odgovor je mogoča pritožba, za reševanje katere je pristojen IP. Pritožbo zaradi zavrnitve je treba vložiti v 15 dneh od prejema odgovora. V pomoč vam je lahko obrazec pritožbe (SLOP), ki je dostopen na spletni strani IP:  https://www.ip-rs.si/fileadmin/user_upload/doc/obrazci/ZVOP/Zahteva_za_seznanitev_z_lastnimi_osebnimi_podatki__Obrazec_SLOP_.doc
V zvezi s tem, vas še napotujemo na našo spletno stran, s katere izhajajo dodatne informacije o zadevni pravici: https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki/ ter na naše že objavljeno neobvezujoče mnenje (št. 07121-1/2022/628 z dne 8. 6. 2022).
V upanju, da ste dobili odgovor na vaša vprašanja, vas lepo pozdravljamo.
  
 
Pripravil:                                                                                                                                  
Grega Rudolf,
asistent svetovalca pri IP          
 
Mojca Prelesnik, univ. dipl. prav.,
                                                                                                   informacijska pooblaščenka
 


[1] Uradni list RS, št. 96/05, 109/05 – ZDavP-1B, 105/06 – odl. US, 26/09 – ZIPRS0809-B in 9/14
