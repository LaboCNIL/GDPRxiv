

Videonadzor v poslovnih prostorih
+
-


Datum: 15.02.2021
Številka: 07121-1/2021/295

Kategorije: Delovna razmerja, Video in avdio nadzor
                        Informacijski pooblaščenec RS (v nadaljevanju IP) je prejel od Inšpektorata za delo RS odstopljeno vaše zaprosilo za mnenje v zvezi z izvajanjem videonadzora vaših poslovnih prostorov. Zanima vas, ali zadostuje, da ste na vhod v prostor namestili obvestilo o izvajanju videonadzora z navedbo telefonske številke osebe, ki s kamerami in posnetki upravlja?
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem.
 
IP je v zvezi z videonadzorom objavil več mnenj, ki so dostopna na naši spletni strani: https://www.ip-rs.si/vop/. Na vprašanje podobno vašemu je IP odgovoril v mnenju Snemanje na delovnem mestu, 
št. 07121-1/2020/1496, z dne 31. 08. 2020.
 
Dodajamo, da je za zakonitost izvajanja videonadzora treba zagotoviti pravno podlago v skladu s Splošno uredbo in ZVOP-1.
 
Splošna uredba ne vsebuje posebnih določil glede videonadzora, potrebno pa je upoštevati pravne podlage iz prvega odstavka člena 6 Splošne uredbe.
 
Pravna podlaga za uvedbo videonadzora bo v zasebnem sektorju praviloma podana v točki (f) prvega odstavka člena 6 Splošne uredbe, ki določa, da je obdelava potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. Upravljavci bi morali pred uporabo zadevne pravne podlage opraviti dokumentirano utemeljitev prevladujočega interesa, v primeru uporabe podlage po točki (f) pa mora biti utemeljitev prevladujočega zakonitega interesa podana tudi v obvestilu posamezniku po točki (d) prvega odstavka člena 13 Splošne uredbe.
 
Za videonadzor delovnih prostorov je treba upoštevati tudi zahteve, ki jih določa ZVOP-1 (zlasti 74., 75. in 77. člen). 77. člen ZVOP-1 ureja pogoje za uvedbo videonadzora delovnih prostorov, medtem kot 75. člen ureja pogoje za videonadzor vstopa/izstopa v/iz delovnih prostorov. Pogoji za uvedbo videonadzora so strožji, če gre za snemanje delovnih prostorov, kot če gre za snemanje vstopa/izstopa. V dvomu, kadar kamera posname del vhoda, ki je hkrati tudi delovni prostor, velja upoštevati pogoje za snemanje delovnih prostorov. Ker v svojem dopisu navajate, da želite posneti poslovni prostor, v nadaljevanju pojasnjujemo pogoje za uvedbo videonadzora delovnih prostorov po 77. členu ZVOP-1.
 

člen določa, da se videonadzor znotraj delovnih prostorov lahko izvaja le v izjemnih primerih, kadar je to nujno potrebno za varnost ljudi ali premoženja ali za varovanje tajnih podatkov ter poslovne skrivnosti, tega namena pa ni možno doseči z milejšimi sredstvi. Dikcija določbe z besednimi zvezami »le v izjemnih primerih«, »nujno potreben« in da »namena ni možno doseči z milejšimi sredstvi« se v praksi razlaga tako, da morajo biti razlogi za uvedbo konkretni, posebej utemeljeni in pretehtani z alternativami, kjer se pokaže, da istega cilja ni mogoče doseči z milejšimi sredstvi. Razloge za uvedbo videonadzora obrazloži direktor ali druga pooblaščena oseba pri organizaciji v svoji pisni odločitvi. Ta obrazložitev je po vsebini ista obrazložitev, ki se zahteva v skladu s členom 6(1)(f) Splošne uredbe, ki smo jo omenjali zgoraj, ki mora biti podana tudi v obvestilu posamezniku po točki (d) prvega odstavka člena 13 Splošne uredbe.

 

člen posebej še določa, da se sme videonadzor izvajati le glede tistih delov prostorov, kjer je potrebno varovati interese iz prejšnjega odstavka in da je prepovedano izvajati videonadzor v delovnih prostorih izven delovnega mesta, zlasti v garderobah, dvigalih in sanitarnih prostorih.

 
Za zagotavljanje ustrezne ravni varstva osebnih podatkov pri izvajanju videonadzora, se v skladu s členi 24, 25 in 32 Splošne uredbe, sprejme tudi interna pravila glede izvajanja videonadzora (npr. pravilnik), ki določa organizacijske in tehnične pogoje za izvajanje videonadzora. V takšnem internem aktu se med drugim opredeli:

tehnične in organizacijske pogoje varovanja opreme in posnetkov,
dostopne pravice do video nadzornega posnetka (kdo sme dostopati),
rok hrambe posnetka,
način in pogoje dostopanja do posnetkov (npr. le v primeru poškodovanja ljudi in premoženja),
način, kako se zagotavlja sledljivost vpogledov,
način, kako se zagotavlja pravice posameznikov (členi 15 – 22 Splošne uredbe),
način informiranja posameznikov,
 

 
Po četrtem odstavku 77. člena ZVOP-1, morajo biti zaposleni o izvajanju videonadzora vnaprej obveščeni v pisni obliki, pred začetkom izvajanja videonadzora. Zaposleni morajo biti seznanjeni z vsemi informacijami, ki se zahtevajo po členu 13 Splošne uredbe; Vzorec obvestila posameznikom glede obdelave osebnih podatkov po členu 13 Splošne uredbe je na voljo na spletni strani IP.
 
Upravljavec mora namestiti tudi obvestilo o snemanju na vidno mesto (74. člen ZVOP-1), hkrati pa mora upravljavec tudi poskrbeti, da posameznike informira z vsemi potrebnimi informacijami iz člena 13 Splošne uredbe (iste informacije, kot za zaposlene).
 
 
Lep pozdrav,
 
Mojca Prelesnik, univ. dipl. prav.
informacijska pooblaščenka
 
Pripravil:
Anže Novak, univ. dipl. prav.
Svetovalec pooblaščenca za preventivo
 
 
