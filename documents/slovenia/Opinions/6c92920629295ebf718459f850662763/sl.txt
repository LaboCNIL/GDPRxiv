

Uveljavljanje pravic in identifikacija posameznika
+
-


Datum: 13.05.2019
Številka: 0712-1/2019/1144

Kategorije: Pravica do popravka
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje, glede ukrepanja proti francoskemu ponudniku računalniških iger. Pojasnjujete, da ste se pred leti pri ponudniku registrirali z elektronskim naslovom, ki ste ga kasneje zaprli in pozabili, da imate pri ponudniku iger račun registriran s tem elektronskim naslovom. Pojasnjujete, da je čez nekaj let nekdo drug registriral isti e-mail naslov (ki ste ga sami zaprli), zato domnevate, da ima ta oseba potencialno dostop tudi do vašega računa pri ponudniku iger, kjer pa so tudi vaši osebni podatki. Od ponudnika iger ste zahtevali popravek svojega e-naslova, česar pa vam noče omogočiti, saj zahteva identifikacijo z računom nakupa igrice. Tega računa (potrdila o plačilu) pa ne hranite več. Zanima vas, kako lahko zavarujete svoje pravice do varstva osebnih podatkov in kam lahko prijavite ponudnika iger, ki odklanja vaše poskuse za navezavo neposrednega stika z njegovo pravno službo? Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP pojasnjuje, da ima po Splošni uredbi vsak posameznik, na katerega se nanašajo osebni podatki pravico do popravka (člen 16 Splošne uredbe), kadar upravljavec o tem posamezniku vodi netočne ali nepopolne osebne podatke. Po drugi strani pa mora upravljavec, preden omogoči pravico, identificirati posameznika na katerega se nanašajo osebni podatki. Identifikacija posameznika je dolžnost upravljavca in če te svoje dolžnosti ne izvede, lahko omogoči neupravičen dostop do osebnih podatkov nepooblaščenim osebam, kar pa je samostojna kršitev po Splošni uredbi.V situaciji, ki jo opisujete, verjetno dejansko obstaja težava v zvezi z identifikacijo, če upravljavec pri sebi nima podatkov, prek katerih vas lahko identificira kot svojega uporabnika, oziroma mu tega ne morete izkazati. IP pa ob tem poudarja, da nima možnosti ugotoviti ali lahko upravljavec v konkretnem primeru dejansko tudi identificira vas kot svojega uporabnika, ker gre za francoskega ponudnika, kjer ima oblast država Francija in kjer tuji državni organi ne morejo izvajati svoje oblasti. V Franciji je pristojen nadzorni organ za varstvo osebnih podatkov Commission Nationale de l'Informatique et des Libertés (CNIL.), zato bi bilo v konkretnem primeru najučinkoviteje, če se obrnete neposredno na njih, ki imajo za obdelave osebnih podatkov, ki jih izvajajo francoska podjetja, tudi možnost ugotoviti dejansko stanje (+33 (0)1 5373 2222; https://www.cnil.fr/en/contact-cnil).Če menite, da je prišlo do zlorabe e-naslova, ki ste ga zaprli in s tem do kraje identitete, lahko dejanje prijavite Policiji.Dodajamo še, da se IP kljub povečanemu obsegu dela zaradi nove evropske zakonodaje trudi, da posameznim prosilcem posreduje strokovna stališča in mnenja v zvezi z varstvom osebnih podatkov v roku, ki ga predpisuje Uredba o upravnem poslovanju, to je v petnajstih dneh od prejema vprašanja.Lep pozdrav,Pripravil:Anže Novak, univ. dipl. prav. Svetovalec Pooblaščenca za preventivo                       Mojca Prelesnikinformacijska pooblaščenka
