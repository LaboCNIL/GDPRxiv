

Identifikacija ob zahtevi za dostop do osebnih podatkov
+
-


Datum: 23.09.2021
Številka: 07121-1/2021/1896

Kategorije: Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Pojasnjujete, da ste na banko preko elektronske pošte naslovili zahtevo za informacije in dostop do osebnih podatkov skladno s členom 15 Splošne uredbe o varstvu podatkov ter prosili, da se vam informacije in kopije podatkov pošljejo v tiskani obliki na naslov stalnega prebivališča. Iz banke so vam sporočili, da tovrstnih zahtev po elektronski pošti ne sprejemajo in da jo lahko vložite le osebno v poslovalnici banke ali preko elektronske banke. Zanima vas, ali lahko banka vložitev zahtevka za dostop do lastnih osebnih podatkov (pridobitev fotokopij oz. izpisov osebnih podatkov) pogojuje z osebno identifikacijo posameznika, ki vlaga zahtevek.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pravica do seznanitve z lastnimi osebnimi podatki oziroma pravica dostopa do osebnih podatkov je zagotovljena vsakemu posamezniku v tretjem odstavku 38. člena Ustave Republike Slovenije in v členu 15 Splošne uredbe. Upravljavec mora posamezniku na njegovo zahtevo:

posredovati potrditev, ali se v zvezi z njim obdelujejo osebni podatki;
omogočiti dostop ter zagotoviti kopijo osebnih podatkov, ki se obdelujejo, in
zagotoviti tudi določene informacije, ki so natančno naštete v členu 15(1) Splošne uredbe.

 
Postopkovna pravila so urejena v členu 11 in 12 Splošne uredbe. Skladno s členom 12(6) Splošne uredbe lahko upravljavec, kadar ima upravičen dvom v zvezi z identiteto posameznika, ki predloži zahtevo iz členov 15 do 21, zahteva zagotovitev dodatnih informacij, ki so potrebne za potrditev identitete posameznika, na katerega se nanašajo osebni podatki.
 
IP pa izpostavlja, da Splošna uredba ne predpisuje, na kakšen način mora posameznik vložiti zahtevo za dostop, in ne postavlja nobenih omejitev, ki bi jih moral posameznik upoštevati pri izbiri komunikacijskega kanala, po katerem stopi v stik z upravljavcem podatkov. Če torej posameznik vloži zahtevo pri upravljavcu na drug način, kot je to predvideno npr. s splošnimi pogoji, bi se moral upravljavec na takšno zahtevo kljub temu ustrezno odzvati. Skladno s členom 12(2) Splošne uredbe si morajo upravljavci namreč prizadevati, da olajšajo uresničevanje pravic posameznika, na katerega se nanašajo osebni podatki. Kot že navedeno, pa ima upravljavec pravico, da od posameznika zahteva dodatne informacije zato, da se odpravi dvom v identiteto posameznika, ki je podal zahtevo. V takih primerih mora upravljavec v vsakem konkretnem primeru oceniti, katere dodatne informacije mu bodo omogočile potrditev posameznikove identitete. Pri tem pa mora paziti, da ne zbira več osebnih podatkov, kot je to potrebno za identifikacijo posameznika, ki je vložil zahtevo, hkrati pa vseeno zagotoviti ustrezno raven varnosti obdelave.
 
Glede na navedeno IP pojasnjuje, da lahko banka obravnavo zahteve za dostop do lastnih osebnih podatkov praviloma pogojuje s potrditvijo identitete posameznika, ki je vložil zahtevo, vendar pa je vprašljivo, če je omejevanje pravice do dostopa v smislu obvezne vložitve takšne zahteve osebno v poslovalnici oziroma prek elektronske banke zaradi identifikacije tudi sorazmerno oziroma ustrezno.
 
IP v okviru mnenja ne sme presojati, ali je upravljavec v konkretnem primeru ravnal zakonito, ker nastopa kot pritožbeni organ v zvezi z uveljavljanjem pravic po Splošni uredbi in bi s tem lahko prejudiciral svojo odločitev. Če upravljavec vašo zahtevo za dostop do osebnih podatkov iz kateregakoli razloga zavrne, mora to storiti z obrazloženo pisno odločitvijo načeloma v enem mesecu od dneva vložitve vaše zahteve. Zoper zavrnilno odločitev ali če upravljavec na vašo zahtevo v navedenem roku ne odgovori, imate možnost vložiti pritožbo pri IP. Neobvezni obrazci za zahtevo za seznanitev ter za pritožbo so dostopni na spletni strani https://www.ip-rs.si/obrazci/varstvo-osebnih-podatkov/.
 
Več o pravici po členu 15 Splošne uredbe si lahko preberete na povezavi: https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki/.
 
 
Lep pozdrav,
 
                                                                                                     Mojca Prelesnik, univ. dipl. prav.,
                                                                                                             informacijska pooblaščenka
Pripravila:                                                                                                                                
Tina Ivanc, univ. dipl. prav.,svetovalka IP za varstvo osebnih podatkov
