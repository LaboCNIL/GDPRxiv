

Dostop do podatkov iz evidence registriranih vozil
+
-


Datum: 30.10.2020
Številka: 07121-1/2020/1954

Kategorije: Pravne podlage, Pridobivanje OP iz zbirk
                        Informacijski pooblaščenec (v nadaljevanju: IP) je prejel vaše zaprosilo za mnenje glede pravice do vpogleda v evidenco registriranih motornih vozil.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da v okviru mnenja ne more presojati, ali so v konkretnem primeru podani pogoji za zakonito obdelavo (v konkretnem primeru vpogled) osebnih podatkov. To presojo lahko opravi le v okviru konkretnih inšpekcijskih postopkov. Presojo, ali v posameznem primeru obstojijo pogoji za zakonito obdelavo osebnih podatkov, mora opraviti upravljavec sam, IP pa sme glede na razpoložljive informacije zgolj opozoriti na relevantne pravne podlage, na podlagi katerih lahko upravljavci izvedejo to presojo.IP splošno pojasnjuje, da Splošna uredba o varstvu podatkov v prvem odstavku 6. člena določa različne pravne podlage za zakonito obdelavo osebnih podatkov. Obdelava je tako zakonita le in kolikor je za konkretni namen obdelave in konkretne osebne podatke izpolnjen eden od naslednjih pogojev::​​​​​​​(a)    posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; (b)    obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; (c)    obdelava je potrebna za izpolnitev zakonske obveznosti, ki velja za upravljavca; (d)    obdelava je potrebna za zaščito posameznika, na katerega se nanašajo osebni podatki, ali druge fizične osebe; (e)    obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu, (f)    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.  Evidenca registriranih vozil je urejena v Zakonu o motornih vozilih (ZMV-1; Uradni list RS, št. 75/17, 92/20 – ZPrCP-E). V skladu z določbo 62. člena ZMV-1 ministrstvo, pristojno za promet, vodi v elektronski obliki tudi evidenco registriranih vozil, v kateri se osebni podatki (kot tudi v ostalih evidencah, določenih v 62. členu) zbirajo, vodijo in obdelujejo zaradi izvajanja nalog iz tega zakona. V tretjem odstavku 63. člena je nadalje določeno, katere podatke evidenca vsebuje, in sicer: podatke o posameznem vozilu, ki morajo biti navedeni na prometnem dovoljenju, o njegovi registraciji, izdanem prometnem dovoljenju, lastniku vozila ali osebi, na katero je vozilo registrirano, tehničnih pregledih, obveznem zavarovanju in druge tehnične podatke. Podatki o lastniku vozila ali osebi, na katero je vozilo registrirano, vsebujejo njeno osebno ime oziroma firmo, datum rojstva, EMŠO oziroma matično številko, status lastnika vozila ter naslov stalnega ali začasnega prebivališča oziroma sedeža. Prav tako vsebuje evidenca tudi podatke o dovoljenjih za preskusno vožnjo in izdanih preskusnih tablicah ter njihovih uporabnikih (osebno ime oziroma firmo ter naslov stalnega ali začasnega prebivališča oziroma sedeža), podatke o dovoljenjih za daljšo dobo uporabe preskusnih tablic in trajnih preskusnih tablicah, osebno ime oziroma firmo in naslov stalnega ali začasnega prebivališča oziroma sedeža subjektov iz četrtega odstavka 37. člena tega zakona, osebno ime oseb, ki so upravičene za izdajo dovoljenj za preskusno vožnjo ter EMŠO.Dostop do zbirke podatkov je urejen v 64. členu ZMV-1, kjer je določeno, kateri organi imajo pri svojem delu pravico brezplačnega dostopa do podatkov iz evidence, ki jih potrebujejo pri opravljanju svojih nalog. Ti organi so: ministrstvo, pristojno za promet, Javna agencija RS za varnost prometa, ministrstvo, pristojno za notranje zadeve, policija, registracijske organizacije (upravne enote in strokovne organizacije, ki opravljajo tehnične preglede ali identifikacijo in oceno tehničnega stanja vozil in jih za registracijo pooblasti Javna agencija RS za varnost prometa), občinska redarstva in državni organi, ki opravljajo inšpekcijski nadzor nad izvajanjem tega zakona. Tem organom se zagotavlja dostop do podatkov in evidenc z neposredno računalniško povezavo in z možnostjo dostopa do teh podatkov z uporabo ustrezne tehnologije.ZMV-1 torej jasno določa, kateri organi imajo pri svojem delu pravico brezplačnega dostopa do podatkov iz evidence registriranih vozil, ki jih potrebujejo pri opravljanju svojih nalog, ter da se jim zagotavlja dostop do podatkov in evidenc z neposredno računalniško povezavo in z možnostjo dostopa do teh podatkov z uporabo ustrezne tehnologije. Pravico dostopa do tistih podatkov, ki jih potrebujejo pri opravljanju svojih nalog, imajo torej tudi registracijske organizacije.IP ob  tem opozarja na načelo najmanjšega obsega podatkov, ki določa, da morajo biti pod pogojem, da obstaja pravna podlaga, osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo. Navedeno načelo pomeni, da je potrebno obdelovati samo toliko osebnih podatkov, kolikor je nujno potrebno za dosego zakonitega namena obdelave (v konkretnem primeru opravljanje nalog registracijskega organa).Glede enotne matične številke občana (EMŠO) IP pojasnjuje, da je v skladu s 6. členom Zakona o centralnem registru prebivalstva (ZCRP; Uradni list RS, št. 72/06 – UPB1) EMŠO identifikacija za enoznačno opredelitev posameznika, ki je namenjena vodenju in vzdrževanju zbirk podatkov o prebivalstvu, povezovanju podatkov v teh zbirkah ter racionalizaciji dela državnih organov in drugih uporabnikov, ki imajo zakonsko podlago za uporabo EMŠO, pa tudi uresničevanju pravic in obveznosti posameznika. Uporaba EMŠO je določena v prvem odstavku 9. člena ZCRP, ki določa, da  jo morajo uporabljati upravljavci zbirk podatkov, ki jih vodijo o posamezniku na podlagi zakona na področjih statistike, notranjih zadev, zdravstvenega varstva in zdravstvenega zavarovanja, davkov in carine, obrambe, geodetske službe, urejanja prostora in ekološke zaščite, zaposlovanja in spremljanja delovne sile, pokojninskega in invalidskega zavarovanja, pravosodja, šolstva, socialnega varstva in drugi uporabniki, določeni z zakonom oziroma upravljavci zbirk podatkov, določeni z zakonom, ki v teh zbirkah podatkov uporabljajo EMŠO. Na podlagi tretjega odstavka istega člena pa je tisti, ki pridobiva EMŠO, dolžan navesti zakonsko podlago in namen pridobivanja EMŠO, v primeru pisne privolitve pa posameznika seznaniti z namenom pridobivanja.Glede obdelave podatka o EMŠO, ki jo opisujete v vašem zaprosilu za mnenje, IP pojasnjuje, da mu ni znana neposredna zakonska podlaga, ki bi določala obdelavo EMŠO s strani registracijskih organizacij za namen uveljavljanja znižanja plačila letne dajatve.Možnost uveljavljanja znižanja letne dajatve sicer omogočajo določbe Zakona o dajatvah na motorna vozila (ZDajMV; Uradni list RS, št. 54/17). V tretjem odstavku 8. člena ZDajMV je tako določeno, da se nižja letna dajatev v višini 50 % letne dajatve za osebna vozila iz 7. člena tega zakona plačuje za največ eno vozilo v lasti ali uporabi enega izmed članov družine, ki ima na dan vložitve vloge za znižanje letne dajatve na istem naslovu stalnega prebivališča prijavljene štiri ali več otrok, starih do 18 let. Znižanje se uveljavlja na podlagi dokazila o skupnem stalnem prebivališču vsaj enega od staršev in otrok. Nikjer pa ZDajMV ne določa možnost uporabe EMŠO za opisani namen.IP sklepno ponavlja, da registracijske organizacije v skladu z določbami ZMV-1 sicer imajo pravico dostopa do tistih podatkov iz evidence registriranih vozil (tudi do EMŠO lastnika vozila ali osebe, na katero je vozilo registrirano), ki jih potrebujejo pri opravljanju svojih nalog. Ob tem pa IP poudarja, da v okviru mnenja ne more presojati konkretnega postopka preverjanja, ki ga opisujete v vašem zaprosilu za mnenje oziroma ali je v okviru tega postopka nujno potrebna obdelava podatka o EMŠO na opisan način. Za točnejša navodila glede vodenja teh postopkov vas IP napotuje na pristojno ministrstvo (Ministrstvo za infrastrukturo RS).S spoštovanjem.Pripravil:Matej Sironič,                                                  Svetovalec pooblaščencaza varstvo osebnih podatkovMojca Prelesnik, univ. dipl. prav.,Informacijska pooblaščenka
