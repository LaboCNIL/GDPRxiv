

OP na računu zavarovalnice
+
-


Datum: 10.03.2019
Številka: 0712-1/2019/553

Kategorije: Zavarovalništvo, Razno
                        Informacijski pooblaščenec (v nadaljevanju IP) je prejel vaše elektronsko sporočilo, v katerem sprašujete glede nujnosti podatkov na izdanem računu. V družbi imate vsi zaposleni sklenjeno dodatno zdravstveno zavarovanje. Na mesečno izstavljene račune so na zavarovalnici pisali naslednje osebne podatke: ime zavarovanca, št. police, emšo in davčno številko. Vztrajali ste, naj z računa odstranijo emšo in davčno številko zaposlenih, ker tega podatka ne oni niti vi ne potrebujete, saj zadostuje ime zavarovanca in št. police. Zavarovalnica je trdila, da tega ne morejo storiti, ker imajo tak program. V letu 2019 so vam poslali račun, na katerem je ostal datum rojstva zaposlenega. Sprašujete, kaj lahko storite, da nepotrebni podatek trajno umaknejo z računa oz. ali jih lahko IP pozove k temu.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljnjem besedilu Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljnjem besedilu ZVOP-1) ter 2. členom Zakona o informacijskem pooblaščencu (Uradni list RS, št. 113/05) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.Obdelava osebnih podatkov je na podlagi prvega odstavka 6. člena Splošne uredbe zakonita le in kolikor je izpolnjen vsaj eden od naslednjih pogojev: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito posameznika, na katerega se nanašajo osebni podatki, ali druge fizične osebe; obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu; obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. Zakon o davku na dodano vrednost (Uradni list RS, št. 117/06, s spremembami in dopolnitvami - v nadaljevanju ZDDV-1) v 82. in 83. členu določa obvezne sestavine računov, ki jih davčni zavezanec mora navesti na računi, ki ga izda. Če osebnih podatkov kot sestavin računa, ki jih navajate v vašem vprašanju, ni v navedenih členih ali v kakšni drugi določbi tega ali drugega specialnejšega zakona, pravna podlaga ne more biti točka c prvega odstavka 6. člena Splošne uredbe. Treba pa je preveriti, če za takšno navedbo osebnih podatkov na računu obstaja kakšna druga pravna podlaga, morda bi ta lahko izhajala iz pogodbe (točka b prvega odstavka 6. člena Splošne uredbe).Določba 6.1(b) člena Splošne uredbe namreč dopušča zakonito obdelavo v primeru potrebnosti za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe. Vendar mora biti razlaga, kdaj je »obdelava potrebna za izvajanje pogodbe«, stroga ter zožujoča, upoštevaje načelo sorazmernosti iz člena 5 Splošne uredbe. Določba 6.1(b) člena Splošne uredbe namreč ne pokriva primerov, v katerih obdelava ni resnično potrebna za običajno izvedbo pogodbe. Pri tem zgolj dejstvo, da so nekateri podatki predmet določene pogodbe, še ne pomeni, da je obdelava avtomatično potrebna za njeno izvrševanje. Obenem pa to tudi ne pomeni, da je obdelava osebnih podatkov, ki niso potrebni za izvedbo pogodbe, na splošno nedopustna, vendar mora za to obstajati druga pravna podlaga iz 6.1 člena Splošne uredbe. Za presojo, ali je pravna podlaga po členu 6.1(b) Splošne uredbe primerna za obdelavo osebnih podatkov, je treba najprej ugotoviti vsebino pogodbe, predvsem predmet in kavzo, nato pa v zvezi s tem oceniti, kateri podatki so potrebni za izvedbo takšne pogodbe. Obdelava podatkov in namen izvajanja pogodbe morata biti neposredno in objektivno povezana.Če menite, da je prišlo do nezakonite obdelave osebnih podatkov vaših zaposlenih, lahko to prijavite s pomočjo obrazca, ki ga najdete na tej povezavi (Prijava kršitve varstva osebnih podatkov (Obrazec ZIN PRIJAVA)V upanju, da vam je naš odgovor v pomoč, vas lepo pozdravljamo,Pripravila: mag. Nuša Kavšek, univ. dipl. prav.svetovalka IP za varstvo osebnih podatkovMojca Prelesnik, univ. dipl. prav. informacijska pooblaščenka
