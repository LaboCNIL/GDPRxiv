

Dostop izvajalca medicine dela do psihiatricne zdravstvene dokumentacije
+
-


Datum: 21.05.2020
Številka: 07120-1/2020/367

Kategorije: Delovna razmerja, Pravne podlage, Zdravstveni osebni podatki
                        Pri Informacijskem pooblaščencu (IP) smo dne 20. 5. 2020 prejeli vaše vprašanje, ali je izvajalec medicine dela upravičen do pridobitve oziroma do seznanitve z zdravstveno dokumentacijo, ki je nastala pri delavčemu psihiatru. Pojasnjujete, da vaš zdravnik MDPŠ, kjer opravljate preventivni zdravstveni pregled za zaposlitev, vztraja pri pridobitvi vpogleda v celotno psihiatrično dokumentacijo, in ne le v mnenje, izvid ali poročilo psihiatra. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Izvajalec medicine dela se lahko za potrebe preventivnih zdravstvenih pregledov delavcev seznani s psihiatrično zdravstveno dokumentacijo le na podlagi pisne privolitve pacienta oziroma delavca. O b r a z l o ž i t e v:Splošno pravilo, da lahko izvajalec zdravstvene dejavnosti zdravstveno dokumentacijo – brez privolitve pacienta – posreduje drugemu izvajalcu zdravstevne dejavnosti, če je to potrebno za izvajanje zdravstvene oskrbe pacienta (četrta alineja šestega odstavka 44. člena ZPacP), ne velja na področju izvajanja preventivnih zdravstvenih pregledov delavcev. Zakon o varnosti in zdravju pri delu (ZVZD-1) namreč v četrtem odstavku 33. člena določa, da »izvajalec medicine dela lahko po predhodni pisni privolitvi delavca od osebnega zdravnika delavca pridobi oziroma vpogleda podatke o zdravstvenem stanju delavca, o njegovem zdravljenju in rehabilitaciji«. Podobno določa tudi Pravilnik o izvajanju preventivnih zdravstvenih pregledov delavcev. O tem je na spletni strani IP že objavljenih več mnenj.Po mnenju IP se omenjeno pravilo o pacientovi privolitvi nanaša tudi na drugo zdravstveno dokumentacijo, na primer tisto, ki je nastala pri specialistični ambulantni in bolnišnični obravnavi. Razlogi za to so: Če bi lahko izvajalec medicine dela prosto dostopal do specialistične ambulantne in bolnišnične dokumentacije, bi s tem nedopustno obšel pravilo omejenem dostopu do osnovne zdravstvene dokumentacije pri izbranem osebnem zdravniku, saj ta praviloma vsebuje vsaj del specialistične ambulantne in bolnišnične dokumentacije (zlasti končne izvide, odpustnice). Na tak način določba četrtega odstavka 33. člena ZVZD-1 ne bi imela pravega smisla; ZVZD-1 v četrtem odstavku 33. člena ureja le dostop do zdravstvene dokumentacije pri izbranem osebnem zdravniku, kar posredno nakazuje, da izvajalec medicine dela praviloma oziroma načeloma naj ne bi iskal zdravstvene dokumentacije pri drugih izvajalcih; Omenjeni šesti odstavek 44. člena ZPacP nima absolutne veljave, temveč lahko specialni zakon (v tem primeru je to ZVZD-1) določa drugače; ZVZD-1 izrecno ne določa, da bi se za drugo zdravstveno dokumentacijo lahko uporabljal prosti režim dostopa (torej dostop brez privolitve); Tudi iz Pravilnika o pooblastilih za obdelavo podatkov v Centralnem registru podatkov o pacientih (Uradni list RS, št. 51/16) jasno izhaja, da ima izvajalec medicine dela zaprt dostop do podatkov oziroma dokumentacije s področja psihiatrije. Del psihiatrične zdravstvene dokumentacije je namreč (lahko) na razpolago v sistemu CRPP, vendar ne za izvajalce medicine dela; Izvajalec medicine dela, brez privolitve pacienta, tudi naj ne bi imel dostopa do podatkov o zdravilih s področja psihatrije, ki so zapisani v sistemu on line zdravstvenega zavarovanja (tj. prek kartice zdravstvenega zavarovanja); Izvajalec medicine dela lahko pacienta napoti na psihiatrični ali psihološki pregled. Pravilo o privolitvi iz ZVZD-1: velja, če kopijo dokumentacije prinese delavec sam ali če jo izvajalec pridobi neposredno pri drugem izvajalcu zdravstvene dejavnosti; ne velja za nekatere druge preglede, npr. za pridobitev orožnega lista in za preglede voznikov motornih vozil. Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
