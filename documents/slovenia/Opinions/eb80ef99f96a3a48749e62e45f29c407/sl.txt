

Plačila stroškov s strani najemnika
+
-


Datum: 05.03.2019
Številka: 0712-1/2019/509 

Kategorije: Stanovanjsko in nepremičninsko pravo
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da imate v najemu poslovni prostor. Najemodajalec pri podjetju, ki vodi obratovalne stroške, redno preverja, ali plačujete vse položnice. Položnice so izstavljene vam kot fizični osebi. Obratovalno podjetje je lastniku prostorov poslalo dokument, iz katerega so razvidne odprte postavke in tudi postavke za vaše stanovanje. Menite, da takšno ravnanje ni v skladu z zakonodajo, ki ureja varstvo osebnih podatkov. 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
IP uvodoma pojasnjuje definicijo osebnega podatka, ta predstavlja katero koli informacijo v zvezi z določenim ali določljivim posameznikom, ki ga je mogoče neposredno ali posredno določiti. Podatki o pravnih osebah ne predstavljajo osebnih podatkov in določbe Splošne uredbe se v takšnem primeru ne uporabljajo.
Pravne podlage za obdelavo osebnih podatkov so urejene v prvem odstavku 6. člena Splošne uredbe. Obdelava osebnih podatkov je zakonita le in kolikor je izpolnjen vsaj eden od naslednjih pogojev:


posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;


obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;


obdelava je potrebna za izpolnitev zakonske obveznosti, ki velja za upravljavca;


obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;


obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;


obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.


Stanovanjski zakon (Uradni list RS, št. 69/03, s spremembami, v nadaljevanju SZ-1) in Pravilnik o upravljanju večstanovanjskih stavb (Uradni list RS, št. 60/09, 87/11 in 85/13) urejata razmerja v večstanovanjskih stavbah, med drugim tudi v poslovno-stanovanjskih stavbah. SZ-1 v prvem odstavku 24. člena določa, da lahko lastnik v primeru, če svoj posamezni del odda v najem, z najemno pogodbo prenese izvrševanje pravic, ki jih ima kot etažni lastnik, na najemnika. Četrti odstavek istega člena pa določa, da je dolžnik vseh terjatev iz naslova obratovanja večstanovanjske stavbe najemnik, dolžnik vseh ostalih terjatev pa etažni lastnik, če najemna pogodba ne določa drugače. Ne glede na to pa skladno s petim odstavkom 24. člena SZ-1 lastnik stanovanja odgovarja za obratovalne stroške najemnika subsidiarno.
Glede na navedeno se od trenutka dalje, ko lastnik obveznost glede obratovalnih stroškov v skladu s sklenjeno najemno pogodbo prenese na najemnika, podatki o stroških obratovalnih storitev, zlasti če so v povezavi s še katerim od identifikacijskih podatkov (ime, priimek, naslov in podobno), štejejo za najemnikove osebne podatke, ker je dejanski uporabnik storitev. V tem primeru izrecna zakonska podlaga za to, da bi upravnik redno posredoval podatke o stroških storitev lastniku, po oceni IP ne obstaja. Šele kadar pride do situacije, da najemnik stroškov ne poravna in bi lahko nastala situacija, ko upnik uveljavlja terjatev za plačilo obratovalnih stroškov od lastnika stanovanja kot subsidiarnega dolžnika na podlagi petega odstavka 24. člena SZ-1, se evetualno subsidiarni dolžnik lahko seznani s podatki o obstoju neplačanih terjatev za konkretno nepremičnino in njihovi višini.
V kolikor pa gre v konkretnem primeru za poslovno stavbo, določbe SZ-1 ne pridejo v poštev, saj ne urejajo razmerij med subjekti poslovne stavbe. Pravice in dolžnosti etažnih lastnikov in obveznosti glede upravljanja stavb z več etažami (torej tudi poslovne stavbe) na splošno ureja Stvarnopravni zakonik, vendar nobena izmed določb ne ureja obdelave podatkov v konkretnem primeru. Posledično vas vnovič napotujemo na določbe prvega odstavka 6. člena, ki določa pravne podlage za obdelavo osebnih podatkov. To pomeni, da je posredovanje vaših podatkov lastniku poslovnega prostora zakonito, v kolikor temelji na eni izmed navedenih pravnih podlag (pravna podlaga bi lahko bila točka f člena 6(1) Splošne uredbe), konkretna presoja pa je odvisna od vseh okoliščin posameznega primera in v okviru mnenja ni mogoča. Ob tem je treba preveriti tudi, kaj določa najemna pogodba, ki sta jo podpisala lastnik in najemnik prostora.
Konkretno presojo v zadevi pa lahko IP izvede zgolj v postopku inšpekcijskega nadzora.
V kolikor na podlagi navedenega menite, da gre v konkretnem primeru za nezakonito obdelavo osebnih podatkov, lahko pri IP podate prijavo zaradi kršitev zakonodaje, ki ureja varstvo osebnih podatkov.
V upanju, da ste dobili odgovor na svoje vprašanje, vas lepo pozdravljamo.
Mojca Prelesnik, univ.dipl.prav.,
informacijska pooblaščenka
Pripravila:
Neja Domnik, mag. prav.,
raziskovalka pri IP
