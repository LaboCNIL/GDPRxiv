

Objava videoposnetka s strani medija
+
-


Datum: 23.12.2021
Številka: 07121-1/2021/2571

Kategorije: Mediji, Snemanje sej in javnih dogodkov, Video in avdio nadzor
                        Na e-naslov Informacijskega pooblaščenca (v nadaljevanju IP) ste posredovali e-sporočilo, v katerem navajate, da ste po dveh sekundah brskanja na enem od vodilnih internetnih iskalcev naleteli na sliko, ki ste jo IP posredovali v priponki. Iz slike izhaja posnetek, na katerem naj bi bili tudi posamezniki in ga je najverjetneje posnel medij, ki je poročal o dogodkih in posnetek objavil na spletni strani medija. 
Sprašujete, kako sami lastne posesti ne smete snemati zaradi zagotavljanja varnosti ljudi, živali ter premoženja, z vsemi soglasji in podpisi zaposlenih, javno objavljenimi opozorili, da se področje snema, preden je obiskovalec dejansko posnet (ker ste stranka v postopku inšpekcijskega nadzora, ki ga vodi IP), na drugi strani pa javno objavljen posnetek, za katerega menite, da izhaja iz videonadzora, ki ga izvaja ena od Slovenskih državnih ustanov. Zanima vas, na kakšni pravni podlagi se lahko izvaja takšno snemanje, posnetke pa potem posreduje še javnosti ter kako se tak posnetek potem komisijsko uniči, ko je razpršen po celotnem internetu, ipd.. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) vam pojasnjujemo, da se konkretne okoliščine zakonitosti izvajanja videonadzora lahko ugotavljajo v inšpekcijskem postopku in da vam zato IP odgovora o zakonitosti vašega videonadzora ne more podati v neobvezujočem mnenju. V nadaljevanju vam posredujemo naše neobvezno mnenje v zvezi z vašim drugim vprašanjem, ki se nanaša na objavo posnetka s strani medija.
V prvi vrsti želimo poudariti, da iz poslane slike, ki ste jo pridobili na spletni strani medija ne izhaja, da bi šlo za posnetek, ki bi izhajal iz videonadzornega sistema državnega organa temveč gre najverjetneje za posnetek, ki ga je na kraju samem, naredil medij. Zato vam želimo pojasniti predvsem, da mediji pri svojem delu uresničujejo svobodo izražanja, ki je zagotovljena v 39. členu Ustave RS, njihovo delo pa je skladno z Zakonom o medijih (Uradni list RS, št. 110/06 – uradno prečiščeno besedilo, 36/08 – ZPOmK-1, 77/10 – ZSFCJA, 90/10 – odl. US, 87/11 – ZAvMS, 47/12, 47/15 – ZZSDT, 22/16, 39/16, 45/19 – odl. US in 67/19 – odl. US) tudi v javnem interesu. Pri ugotavljanju zakonitosti snemanja s strani novinarjev in morebitnih objav osebnih podatkov v medijih je zato potrebno v konkretnih primerih zlasti tehtati med pričakovano zasebnostjo posameznikov na eni strani in uresničevanjem svobode izražanja na drugi strani. Nobena od teh ustavnih pravic namreč ni absolutna. Pravico do zasebnosti in pravico do varstva osebnih podatkov je treba razumeti tudi v kontekstu njunega razmerja do pravice do svobode izražanja in v vsakem konkretnem primeru tehtati, ali je prišlo do neupravičenega posega v zasebnost.
IP pojasnjuje še, da v kolikor bi morebitno snemanje tretjih oseb s strani novinarja dejansko predstavljalo neupravičen poseg v osebnostne pravice posameznika, jih slednji lahko uveljavlja na civilnem in kazenskem sodišču. V pravdnem postopku lahko posameznik v primeru posega v osebnostne pravice zahteva denarno odškodnino, vendar mora dokazati vse predpostavke odškodninske odgovornosti, med drugim tudi, da je utrpel škodo (tako npr. 179. člen Obligacijskega zakonika, Uradni list RS, št. 97/07 – uradno prečiščeno besedilo, 64/16 – odl. US in 20/18 – OROZ631). Snemanje tretjih oseb bi pod določenimi pogoji lahko predstavljalo kaznivo dejanje skladno s Kazenskim zakonikom (Uradni list RS, št. 50/12 – uradno prečiščeno besedilo, 6/16 – popr., 54/15, 38/16, 27/17 in 23/20, v nadaljevanju: KZ-1), npr. kaznivo dejanje neupravičenega slikovnega snemanja po 138. členu KZ-1.
Kakor že pojasnjeno, IP poudarja, da ni vsak poseg v zasebnost posameznika s strani novinarja oz. medija nezakonit, temveč je treba v vsakem konkretnem primeru tehtati med pričakovano zasebnostjo posameznika na eni strani in uresničevanjem svobode izražanja na drugi strani, za kar pa IP ni pristojen. 
V kolikor bi bil videonadzorni posnetek posredovan javnosti ali medijem iz videonadzornega sistema upravljavca (kot navajate v konkretnem primeru) in bi šlo za posnetke, ki so bili narejeni za drug namen (varovanje ljudi in premoženja), pa bi lahko šlo za nezakonito obdelavo osebnih podatkov in kršitev ZVOP-1.
 
Lep pozdrav,
 
                                                                                    Mojca Prelesnik
                                                                                    informacijska pooblaščenka
 
Pripravila:
mag. Tanja SLAK
država nadzornica za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
