

Posredovanje življenjepisov kandidatov za ravnatelja organom vrtca in ustanovitelju
+
-


Datum: 04.06.2019
Številka: 0712-1/2019/1403

Kategorije: Delovna razmerja, Posredovanje OP med upravljavci, Vrtec
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje. Pojasnjujete, da v postopku izbire ravnatelja vrtca Svet zavoda zahteva od kandidatov tudi njihov program dela in življenjepis, ki ju nato posredujete ustanovitelju, Svetu staršev ter Vzgojiteljskemu zboru. Vse te subjekte zaprosite tudi za mnenje o kandidatih. Zanima vas, ali morate od kandidatov pridobiti soglasje, da lahko pošljete njihov program dela in življenjepis omenjenim subjektom. Dodajate tudi, da vas pogodba o financiranju ustanovitelja zavezuje tudi k posredovanju gradiva za seje Sveta v vednost, kar v vašem primeru pomeni tudi celotno dokumentacijo vlog kandidatov. Ali morate za posredovanje celotne dokumentacije vlog prav tako pridobiti soglasje kandidatov? Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.Izbira ravnatelja javnega vrtca se izvede na podlagi zakona, in sicer po postopku, ki ga predvideva 53.a člen Zakona o organizaciji in financiranju vzgoje in izobraževanja (Uradni list RS, št. 16/07 – uradno prečiščeno besedilo, 36/08, 58/09, 64/09 – popr., 65/09 – popr., 20/11, 40/12 – ZUJF, 57/12 – ZPCP-2D, 47/15, 46/16, 49/16 – popr. in 25/17 – ZVaj; v nadaljevanju ZOFVI). Po tem členu, ravnatelja imenuje svet javnega vrtca oziroma šole. Svet si mora pred odločitvijo o izbiri kandidata za ravnatelja o vseh kandidatih, ki izpolnjujejo pogoje, pridobiti: mnenje vzgojiteljskega, učiteljskega oziroma predavateljskega zbora, mnenje lokalne skupnosti, na območju katere ima javni vrtec oziroma šola sedež, kadar je ustanovitelj javne šole oziroma vrtca samoupravna narodna skupnost pa tudi mnenje te skupnosti, mnenje sveta staršev. IP pojasnjuje, da gre v primeru izbire ravnatelja javnega vrtca za izvajanje zakonskih pooblastil, ki jih ima upravljavec javnega sektorja (javni vrtec). Iz navedenih določb ZOFVI izhaja zakonska obveznost upravljavca (javnega vrtca), da pridobi mnenje o kandidatih za ravnatelja vrtca od vzgojiteljskega zbora, lokalne skupnosti, na območju katere ima javni vrtec sedež in sveta staršev. IP meni, da je s to zakonsko obveznostjo neločljivo povezana tudi obdelava osebnih podatkov kandidatov za ravnatelje, saj se morajo navedeni subjekti v ustrezni meri seznaniti z osebnimi podatki kandidatov, da lahko svoje mnenje tudi podajo. Upravljavec (vrtec) je sam odgovoren za presojo, s katerimi podatki kandidatov se navedeni subjekti lahko seznanijo, da lahko podajo mnenje. Pri tem je zlasti treba upoštevati načelo najmanjšega obsega podatkov, ki zahteva, da so podatki, ki se obdelujejo ustrezni, relevantni in omejeni na to, kar je potrebno za namene, za katere se obdelujejo (člen 5(1)(c) Splošne uredbe). Ob navedenem pa IP pripominja, da tisti podatki iz vloge, ki izkazujejo pogoje in kriterije za izbiro kandidata na mesto ravnatelja, nedvomno sodijo med podatke, s katerimi so se navedeni subjekti upravičeni seznaniti, da lahko podajo svoje mnenje.Za posredovanje podatkov iz vloge kandidatov za ravnatelja vzgojiteljskemu zboru, lokalni skupnosti, na območju katere ima javni vrtec sedež in svetu staršev torej ni treba pridobivati privolitev. Gre namreč za zakonsko obveznost upravljavca, kar predstavlja samostojno pravno podlago skladno s členom 6 (1) (c) Splošne uredbe. Upoštevati pa je treba tudi načela varstva osebnih podatkov, zlasti načelo najmanjšega obsega podatkov in obveznosti upravljavcev glede zagotavljanja transparentnosti obdelave po 13. in 14. členu Splošne uredbe. Lep pozdrav,Pripravil:  Anže Novak, univ. dipl. prav. Svetovalec Pooblaščenca za preventivo                       Mojca Prelesnikinformacijska pooblaščenka
