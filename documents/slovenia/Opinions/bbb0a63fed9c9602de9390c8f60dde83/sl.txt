

Obvezna namestitev aplikacije
+
-


Datum: 21.09.2020
Številka: 07121-1/2020/1652

Kategorije: Delovna razmerja, Pravne podlage, Telekomunikacije in pošta
                        Informacijski pooblaščenec (v nadaljevanju IP) je po e-pošti prejel vaše vprašanje. Zanima vas, ali lahko delodajalec od zaposlenih zahteva ali samo priporoči namestitev aplikacije #OstaniZdrav?***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.Mobilna aplikacija za obveščanje o stikih z okuženimi z virusom SARS-CoV-2 in osebami, ki jim je bila odrejena karantena ima pravno podlago v Zakonu o interventnih ukrepih za pripravo na drugi val COVID-19 (Uradni list RS, št. 98/20, v nadaljevanju: ZIUPDV) v 25. – 33. členu. Prvi odstavek 28. člena zakona izrecno določa, da mobilno aplikacijo uporabniki namestijo in uporabljajo prostovoljno in brezplačno. Drugi odstavek nadalje določa, da mora ne glede na prejšnji odstavek oseba, ki je uporabnik primernega pametnega telefona in ji je bila odrejena karantena ali je potrjeno pozitivna na virus SARS-CoV-2, mobilno aplikacijo namestiti tako, da je vanjo mogoče vnesti naključno kodo iz 30. člena tega zakona. IP je v svojih izjavah za javnost že večkrat opozoril, da so pravne podlage za delovanje aplikacije Covid neustrezne oziroma izpostavil določene bistvene zadržke (ogledate si jih lahko na spletni strani www.ip-rs.si, npr. v pismu poslancem, ki je dostopno na https://www.ip-rs.si/fileadmin/user_upload/Pdf/Dopisi/Pismo_poslancem-COVID_aplikacije_6jul2020_cistopis.pdf, ali npr. v novici »Informacijski pooblaščenec (IP) ponovno opozarja na neustrezne pravne podlage za delovanje aplikacije COVID - ocena učinkov ne more sanirati pomanjkljivosti veljavnega zakona, na kar je IP aktivno opozarjal pred sprejemom zakona« z dne 30.7.2020, ki je dosegljiva na https://www.ip-rs.si/novice/informacijski-pooblascenec-ip-ponovno-opozarja-na-neustrezne-pravne-podlage-za-delovanje-1199). IP je predvsem poudaril, da je zgolj prostovoljna uporaba aplikacije skladna s pravnim redom EU, kar velja tudi za uporabo aplikacije v okviru delovnih razmerij. Stališče o prostovoljnosti aplikacije so poudarili tudi Evropska komisija, Evropski Parlament, Svet Evrope, Evropski odbor za varstvo podatkov in WHO.V zvezi z aplikacijo #OstaniZdrav IP trenutno vodi inšpekcijski postopek, v okviru katerega med drugim preverja tudi pravne podlage za obdelavo osebnih podatkov. Postopek je v teku, zato vam konkretnejšega odgovora v tem trenutku ne moremo podati. Predlagamo, da spremljate našo spletno stran www.ip-rs.si, kjer bo IP po zaključku inšpekcijskega nadzora objavil svoje ugotovitve.Lahko pa si preberete nekatera stališča v zvezi s sorodnimi vprašanji v zvezi z obdelavo zdravstvenih podatkov delavcev, ki jih je IP že objavil in sicer glede:- upravičenosti do podatka o okuženosti s Covid-19, mnenje št. 07121-1/2020/387 z dne 19.3.2020,- nadzora karantene s strani delodajalca, mnenje št. 07121-1/2020/1159 z dne 23.7.2020,- aplikacije za spremljanje zdravstvenega stanja zaposlenih, mnenje št. 07120-1/2020/302 z dne 16.4.2020.Lepo pozdravljeni.Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                              Barbara Pirš, univ.dipl.prav.,Svetovalka Pooblaščenca za preventivo                                   
