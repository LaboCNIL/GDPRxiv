

Izdaja računov
+
-


Datum: 18.05.2021
Številka: 07121-1/2021/935

Kategorije: Inšpekcijski postopki
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas:

 ali je zakonsko dovoljeno, da podjetje ob nakupu kupona ne izda računa za to plačilo/nakazilo;
 kako ravnati v primeru, če trgovina ne izdaja računov za poslovne nakupe. Navajate, da računov v večini po mailu nikoli ne pošljejo, ali pa pošljejo napačne račune, na napačne osebe itd. Pojasnjujete, da ob nakupu zahtevajo vrsto podatkov, med katerimi jih je večina po GDPR logiki nesmiselnih.

 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.
 
IP ugotavlja, da vaša vprašanja niso v celoti neposredno povezana s področjem varstva osebnih podatkov, temveč se v delu nanašajo na obveznost izdaje računov, posredovanje mnenj v zvezi s tem pa ne sodi v pristojnost IP.
 
Zato vam IP v zvezi z vašimi vprašanji z vidika varstva osebnih podatkov pojasnjuje le to, da gre lahko za kršitev predpisov s področja varstva osebnih podatkov, če trgovina kot upravljavec zbira osebne podatke brez pravne podlage oziroma v nesorazmernem obsegu ali če osebne podatke pošilja nepooblaščenim osebam. Glede na vaš opis zadeve pa IP ne more z gotovostjo trditi, ali je v konkretnem primeru prišlo do kršitve Splošne uredbe (ang. GDPR) ali Zakona o varstvu osebnih podatkov (v delu, ki se še uporablja). To bi lahko ugotovili šele v primeru uvedbe postopka inšpekcijskega nadzora.
 
Če menite, da je prišlo do kršitve varstva osebnih podatkov, lahko pri IP podate prijavo. Priporočamo, da se prijava poda na obrazcu »Obrazec ZIN PRIJAVA«, ki je dostopen na povezavi https://www.ip-rs.si/obrazci/varstvo-osebnih-podatkov/. Prijavo se lahko pošlje po elektronski pošti na naslov gp.ip@ip-rs.si oziroma po navadni pošti na naslov Dunajska cesta 22, 1000 Ljubljana. Takšna prijava ima naravo pobude za uvedbo inšpekcijskega nadzora, IP pa inšpekcijski postopek uvede po uradni dolžnosti, in sicer v primeru, če iz prijave izhaja utemeljen sum kršitve določb Splošne uredbe oziroma drugih predpisov s področja varstva osebnih podatkov. Več o vložitvi prijave in inšpekcijskem nadzoru IP si lahko preberete na spletni strani: https://www.ip-rs.si/varstvo-osebnih-podatkov/in%C5%A1pekcijski-nadzor/.
 
Lep pozdrav,
 
                                                                                                     Mojca Prelesnik, univ. dipl. prav.,                                               
                                                                                                           informacijska pooblaščenka
Pripravila:                                                                                                                              
Tina Ivanc, univ. dipl. prav.,svetovalka IP za varstvo osebnih podatkov
 
