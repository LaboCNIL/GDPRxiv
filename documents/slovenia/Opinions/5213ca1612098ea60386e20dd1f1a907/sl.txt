

Osebni podatki ob odprtju računa za nakazovanje preživnine
+
-


Datum: 24.09.2021
Številka: 07121-1/2021/1912

Kategorije: Bančništvo, Sodni postopki, Uradni postopki
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da se na sodišču za mladoletnega otroka vodi postopek o namestitvi v vzgojni zavod. Na podlagi 110. člena Zakona o nepravdnem postopku in skladno z določbami Družinskega zakonika sodišče naroča Centru za socialno delo (CSD), da le-ta za otroka odpre transakcijski račun, na katerega se bo nakazovala preživnina. Zanima vas, ali lahko CSD posreduje banki dokument sodišča, na katerem so podatki o udeležencih v postopku (starši, otrok, konkretni vzgojni zavod) in razlogu za odpiranje računa - namestitev otroka v vzgojni zavod. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Družinski zakonik (Uradni list RS, št. 15/17, 21/18 – ZNOrg, 22/19, 67/19 – ZMatR-C in 200/20 – ZOOMTVI) v 184. členu ureja obveznost preživljanja otroka v primeru izrečenega ukrepa. Tretji odstavek tega člena določa, da če je otrok ob izreku ukrepa trajnejšega značaja nameščen v rejništvo ali v zavod, se celotna določena preživnina ali družinska pokojnina nakazuje na poseben otrokov račun, ki ga v ta namen odpre otrokov skrbnik. 110. člen Zakona o nepravdnem postopku (Uradni list RS, št. 16/19; v nadaljevanju ZNP-1) pa v zvezi s tem določa, da kadar sodišče otroka namesti k drugi osebi, v rejništvo ali zavod, pred odločitvijo otrokovega skrbnika pozove, naj v skladu z družinskim zakonikom otroku odpre poseben račun in sodišču v 15 dneh od prejema poziva sporoči številko računa. Če otrok nima skrbnika, sodišče centru za socialno delo naloži, naj odpre otroku poseben račun in sodišču v 15 dneh od prejema poziva sporoči številko računa. V predlogu ZNP-1 z dne 26. 10. 2018 (EVA: 2018-2030-0023) je pojasnjeno, da tovrsten nalog centru sodišče oblikuje v izreku same odločbe o namestitvi otroka k drugi osebi, v rejništvo ali zavod in s tem vzpostavi veljavno podlago za odprtje posebnega računa otroka pri ponudnikih bančnih storitev.
 
Iz navedenega izhaja, da je pravna podlaga za odprtje posebnega računa otroka pri banki odločba sodišča, kar pomeni, da je CSD načeloma dolžan posredovati banki ta dokument, sicer banka nima temelja za odprtje računa. Sodna odločba res vsebuje tudi osebne podatke, med drugim o udeležencih v postopku in razlogu za odpiranje računa. Vendar pa IP ob tem opozarja, da so po še veljavnem četrtem odstavku 24. člena ZVOP-1 funkcionarji, zaposleni in drugi posamezniki, ki opravljajo dela ali naloge pri osebah, ki obdelujejo osebne podatke, dolžni varovati tajnost osebnih podatkov, s katerimi se seznanijo pri opravljanju njihovih funkcij, del in nalog. Dolžnost varovanja tajnosti osebnih podatkov jih obvezuje tudi po prenehanju funkcije, zaposlitve, opravljanja del ali nalog ali opravljanja storitev pogodbene obdelave.
 
IP pa pojasnjuje, da izven inšpekcijskih postopkov ne more presojati skladnosti ravnanja določenega upravljavca s predpisi s področja varstva osebnih podatkov. Prav tako IP izpostavlja, da skladno s sklepom Ustavnega sodišča RS št. U-I-92/12-13 z dne 10. 10. 2013 ni pristojen za komentiranje vodenja postopkov drugih upravnih organov, niti ni pristojen za presojo, na podlagi katerih dokumentov sme banka odpreti račun. Zato vam konkretnejšega odgovora IP ne more podati.
 
 
 
Lep pozdrav,
 
                                                                                                     Mojca Prelesnik, univ. dipl. prav.,
                                                                                                             informacijska pooblaščenka
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
