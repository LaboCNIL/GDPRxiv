

Obdelava OP skrbnika s strani banke
+
-


Datum: 27.02.2020
Številka: 07120-1/2020/94

Kategorije: Bančništvo, Postopki na centrih za socialno delo, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem sprašujete, ali obstaja pravna podlaga banke za obdelavo osebnih podatkov zaposlenega na centru za socialno delo (CSD), ki je s strani CSD pooblaščen za odgovorno osebo, ki izvaja naloge skrbništva za uporabnika. Skrbnik varovanca je v tem primeru namreč CSD oziroma v njegovem imenu nekdo izmed zaposlenih. V praksi namreč banke v primeru, ko skrbnik spremlja varovanca, zahtevajo osebne podatke skrbnikov, ki sicer delujejo v imenu CSD. Osebno ime se vam sicer ne zdi sporno, se vam pa ne zdi prav, da se obdeluje podatek o naslovu stalnega prebivališča skrbnika in njegovi drugi podatki, saj se s temi podatki seznanijo zaposleni na banki kot tudi varovanec. Zanima vas ali ne bi bilo morda pravilneje, da se skrbnik, ki je zaposleni CSD, identificira vsaj z naslovom CSD, namesto s svojim naslovom stalnega prebivališča? Odgovor banke je, da ''jim sistem to žal onemogoča'', ne dajo pa konkretnega odgovora kakšna je pravna podlaga in namen obdelave teh podatkov.  Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. Ob tem IP poudarja, da izven postopka inšpekcijskega nadzora ustreznosti izpolnjevanja določb Splošne uredbe s strani upravljavcev ne more presojati.Banke so pri opravljanju bančnih storitev podvržene številnim zakonskim zahtevam, ki jim med drugim nalagajo obdelavo osebnih podatkov njihovih strank za različne namene, lahko pa osebne podatke obdelujejo tudi na drugih zakonitih pravnih podlagah. V skladu z določbami Zakona o preprečevanju pranja denarja in financiranja terorizma (Uradni list RS, št. 68/16 in 81/19; v nadaljevanju: ZPPDFT-1) zavezanci (v to kategorijo na podlagi 4. člena ZPPDFT-1 spadajo tudi banke) med svojimi nalogami izvajajo tudi ukrepe za poznavanje stranke (pregled stranke) na način in pod pogoji, ki jih določa ta zakon. Sestavni del pregleda stranke je med drugim tudi ugotavljanje istovetnosti stranke in preverjanje njene istovetnosti na podlagi verodostojnih, neodvisnih in objektivnih virov. Na podlagi drugega odstavka 16. člena zavezanec preveri tudi, da ima vsaka oseba, ki nastopa v imenu stranke, pravico zastopanja ali pooblastilo te stranke, ugotoviti in preveriti pa mora tudi istovetnost vsake osebe, ki nastopa v imenu stranke.Na podlagi prvega odstavka 244. člena Družinskega zakonika (Uradni list RS, št. 15/17, 21/18 – ZNOrg, 22/19 in 67/19 – ZMatR-C) center za socialno delo ali sodišče lahko odloči, da se osebi za skrbnika imenuje center za socialno delo. Ta pooblasti svojega delavca za odgovorno osebo za izvajanje skrbništva.Glede na navedeno se banke v zvezi z opravljanjem bančnih storitev za namen identifikacije osebe, ki nastopa v imenu stranke, seznanijo tudi z osebnimi podatki skrbnika, ne glede na to, ali le-ta skrbniške naloge opravlja na podlagi odločitve sodišča ali pooblastila CSD. Ker naslov CSD ni osebni podatek posameznika (skrbnika), to ni podatek, ki bi služil za namen preverjanja istovetnosti posameznika.Po 23. členu ZPPDFT-1 se ugotavljanje in preverjanje istovetnosti stranke ter pridobitev podatkov iz  2. točke prvega odstavka 137. člena ZPPFD-1 opravi z vpogledom v uradni osebni dokument stranke ob njeni osebni navzočnosti. Če iz tega dokumenta ni mogoče dobiti vseh predpisanih podatkov, se manjkajoči podatki pridobijo iz druge veljavne javne listine, ki jo predloži stranka, oziroma neposredno od stranke.V zaprosilu niste navedli, v kakšnih okoliščinah (v zvezi s katerimi ravnanji) je banka zahtevala osebne podatke skrbnika, zato se ne moremo opredeliti glede zakonitosti obdelave konkretnih osebnih podatkov, je pa banka dolžna posameznika takrat, ko od njega pridobiva osebne podatke, seznaniti z določenimi informacijami v skladu s členom 13 Splošne uredbe, med drugim tudi s pravno podlago za tovrstno obdelavo osebnih podatkov in nameni obdelave. Posameznik se tako lahko obrne na banko in zahteva, da ga seznanijo s konkretnimi informacijami po členu 13 Splošne uredbe ter mu tudi sicer zagotovijo vsa ustrezna pojasnila v zvezi s konkretno obdelavo njegovih osebnih podatkov. Vedno je namreč v prvi vrsti upravljavec osebnih podatkov tisti, ki je posamezniku dolžan nuditi informacije v zvezi z obdelavo njegovih osebnih podatkov.Lepo vas pozdravljamo,Mojca Prelesnik, univ. dipl. prav.,informacijska pooblaščenka
