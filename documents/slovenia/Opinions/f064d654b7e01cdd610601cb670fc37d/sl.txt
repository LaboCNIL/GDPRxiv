

Soglasje etažnih lastnikov za sklenitev pogodbe z upravnikom
+
-


Datum: 19.03.2021
Številka: 07121-1/2021/543

Kategorije: Stanovanjsko in nepremičninsko pravo
                        Informacijski pooblaščenec (v nadaljevanju IP) je po e-pošti prejel vaš dopis, v katerem pojasnjujete, da ste solastniki nepremičnine, ki ima upravnika. Želite vpogledati v podpise etažnih lastnikov, da ugotovite, ali je bilo za sklenitev pogodbe o upravljanju doseženo potrebno soglasje lastnikov. Zanima vas, ali je takšna lista s soglasji javna.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Za vsako obdelavo osebnih podatkov je treba imeti ustrezno in zakonito pravno podlago. Te so določene v členu 6(1) Splošne uredbe o varstvu podatkov in so sledeče:

privolitev (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov posameznika (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1),
zakoniti interesi upravljavca (točka (f)).

Razmerja med upravnikom in etažnimi lastniki večstanovanjskih stavb so urejena v Stvarnopravnem zakoniku (Uradni list RS, št. 87/02, 91/13 in 23/20; v nadaljevanju: SPZ), v Stanovanjskem zakonu (Uradni list RS, št. 69/03 s spremembami in dopolnitvami; v nadaljevanju: SZ-1) in v Pravilniku o upravljanju večstanovanjskih stavb (Uradni list RS, št. 60/09, 87/11 in 85/13).
 
SZ-1 v 53. členu določa, da se razmerja med etažnimi lastniki in upravnikom uredijo s pogodbo o opravljanju upravniških storitev, ki lahko, poleg pooblastil iz 50. člena tega zakona, določi za upravnika še druge pravice in obveznosti. Pogodba o opravljanju upravniških storitev je sklenjena, ko jo podpišejo upravnik in etažni lastniki, ki imajo več kot polovico solastniških deležev. Da bi bilo mogoče preveriti veljavnost takšne pogodbe, je zato nujno potrebno, da je njen sestavni del tudi seznam lastnikov stanovanj, tj. ime in priimek, velikost stanovanja in solastniški delež vsakega etažnega lastnika na skupnih delih, kot je določeno v 106. členu SPZ. Ker pogodba o opravljanju upravniških storitev predstavlja pogodbeni odnos med vsemi etažnimi lastniki in upravnikom, so seveda vsi etažni lastniki kot sopogodbeniki upravičeni do podatkov, tudi osebnih, ki so navedeni oziroma, ki so sestavni del te pogodbe, med drugim tudi do podpisov posameznih lastnikov. IP na tem mestu opozarja, da pravica etažnih lastnikov do seznanitve z navedenimi osebnimi podatki drugih lastnikov ne pomeni, da so ti osebni podatki tudi javni. Za takšno obdelavo podatkov, torej javno objavo podatkov, mora obstajati ustrezna pravna podlaga (na primer zakonska določba).
 
Na koncu IP pojasnjuje, da v okviru mnenja ne more presojati konkretnih obdelav osebnih podatkov in pravilnosti obrazcev povezanih z obdelavo osebnih podatkov, temveč lahko to stori zgolj v okviru inšpekcijskega postopka.
 
Več informacij o obdelavi osebnih podatkov pri upravljanju večstanovanjskih stavb lahko pridobite v Smernicah za upravnike večstanovanjskih stavb, ki so dostopne na: 
https://www.ip-rs.si/fileadmin/user_upload/Pdf/smernice/Smernice_za_upravnike_vecstanovanjskih_stavb.pdf.
 
V upanju, da ste dobili odgovor na svoje vprašanje, vas lepo pozdravljamo.
 
 
Mojca Prelesnik, univ.dipl.prav.,         
informacijska pooblaščenka               
 
Pripravila:                                                                                                                              
Neja Domnik, mag. prav.,
asistentka svetovalca pri IP                                         
 
