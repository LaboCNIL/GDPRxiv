

Dostop do zbirk osebnih podatkov ter roki hrambe podatkov v zasebni zobozdravstveni ambulanti
+
-


Datum: 05.03.2021
Številka: 07121-1/2021/444

Kategorije: Zdravstveni osebni podatki, Privolitev, Pravne podlage
                        Pri Informacijskem pooblaščencu (IP) smo dne 24. 2. 2021 prejeli vaše zaprosilo za mnenje o tem, ali lahko zobozdravnik v okviru samoplačniškega izvajanja storitev dostopa do osebnih podatkov pacientov v evidencah s področja zdravstva in tudi obdeluje osebne podatke na podlagi zakona, ali bi za to potreboval privolitev pacienta. 
 
V prilogi 1 k Zakonu o zbirkah podatkov s področja zdravstvenega varstva (ZZPPZ) je določeno, da se zobozdravstveni karton hrani trajno. V zvezi s tem vas zanima, ali se v primeru, ko pacient prekliče privolitev za obdelavo osebnih podatkov (če je bila podlaga privolitev), lahko zobozdravstveni karton hrani trajno, vsi ostali osebni podatki pa se v določenem obdobju po preklicu privolitve uničijo.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Uvodoma še pojasnjujemo, da se lahko dokončno opredelimo do konkretnih primerov le v morebitnem inšpekcijskem postopku. Poleg tega:

ne vemo, katere konkretne zbirke podatkov ste imeli v mislih (npr. lastne zbirke pri izvajalcu, zbirke drugih izvajalcev, druge zbirke iz priloge 1 ali priloge 2 ali zbirke iz členov 14 do 14.d ZZPPZ) in ne vemo, za katere konkretne namene naj bi zobozdravnik dostopal do podatkov;
je uporaba posameznih zbirk in informacijski rešitev eZdravja pri zasebnikih odvisna od namena (potreb) in vrste zbirke in informacijske rešitve, ki jo imate v mislih (režim uporabe namreč ni enoten) in
vam predlagamo, da se z vprašanji glede uporabnikov informacijskih rešitev eZdravja obrnete na upravljavca – NIJZ. Zaradi kompleksnosti sistema eZdravja, je namreč treba upoštevati tudi izvedbeni vidik uporabe, torej, kako se uporaba teh rešitev dejansko izvaja v praksi.

 
Glede na navedeno vam lahko podamo le splošno in načelno pojasnilo.
 
 

 Če imate v mislih dostop zdravnika zasebnika do zdravstvene dokumentacije, ki jo vodijo drugi izvajalci, je dostop možen tudi brez pacientove privolitve, če so izkazane strokovne potrebe po dostopu zaradi izvajanja zdravstvene oskrbe pacienta. Enako velja za interne dostope. 

 
V skladu z ZZPPZ uporaba zbirk eZdravja v izhodišču sicer ni omejena le na izvajanje zdravstvene dejavnosti v mreži javne zdravstvene službe, vendar je pri tem treba upoštevati na primer:
- da določene zbirke osebnih podatkov eZdravja po naravi stvari ne pridejo v poštev, če izvajalec kot zasebnik določenih informacijskih rešitev ali njihovih delov ne potrebuje za izvajanje konkretne zdravstvene dejavnosti;
- da je uporaba zdravstvene dokumentacije iz Centralnega registra podatkov o pacientih (CRPP) s strani zdravnika, ki ni pacientov izbrani osebni zdravnik ali zdravnika, ki obravnave ne izvaja na podlagi napotitve ali zdravnika, ki ne izvaja nujne medicinske pomoči, pogojena s privolitvijo pacienta; 
- da je vključevanje izvajalcev v sistem eZdravja odvisno tudi od tega, ali spadajo med obvezne uporabnike ter od tehničnih možnosti in izpolnjevanja pogojev, določenih s strani upravljavca – NIJZ.
 

 Če se posamezen dokument ali osebni podatek vodi na podlagi privolitve pacienta in po preklicu privolitve ni druge pravne podlage za nadaljnje vodenje dokumenta ali osebnega podatka, je tega treba uničiti ali izbrisati. Splošna zobozdravstvena dokumentacija se ne vodi na podlagi privolitve, zato privolitev in njen preklic ne vplivata na rok hrambe. 

 
 
O b r a z l o ž i t e v:
 
Glede izmenjave osebnih podatkov pacientov med izvajalci (in s tem med zbirkami) za potrebe izvajanja zdravstvene oskrbe pacientov je na naši spletni strani že dostopnih več mnenj, ki so oprta na šesti odstavek 44. člena Zakona o pacientovih pravicah.
 
Ker ne moremo pripravljati analiz vseh možnih dostopov oziroma njihovih kombinacij za vsako od zbirk s področja zdravstvenega varstva, zgolj za primer navajamo 4. člen Pravilnika o pooblastilih za obdelavo podatkov v Centralnem registru podatkov o pacientih, po katerem lahko zdravnik v okviru zdravstvene oskrbe pacienta v CRPP v skladu s pooblastili iz Priloge tega pravilnika vpogleduje, pridobiva in uporablja zdravstveno dokumentacijo pacienta na podlagi: pacientove privolitve ali izjave o izbiri izbranega osebnega zdravnika ali napotne listine ali izvajanja službe nujne medicinske pomoči ali listine za napotitev na obdukcijo. Sicer so informacijske rešitve eZdravja urejene v členih od 14 do 14.d ZZPPZ ter v prilogi 2. Poleg že omenjenega pravilnika je treba pri presoji upoštevati tudi Pravilnik o pogojih, rokih, načinu vključitve in uporabe eZdravja za obvezne uporabnike in Odredbo o določitvi vrste in rokov hrambe zdravstvene dokumentacije v Centralnem registru podatkov o pacientih.
 
 
Na splošno določbe o zbirkah podatkov v ZZPPZ vejajo tudi za izvajalce zasebnike brez koncesije, vendar je pri presoji konkretnega primera vedno treba upoštevati naravo in namen posamezne zbirke, konkretne potrebe izvajalca ter specialne določbe v zakonu ali v podzakonskih predpisih in tudi dejanske možnosti uporabe informacijskih sistemov.
 
Ker je vodenje zobozdravstvenega kartona obveznost vsakega izvajalca že po zakonu, za to obdelavo podatkov privolitev pacienta ni relevantna. Privolitev pride v poštev le za posebne obdelave osebnih podatkov, na primer za znanstveno raziskovalno delo ali pa za uporabo kartice zdravstvenega zavarovanja, če se jo za potrebe pridobitve osnovnih podatkov uporabi tudi pri samoplačniških storitvah.
 
Lepo vas pozdravljamo,
 
 
Pripravil:mag. Urban Brulc, univ. dipl. prav.
samostojni svetovalec IP
 
 
Mojca Prelesnik, univ. dipl. prav.informacijska pooblaščenka
 
 
