

Pravica do posnetkov
+
-


Datum: 31.08.2020
Številka: 07121-1/2020/1495

Kategorije: Policijski postopki, Pravica do seznanitve z lastnimi osebnimi podatki, Video in avdio nadzor
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navedli ste, da ste javno komunalno podjetje, katerega dejavnost je tudi zbiranje različnih vrst odpadkov. Dne … je prišlo do manjše prometne nesreče na vašem zbirnem centru odpadkov, med dvema udeležencema, ki sta z osebnima avtomobiloma na zbirni center pripeljala odpadke. Objekt zbirnega centra je pod videonadzornim sistemom. Po nesreči je posredovala tudi policija, ki si je ogledala kraj dogodka in kasneje tudi posnetek trka obeh avtomobilov. Na posnetku so na daleč vidni trije avtomobili, brez možnosti vpogleda v registrske tablice. Prav tako je na posnetku na daleč vidnih pet fizičnih oseb, ki so bile na kraju dogodka.Policija bo zahtevala kopijo posnetka oziroma digitalnega zapisa videokamere. Danes pa ste prejeli tudi pisno zaprosilo za kopijo digitalnega zapisa videokamere s strani enega izmed udeležencev nesreče.Zanima vas, ali ste glede na veljavno zakonodajo kar se tiče varstva osebnih podatkov dolžni oz. upravičeni izročiti kopijo digitalnega zapisa videokamere udeležencu nesreče, glede na to, da gre za fizične osebe in osebne avtomobile fizičnih oseb, ki so na posnetku?***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.  Uvodoma vas napotujemo na že izdana mnenja IP na to temo in sicer npr. na mnenje št. 0712-1/2014/3489 z dne 14. 11. 2014. Odgovor na vprašanje, kot je vaše, obravnavajo tudi Smernice IP glede izvajanja videonadzora, ki so dostopne na:https://www.ip-rs.si/fileadmin/user_upload/Pdf/smernice/Smernice_o_videonadzoru_web.pdf (predvsem na straneh 22 in 23).Osebne podatke je skladno s Splošno uredbo dovoljeno zbirati le za določene in zakonite namene ter se ne smejo nadalje obdelovati na način, ki ni združljiv s temi nameni (gre za t.i. načelo omejitve namena, ki je določeno v (b) točki prvega odstavka 5. člena Splošne uredbe). V kolikor ste videonadzor uvedli za namene varovanja ljudi in premoženja, potem je dopustno, kot je tudi poudarjeno v zgoraj omenjenih smernicah, da lahko izvajalec videonadzora posnetke pregleduje oz. uporabi kot dokazno gradivo v  primeru,  ko  bi  prišlo  do  poškodovanja  ali  odtujitve  njegovega  premoženja (uporaba za uveljavljanje, izvajanje ali obrambo pravnih zahtevkov v zvezi s takšnim dogodkom) oziroma ob  nekem  deviantnem  dogodku,  ko  bi  bil  videoposnetek  le  dodaten dokaz v prekrškovnem ali kazenskem postopku. Policija bo do videoposnetka upravičena na podlagi zakona. Namreč, skladno s prvim odstavkom 112. člena Zakona o nalogah in pooblastilih policije (Uradni list RS, št. 15/13, 23/15 – popr., 10/17, 46/19 – odl. US in 47/19) lahko policisti zaradi opravljanja policijskih nalog zbirajo in obdelujejo osebne in druge podatke, vključno s podatki o biometričnih značilnostih oseb in podatki iz zaupnih razmerij oziroma poklicnih skrivnosti. Drugi odstavek nadalje določa, da policisti zbirajo osebne in druge podatke neposredno od osebe, na katero se ti podatki nanašajo, in od drugih, ki o tem kaj vedo, ali iz zbirk osebnih podatkov, uradnih evidenc, javnih knjig ali drugih zbirk podatkov. Policija mora varovati tajnost vira prijave oziroma sporočila. IP meni, da navedene določbe predstavljajo ustrezno pravno podlago za pridobitev tega posnetka s strani policije, ki je obravnavala konkretno prometno nesrečo.Konkreten posameznik, ki je bil zajet z videonadzorom, ima skladno s Splošno uredbo pravico dostopa posameznika po 15. členu Splošne uredbe. Prvi odstavek 15. člena Splošne uredbe tako določa, da ima posameznik, na katerega se nanašajo osebni podatki, pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in naslednje informacije:(a)    namene obdelave;(b)    vrste zadevnih osebnih podatkov;(c)   uporabnike ali kategorije uporabnika, ki so jim bili ali jim bodo razkriti osebni podatki, zlasti           uporabnike v tretjih državah ali mednarodnih organizacijah;(d)    kadar je mogoče, predvideno obdobje hrambe osebnih podatkov ali, če to ni mogoče, merila, ki se uporabijo za določitev tega obdobja;(e)    obstoj pravice, da se od upravljavca zahteva popravek ali izbris osebnih podatkov ali omejitev obdelave osebnih podatkov v zvezi s posameznikom, na katerega se nanašajo osebni podatki, ali obstoj pravice do ugovora taki obdelavi;(f)    pravico do vložitve pritožbe pri nadzornem organu;(g)    kadar osebni podatki niso zbrani pri posamezniku, na katerega se ti nanašajo, vse razpoložljive informacije v zvezi z njihovim virom;(h)    obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.Kopijo posnetkov morate posamezniku načeloma zagotoviti brezplačno (peti odstavek 12. člena Splošne uredbe). Upravljavec lahko zaračuna razumno pristojbino, pri čemer upošteva administrativne stroške posredovanja informacij ali sporočila ali izvajanja zahtevanega ukrepa, zgolj kadar so zahteve posameznika, na katerega se nanašajo osebni podatki, očitno neutemeljene ali pretirane zlasti ker se ponavljajo. Upravljavec nosi dokazno breme, da je zahteva očitno neutemeljena ali pretirana.V kolikor se na posnetku nahaja več oseb, morate poskrbeti za ukrepe, s katerimi obraze, registrske številke oziroma druge osebne podatke, ki eventualno izhajajo iz predmetnega posnetka, in ne predstavljajo osebnih podatkov posameznika, ki poda zahtevo za seznanitev, zameglite oz. zatemnite. Posamezniku lahko (in hkrati morate) namreč omogočiti zgolj dostop do njegovih osebnih podatkov, še vedno pa ste dolžni varovati osebne podatke drugih posameznikov.Vsekakor pa IP dodatno poudarja, da v kolikor izvajate zakonit videonadzor zaradi varnosti ljudi oz. premoženja, posnetega materiala ne smete uporabljati v prekrškovnih postopkih zaradi napačnega odlaganja odpadkov. Več o tem glej v mnenju št. 07120-1/2020/426 z dne 22. 06. 2020.Podoben primer, kot je vaš, je IP uporabil kot konkreten primer za predstavitev pravice do dostopa posameznika pri pripravi kratkega videa, ki obravnava to pravico. Kratek video, kakor tudi več dodatnih informacij glede pravice do dostopa je na voljo na naslednji povezavi: https://tiodlocas.si/zelim-vedeti-kaj-pocnejo-z-mojimi-podatki/. V upanju, da so vam bodo naša napotila v pomoč, vas lepo pozdravljamo.Mojca Prelesnik, univ.dipl.prav.,                                                  informacijska pooblaščenkaPripravila:                                                                                                                              Barbara Pirš, univ.dipl.prav.,Svetovalka Pooblaščenca za preventivo                                   
