

Pošiljanje promocijskih vabil na e-naslove organizacij
+
-


Datum: 25.08.2021
Številka: 07120-1/2021/423

Kategorije: Neposredno trženje, nagradne igre
                        Informacijski pooblaščenec (v nadaljevanju: IP) je prejel vaše zaprosilo za mnenje. Zanima vas, ali obstajajo omejitve/prepovedi za pošiljanje promocijskih vabil in informacij na javno dostopne e-naslove – zlasti vas zanima pošiljanje na kontaktne naslove podjetij.
 
Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
 
IP pojasnjuje, da kontaktni elektronski naslovi podjetij in organizacij (npr. info@podjetje.si) niso osebni podatki in zato se zanje ne uporabljajo predpisi s področja varstva osebnih podatkov, za katera je pristojen IP.
 
Pogoje v zvezi s komercialnimi sporočili na splošno (torej, ko gre in ko ne gre za uporabo e-naslovov posameznikov), določa 6. člen Zakona o elektronskem poslovanju na trgu (Uradni list RS, št. 96/09 – uradno prečiščeno besedilo in 19/15; v nadaljevanju ZEPT):
 
(1) Ponudnik storitev lahko pošilja komercialna sporočila, ki so del storitev informacijske družbe, če:

je komercialno sporočilo kot tako jasno razpoznavno,
je nedvoumno navedena fizična ali pravna oseba, v imenu katere je komercialno sporočilo poslano,
so jasno in nedvoumno navedeni pogoji za sprejem posebnih ponudb, ki so povezane s popusti, premijami in darili, ki morajo biti kot taki nedvoumno označeni, in
so jasno in nedvoumno ter lahko dostopno navedeni pogoji za sodelovanje v nagradnih tekmovanjih ali igrah na srečo, ki morajo biti kot taki jasno razpoznavni.

 
(2) Poleg pogojev iz prejšnjega odstavka mora ponudnik storitev pri pošiljanju komercialnih sporočil, ki so del storitev informacijske družbe, upoštevati tudi pravila o soglasju prejemnika storitve skladno z zakonom, ki ureja elektronske komunikacije.
 
(3) Poleg pogojev iz prvega in drugega odstavka tega člena mora ponudnik storitev z reguliranim poklicem pri pošiljanju komercialnih sporočil kot dela storitve informacijske družbe, ki jo opravlja, upoštevati tudi morebitna posebna pravila reguliranega poklica v zvezi z neodvisnostjo, dostojanstvom in častjo poklica, poklicno skrivnostjo ter poštenostjo do strank in sodelavcev.
 
Soglasje, ki ga omenja drugi odstavek 6. člena ZEPT, se navezuje na uporabo Zakona o elektronskih komunikacijah (Uradni list RS, št. 109/12, 110/13, 40/14 – ZIN-B, 54/14 – odl. US, 81/15 in 40/17; ZEKom-1), ki v 60. tč. 3. člena določa, da je soglasje osebna privolitev uporabnika ali naročnika v skladu z zakonom, ki ureja varstvo osebnih podatkov. Navedeno pomeni, da se predhodno soglasje zahteva le, ko gre za obdelavo osebnih podatkov, podatki podjetij in organizacij pa niso osebni podatki, zato se predhodno soglasje ne zahteva za pošiljanje komercialnih sporočil podjetjem ali drugim organizacijam (npr. za pošiljanje na info@podjetje.si se predhodno soglasje ne zahteva). 
 
Za dodatne informacije v zvezi s pogoji informiranja podjetij in organizacij po elektronski pošti (t.i. mailing) predlagamo, da se obrnete na pristojne službe (Tržni inšpektorat RS (TIRS) nadzira izvajanje ZEPT; Agencija za komunikacijska omrežja in storitve (AKOS), pa nadzira izvajanje ZEKom-1).
 
IP še dodaja, da javno objavljeni podatki zaposlenih (npr. ime.priimek@podjetje.si) sodijo med osebne podatke, zato je treba za njihovo obdelavo zagotoviti ustrezno pravno podlago in druge pogoje na področju varstva osebnih podatkov. Ob tem velja dodati, da informiranje na zakonito objavljene e-naslove zaposlenih načeloma ni sporno, tudi brez predhodnega soglasja, pod pogojem, da se informira skladno z namenom za katerega so bili podatki objavljeni – več o tem glej mnenje IP št. 07121-1/2020/1951, z dne 30.10.2020.
 
Upamo, da smo vam s pojasnili uspeli pomagati.
 
Lep pozdrav,
 
 
 
Pripravil:
Anže Novak,                                                    
Svetovalec pooblaščenca
za preventivo
 
Mojca Prelesnik, univ. dipl. prav.,
Informacijska pooblaščenka
