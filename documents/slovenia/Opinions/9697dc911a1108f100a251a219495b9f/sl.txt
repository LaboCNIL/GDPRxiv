

Pridobivanje osebnih podatkov s strani odvetnika
+
-


Datum: 02.11.2022
Številka: 07121-1/2022/1181

Kategorije: Pravne podlage, Pridobivanje OP iz zbirk
                        Pri Informacijskem pooblaščencu (IP) smo prejeli vaše zaprosilo za mnenje. Zanima vas, po kakšnih pravilih je odvetniku dostopna informacija o vozilu, ki je last fizične osebe, ter ali je v postopku, ki ga opisujete, prišlo do zlorabe osebnih podatkov. Pojasnjujete, da ste dobili poziv za plačilo kazni v zvezi s parkiranjem na Hrvaškem.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Pridobivanje osebnih podatkov iz evidence registriranih vozil je dovoljeno, če jih odvetnik potrebuje pri opravljanju odvetniškega poklica v posamični zadevi.
 
 
O b r a z l o ž i t e v:
 
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da IP v okviru izdaje mnenja ne more odločati o zakonitosti konkretnega ravnanja posameznega upravljavca. Prav tako IP pojasnjuje, da je pristojen zgolj za nadzor nad zakonitostjo obdelave osebnih podatkov in se glede na pristojnosti, določene v 2. členu ZInfP, ni pristojen opredeljevati do vprašanj, ki se nanašajo na dolžnost plačila kazni oziroma stroškov ter upravičenost do izterjave zneska.
 
IP je v zvezi s pridobivanjem podatkov lastnikov oziroma uporabnikov vozil po slovenskem odvetniku za izterjavo neplačanih parkirnin na Hrvaškem v preteklosti že vodil inšpekcijski postopek. Zaključek in ugotovitve je IP predstavil v sporočilu za javnost z dne 29. 3. 2017, ki je dostopno na spletni strani IP https://www.ip-rs.si/novice/6051f2192c6a9.
 
Prav tako je IP na podobna vprašanja že odgovarjal in o tem izdal mnenja, s katerimi se lahko seznanite na povezavi https://www.ip-rs.si/mnenja-gdpr/, npr. mnenje št. 07121-1/2020/1987 z dne 4. 11. 2020 in mnenje št. 07121-1/2020/1383 z dne 7. 8. 2020.
 
Iz teh mnenj izhaja, da morajo skladno z 10. členom Zakona o odvetništvu (Uradni list RS, št. 18/93, 24/96 – odl. US, 24/01, 54/08, 35/09, 97/14, 8/16 – odl. US, 46/16, 36/19 in 130/22, v nadaljevanju ZOdv) ne glede na določbe drugih zakonov, ki določajo posredovanje osebnih podatkov upravljavcem osebnih podatkov in uporabnikom osebnih podatkov, državni organi, organi samoupravnih lokalnih skupnosti ter nosilci javnih pooblastil, brez privolitve posameznika, na katerega se osebni podatki nanašajo, brezplačno dati odvetniku podatke, ki jih potrebuje pri opravljanju odvetniškega poklica v posamični zadevi in to v roku 15 dni od dneva, ko prejmejo pisno zahtevo odvetnika.
 
Skladno z navedeno določbo je odvetnik torej upravičen do pridobivanja osebnih podatkov o domnevnih dolžnikih svoje stranke, kadar te podatke potrebuje za opravljanje dejanj, ki sodijo med storitve odvetniškega poklica. Storitve odvetniškega poklica pa so skladno z določbo 2. člena ZOdv pravno svetovanje, zastopanje in zagovarjanje stranke pred sodišči in drugimi državnimi organi, sestavljanje listin in zastopanje stranke v njihovih pravnih razmerjih. Običajno se osebni podatki v zvezi z lastništvom vozil pridobivajo iz evidence registriranih vozil, ki jo na podlagi Zakona o motornih vozilih (Uradni list RS, št. 75/17 in 92/20 – ZPrCP-E) vodi ministrstvo, pristojno za promet. IP meni, da je pridobivanje teh osebnih podatkov dovoljeno, če jih odvetnik potrebuje za opravljanje zgoraj navedenih storitev skladno z ZOdv. Če pa bi odvetnik osebne podatke zgolj pridobil in pri tem ne bi opravil nobene dodatne storitve za svojo stranko, bi lahko šlo za nezakonito obdelavo osebnih podatkov.
 
 
Lepo vas pozdravljamo,
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
