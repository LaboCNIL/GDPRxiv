

Pridobitev zdravstvenih podatkov o očetu pri izvajalcih zdravstvene dejavnosti
+
-


Datum: 18.11.2021
Številka: 07121-1/2021/2307

Kategorije: Pridobivanje OP iz zbirk, Zdravstveni osebni podatki
                        Pri Informacijskem pooblaščencu (IP) smo dne 16. 11. 2021 prejeli vaše vprašanje (povzetek), ali lahko s potrdilom osebne zdravnice o tem, da vaš oče ne more skrbeti zase zaradi demence in da ste upravičeni do zdravstvenih informacij oz. komuniciranja z ambulanto, pridobite določene zdravniške izvide tudi od UKC LJ. Zanimajo vas tudi, ali lahko opravljate tudi druga dejanja za očeta, npr. naročanje. Oče nima žene in nima skrbnika. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Pri tem še pojasnjujemo, da se lahko do konkretnih primerov želene obdelave osebnih podatkov dokončno in zavezujoče opredelimo le v pritožbenem postopku. Zato so spodnja pojasnila le splošna.
 
Opisano potrdilo oziroma dogovor velja le v razmerju med vami in ambulanto družinske medicine, ki je izdala dokument. 
 
Toda zgornji dokument lahko pri drugih izvajalcih zdravstvene dejavnosti pogojno služi kot dokazilo, da je oče privolitveno nesposoben. V primeru očetove privolitvene nesposobnosti imate namreč pravico do odločanja o njegovi zdravstveni oskrbi, vključno s pravico do seznanitve z njegovimi zdravstvenimi podatki in zdravstveno dokumentacijo. To velja pod pogojem, da oče nima skrbnika ali privolitveno sposobnega zakonca oziroma zunajzakonskega partnerja ali zdravstvenega pooblaščenca. 
 
 
O b r a z l o ž i t e v:
 
Zgolj s sklicevanjem na opisano potrdilo oz. dogovor ne morete pri drugih izvajalcih pridobivati zdravstvenih podatkov ali zdravstvene dokumentacije očeta. Ta dokument nima splošnih učinkov in (samo)zavezuje le ambulanto, ki ga je izdala. Ker pa je v potrdilu naveden konkreten razlog za upravičenost do komunikacije med vami in ambulanto, lahko ta dokument služi kot dokazilo o privolitveni nesposobnosti vašega očeta v primeru, da boste pri drugih izvajalcih zaprosili za seznanitev z zdravstvenimi podatki ali zdravstveno dokumentacijo očeta.
 
Podlaga za vaš vstop v zdravstveno oskrbo očeta je v četrtem odstavku 37. člena Zakona o pacientovih pravicah (ZPacP). S to določbo povezana podlaga za uveljavljanje pravice do seznanitve pa je v sedmem odstavku istega člena in v četrti alineji drugega odstavka 45. člena ZPacP.
 
IP ni pristojen za presojanje, ali je predmetno potrdilo zadosten dokaz za očetovo privolitveno nesposobnost. To stanje lahko presoja le izvajalec zdravstvene dejavnosti. IP tudi ni pristojen za pojasnjevanje o možnostih in pogojih za uresničevanje drugih pravic, ki niso s področja varstva osebnih podatkov.
 
Prijazen pozdrav,
 
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
