

Pridobitev podpisanih opornih točk z govorilnih ur s strani staršev
+
-


Datum: 20.10.2020
Številka: 07121-1/2020/1865

Kategorije: Pravica do seznanitve z lastnimi osebnimi podatki, Vrtec, Šolstvo
                        Pri Informacijskem pooblaščencu (IP) smo dne 13. 10. 2020 prejeli vaše vprašanje o tem, ali ste upravičeni od vrtca pridobiti dokument, ki se nanaša na vašega otroka, in ki ste ga na govorilnih urah podpisali. Vzgojiteljica vam je dala dokument v podpis ter ga vzela. Po vaših navedbah naj bi šlo za zapisnik ali poročilo o otroku, po navedbah vrtca pa naj bi šlo za oporne točke vzgojiteljice, saj vrtec ne vodi zapisnikov; za podpis vas je vzgojiteljica prosila, ker je imela z vsakim staršem posebno govorilno uro, s čimer je dobila le potrditev zase, da je z enakimi vsebinami seznanila oba starša. Zanima vas tudi, ali je vrtec prekoračil pooblastila z zahtevo po podpisu tega dokumenta. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.1. Če gre za dokument, ki ni del vrtčevske dokumentacije, pač pa gre za osebne zapiske vzgojiteljice, starši načeloma ne morejo od vrtca zahtevati kopije dokumenta s sklicevanjem na pravico do seznanitve z lastnimi osebnimi podatki. 2. Vprašanje v zvezi z zahtevo po podpisu dokumenta ne spada v pristojnost IP.O b r a z l o ž i t e v:Pravica do seznanitve z lastnimi osebnimi podatki se lahko uvejavlja tudi v zvezi z zbirkami osebnih podatkov, ki jih vodijo vzgojno izobraževalne organizacije. Tako je na podlagi člena 15 Splošne uredbe o varstvu podatkov možno pridobiti kopijo osebnih podatkov (najpogosteje se ti nahajajo v dokumentih), ki se nanašajo na starše (vsak lahko da zahtevo le zase) ali na njihove otroke, ki obiskujejo vrtec. Vendar to velja le glede tistih osebnih podatkov, katerih upravljavec je vrtec. Po členu 4 Splošne uredbe o varstvu podatkov upravljavec pomeni fizično ali pravno osebo, javni organ, agencijo ali drugo telo, ki samo ali skupaj z drugimi določa namene in sredstva obdelave; namene in sredstva obdelave lahko določa tudi zakon. Če nekega zapisa – glede na vsebino, vir, namen, hrambo, obliko in način vodenja – ni možno šteti za dokument v upravljanju vrtca, ta ne more biti zavezanec za uresničitev zahteve staršev.Iz dosedanje pritožbene prakse IP izhaja, da osebni zapiski vzgojiteljic oziroma vzgojiteljev, namenjeni pripravi na pogovorne ure, niso del vrtčevskih zbirk osebnih podatkov, ker gre za osebne, neobvezne, neformalne, nepredpisane in po vsebini, namenu in obliki avtonomne zapise, glede katerih ima razpolagalna upravičenja le oseba, ki ga je pripravila. Tak dokument ponavadi tudi ni del zbirke osebnih podatkov v smislu (6) točke člena 4 Splošne uredbe o varstvu podatkov, zaradi česar se z njim praviloma ni možno seznaniti niti pri sami vzgojiteljici oziroma vzgojitelju.Zgornje mnenje je načelno, saj lahko IP o pravici do seznanitve v nekem konkretnem primeru dokončno odloči le v pritožbenem postopku, v okviru katerega se ugotovi dejansko stanje in glede na to presodi, ali so izpolnjeni vsi materialnopravni pogoji za seznanitev. V takem postopku bi se tudi presodilo, kakšen pomen ima za samo pravico dejstvo, da ste želeni dokument tudi podpisali. Pri IP lahko vložite pritožbo zoper odločitev vrtca v 15 dneh od prejema zavrnilnega odgovora.  Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
