

Prijava glede nepooblaščene obdelave osebnih podatkov
+
-


Datum: 25.08.2021
Številka: 07121-1/2021/1582

Kategorije: Pravne podlage, Zavarovanje osebnih podatkov
                        Informacijski pooblaščenec (v nadaljevanju IP) je po e-pošti prejel vaše vprašanje. Navajate, da sumite, da nekdo izmed osebja zdravstvene ustanove izdaja osebne podatke poškodovancev. Sprašujete, kam lahko podate prijavo, na katero osebo in kateri e-naslov? Zanima vas tudi, kakšna kazen doleti osumljene.
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.
 
Pojasnjujemo, da pomeni obdelava osebnih podatkov skladno z drugim odstavkom 6. člena Splošne uredbe med drugim tudi razkritje s posredovanjem, razširjanje ali drugačno omogočanje dostopa. Za zakonito obdelavo osebnih podatkov (npr. za posredovanje podatkov) mora obstajati ustrezna pravna podlaga skladno s prvim odstavkom 6. člena Splošne uredbe. Pravne podlage za obdelavo posebnih vrst osebnih podatkov (»občutljivi osebni podatki«, kot so npr. zdravstveni podatki), so določene v drugem odstavku 9. člena Splošne uredbe in so npr. naslednje: posameznik, na katerega se nanašajo osebni podatki, je dal izrecno privolitev v obdelavo navedenih osebnih podatkov za enega ali več določenih namenov (točka (a)); obdelava je potrebna za namene preventivne medicine ali medicine dela, oceno delovne sposobnosti zaposlenega, zdravstveno diagnozo, zagotovitev zdravstvene ali socialne oskrbe ali zdravljenja ali upravljanje sistemov in storitev zdravstvenega ali socialnega varstva (točka (h)) ali obdelava je potrebna iz razlogov javnega interesa na področju javnega zdravja (točka (i)).
 
Zdravstvena ustanova mora pri obdelavi osebnih podatkov sprejeti tudi ustrezne tehnično-organizacijske ukrepe za zavarovanje osebnih podatkov, npr. onemogočiti mora nepooblaščen dostop do osebnih podatkov in razkritje nepooblaščenim osebam. Tako npr. prvi odstavek 14. člena ZVOP-1 določa, da morajo biti občutljivi osebni podatki pri obdelavi posebej označeni in zavarovani tako, da se nepooblaščenim osebam onemogoči dostop do njih, razen v primeru iz 5. točke 13. člena tega zakona. Več o ukrepih za zavarovanje osebnih podatkov si lahko preberete v Smernicah IP Zavarovanje osebnih podatkov, ki so dostopne na:
https://www.ip-rs.si/fileadmin/user_upload/Pdf/smernice/Smernice_o_zavarovanju_OP.pdf. Napotke glede posredovanja podatkov pacientov pa si lahko preberete tudi v Smernicah za izvajalce zdravstvenih storitev, ki so dostopne na:
https://www.ip-rs.si/fileadmin/user_upload/Pdf/brosure/Smernice_za_izvajalce_zdr._storitev_net.pdf (od strani 21 dalje).
 
V zvezi s sankcijami pojasnjujemo, da se morebitna odgovornost osebja ugotavlja v prekrškovnem postopku in sicer državni nadzornik za varstvo podatkov izreče opozorilo ali sankcijo (globo ali opomin) za prekršek glede na konkretne okoliščine primera. Na tem mestu zgolj primeroma izpostavimo, da se skladno z 91. členom ZVOP-1 z globo od 4.170 do 12.510 eurov kaznuje za prekršek pravna oseba, samostojni podjetnik posameznik ali posameznik, ki samostojno opravlja dejavnost, če obdeluje osebne podatke, ne da bi imel za to podlago v zakonu ali v osebni privolitvi posameznika; če obdeluje občutljive osebne podatke v nasprotju s 13. členom ali jih ne zavaruje v skladu s 14. členom oz. če zbira osebne podatke za namene, ki niso določeni in zakoniti, ali če jih nadalje obdeluje v nasprotju s 16. členom. Z globo od 830 do 2.080 eurov se lahko za navedeni prekršek kaznuje tudi odgovorna oseba pravne osebe, samostojnega podjetnika posameznika ali posameznika, ki samostojno opravlja dejavnost. Posamezniku pa se lahko za navedeno kršitev naloži globa od 200 do 830 eurov. Nekaj informacij o upravnih globah skladno s Splošno uredbo pa si lahko preberete npr. v mnenju IP št. 0712-1/2019/285 z dne 12.2.2019. Vsa mnenja IP lahko poiščete s pomočjo iskalnika www.ip-rs.si/vop.
 
V kolikor želite podati prijavo v zvezi z domnevnimi kršitvami pri IP, si lahko pomagate z obrazcem »Prijava kršitve varstva osebnih podatkov (Obrazec ZIN PRIJAVA)«, ki je objavljen na povezavi: https://www.ip-rs.si/obrazci/varstvo-osebnih-podatkov/. Predlagamo vam, da prijavi priložite čim več informacij, podatkov oziroma dokazil, s katerimi razpolagate glede kršitev, ki jih navajate v dopisu.  Prijavo lahko pošljete po pošti na naslov Informacijski pooblaščenec, Dunajska cesta 22, 1000 Ljubljana ali po e-pošti na: gp.ip@ip-rs.si.
 
V upanju, da vam bodo naša napotila v pomoč, vas lepo pozdravljamo.
 
 
Mojca Prelesnik, univ.dipl.prav.,                                                
informacijska pooblaščenka
                       
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo 
