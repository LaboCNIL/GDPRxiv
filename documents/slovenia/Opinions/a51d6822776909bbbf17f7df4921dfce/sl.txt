

Posredovanje osebnih podatkov tretji osebi za uporabo aplikacije za ocenjevanje medsebojnih odnosov in merjenje delovne učinkovitosti
+
-


Datum: 15.04.2021
Številka: 07121-1/2021/602

Kategorije: Delovna razmerja, Pogodbena obdelava podatkov
                        Informacijski pooblaščenec (v nadaljevanju: IP) je prejel vaše sporočilo, v katerem nas prosite za mnenje. Kot pojasnjujete ste zaposleni v zdravstveni ustanovi in vas je odgovorna oseba organizacijske enote obvestila, da je za namene ocenjevanja medosebnih odnosov in merjenja delovne učinkovitosti najela tretjo pravno osebo, ki ima v ta namen izdelano »aplikacijo«. Delavci v operativi naj bi tako ocenjevali medosebne odnose z ostalimi sodelavci, vaši nadrejeni pa bodo merili vašo delovno učinkovitost. Za pomoč v smislu pravnega mnenja ste zaprosili pravnike krovnega sindikata. Predhodno niste podpisali nobenih formularjev za privolitev posredovanja, zbiranja in obdelovanja vaših osebnih podatkov tretji osebi. Zanima vas, ali je posredovanje osebnih podatkov zaposlenih na omenjen način po našem mnenju skladno z veljavno zakonodajo. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Informacijski pooblaščenec (v nadaljevanju IP) uvodoma pojasnjuje, da v okviru podaje nezavezujočih mnenj ne more ocenjevati ali presojati zakonitosti posredovanja osebnih podatkov, do katerega pride v primeru uporabe specifične programske opreme ali aplikacije, temveč bi to lahko preveril lahko le v okviru uradnega inšpekcijskega postopka, kjer si bi se pridobilo podrobne informacije o obsegu in načinu delovanja zadevne aplikacije, pravnih podlagah za obdelavo osebnih podatkov pri njenem delovanju, predvidenih tehničnih in organizacijskih ukrepih za varnost podatkov in upoštevanju drugih temeljnih načel varstva osebnih podatkov ter dolžnosti upravljavca osebnih podatkov.
Kar lahko pojasnimo izven takšnega inšpekcijskega postopka je, da se lahko delodajalec (samostojno) odloči, da bo obdelavo osebnih podatkov poveril zunanjemu izvajalcu, t.i. (pogodbenemu) obdelovalcu (kot npr. to velja za najemanje storitev zunanjega računovodskega servisa za obračun plač), pri čemer mora z njim skleniti ustrezno pogodbo ter upoštevati zahteve, ki jih za pogodbeno obdelavo osebnih podatkov določa 28 člen Splošne uredbe. Za to ne potrebuje predhodnega dovoljenja ali privolitve zadevnih posameznikov, v tem primeru zaposlenih, morata pa kot rečeno tako upravljavec kot obdelovalec upoštevati zahteve člena 28 Splošne uredbe glede ureditve medsebojnih pravic in obveznosti ter spoštovati ostale zahteve Splošne uredbe.
Kateri podatki se bodo v konkretnem primeru obdelovali, za katere vse namene in ali so oz. bodo pri tem upoštevane zahteve zakonodaje o varstvu osebnih pa lahko kot rečeno preverimo le v okviru inšpekcijskega postopka. Če menite, da bi pri uporabi zadevne aplikacije lahko prišlo do kršitev, lahko v prvi vrsti o tem obvestite pooblaščeno osebo za varstvo osebnih podatkov, ki je imenovana v vaši instituciji in pridobite njeno mnenje oziroma jo prosite za ukrepanje; po potrebi je lahko tudi podaja predloga za uvedbo inšpekcijskega nadzora.
 
S spoštovanjem,
 
Mojca Prelesnik, univ.dipl.prav.,                                                                                                  
informacijska pooblaščenka
 
Pripravil:                                                                                                                                 
mag. Andrej Tomšič,
namestnik informacijske pooblaščenke        
 
