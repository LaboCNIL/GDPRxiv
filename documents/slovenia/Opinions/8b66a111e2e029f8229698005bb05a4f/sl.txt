

Blokiran profil na FB in IG, izvrševanje pravic
+
-


Datum: 23.03.2022
Številka: 07121-1/2022/338

Kategorije: Pravica do pozabe, Svetovni splet
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da vam je Facebook blokiral uporabniški profil, zato do njega in do skupin, ki jih prek profila vodite, ne morete dostopati. Enako se vam je zgodilo na Instagramu. Radi bi izbrisali uporabniške profile. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
Tako z družbo Facebook kot tudi z družbo Instagram (ki sedaj sodita v krovno družbo Meta Platforms Inc) ste se ob odprtju svojega uporabniškega računa strinjali z njunimi splošnimi pogoji poslovanja. Iz splošnih pogojev poslovanja pa med drugim izhaja, da družbi v primeru določenih kršitev uporabnikom onemogočita uporabo določenih storitev ali celo uporabniških profilov. IP nadalje ne more komentirati konkretnih pogojev uporabe platform družbenih omrežij, saj to presega njegove pristojnosti.
Ne glede na to, da je uporabniški račun na družbenem omrežju blokiran, mora imeti posameznik še vedno možnost izvrševati svoje pravice, ki jih ima po Splošni uredbi. Ena izmed pravic je izbris osebnih podatkov, ki jo ureja člena 17 Splošne uredbe. Na tej podlagi ima posameznik, na katerega se nanašajo osebni podatki, pravico doseči, da upravljavec (npr. Facebook) brez nepotrebnega odlašanja izbriše osebne podatke v zvezi z njim, upravljavec pa ima obveznost osebne podatke brez nepotrebnega odlašanja (oz. v roku enega meseca) izbrisati. Ta pravica je omejena na taksativno naštete primere, ki so določeni v členu 17(3). Več o pravici do izbira si lahko preberete na spletni strani: https://tiodlocas.si/zelim-izbrisati-svoje-podatke/.
Svetujemo vam, da poskusite uveljavljati svojo pravico, četudi niste vpisani v svoj uporabniški račun. Na platformi Facebook bi morda to lahko poskusili v okviru središča za pomoč, na primer pod rubriko Pravilniki in prijavljanje (https://www.facebook.com/help/1126628984024935/?helpref=hc_fnav). V kolikor pa pravice dejansko ne morete učinkovito uveljavljati, vam svetujemo, da vložite pritožbo pri pritožbenem organu. Ker ima Meta Platforms Ireland Ltd glavni sedež v EU na Irskem, za pritožbene zadeve nastopa irski nadzorni organ za varstvo osebnih podatkov kot vodilni nadzorni organ (kontaktni podatki organa so dostopni na: https://www.dataprotection.ie/en/contact/how-contact-us). V skladu s členom 77 Splošne uredbe pa lahko takšno pritožbo vložite tudi pri IP.
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP
