

Upravljavec in hkrati obdelovalec pri videonadzoru javnih površin
+
-


Datum: 02.07.2021
Številka: 07120-1/2021/345

Kategorije: Video in avdio nadzor, Pogodbena obdelava podatkov
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nas sprašujete, ali je lahko občina upravljavec in hkrati obdelovalec osebnih podatkov v primeru uvedbe video nadzora na javnih površinah. Ker občina razpolaga z notranjem znanjem pri obdelavi podatkov in vzdrževanju potrebne strojne in programske opreme, ne bi sklenila pogodbe z zunanjimi obdelovalci. Pri tem pa izpostavljate 77. člen predloga Zakona o varstvu osebnih podatkov (ZVOP-2), ki v tretjem odstavku navaja, da smejo videonadzor za javni sektor izvajati le uradne osebe ali pooblaščeno varnostno osebje, za zasebni sektor pa pooblaščeno varnostno osebje. Osebe ali osebje iz prejšnjega stavka mora biti izrecno pooblaščeno za izvajanje videonadzora
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
V zvezi s prvim delom vašega vprašanja, torej, ali je lahko občina hkrati upravljavec in obdelovalec osebnih podatkov, vam odgovarjamo, da takšna kombinacija ni predvidena z zakonodajo in niti ni smiselna. Splošna uredba opredeljuje oba koncepta oziroma vlogi, ločeno, izključujoče in na dokaj jasen način, pri interpretaciji razmejitve pa si lahko pomagamo tudi s Smernicami  Evropskega odbora za varstvo podatkov št. 07/2020 o konceptih upravljavca in obdelovalca v Splošni uredbi.
 
Pojem »upravljavec« je opredeljen v sedmem odstavku 4. člena Splošne uredbe kot »fizično ali pravno osebo, javni organ, agencijo ali drugo telo, ki samo ali skupaj z drugimi določa namene in sredstva obdelave; kadar namene in sredstva obdelave določa pravo Unije ali pravo države članice, se lahko upravljavec ali posebna merila za njegovo imenovanje določijo s pravom Unije ali pravom države članice«. Pojem »obdelovalec« pa skladno z osmim odstavkom istega člena »pomeni fizično ali pravno osebo, javni organ, agencijo ali drugo telo, ki obdeluje osebne podatke v imenu upravljavca«
 
Temeljni opredelilni element upravljavca je, da sam ali skupaj z drugimi »določa namene in sredstva obdelave«. Obdelovalec pa je subjekt, ki osebne podatke obdeluje »v imenu upravljavca« in po njegovih navodilih, in sicer nujno na podlagi pogodbe, katere obvezno vsebino določa tretji odstavek 28. člena Splošne uredbe. 29. člen omenjene uredbe celo določa, da obdelovalec in katera koli oseba, ki ukrepa pod vodstvom upravljavca ali obdelovalca in ima dostop do osebnih podatkov, teh podatkov ne sme obdelati brez navodil upravljavca, razen če to od njega zahteva pravo Unije ali pravo države članice.
 
Iz navedenega je že na prvi pogled jasno, da je posamezen subjekt, ki obdeluje osebne podatke, bodisi upravljavec bodisi obdelovalec. Splošna uredba vključuje tudi pojem skupnega upravljavstva, vendar se ta na vaš primer ne nanaša, zato tega na tem ne bomo opisovali.
 
Glede vašega drugega dela vprašanja, ki se nanaša na tolmačenje določb prihajajočega ZVOP-2, pa se v tem trenutku nima smisla opredeljevati, saj gre šele za predlog in ne za sprejet predpis, ki bi ga lahko komentirali. Glede na dosedanjo zgodovino sprejemanja ZVOP-2 je nemogoče napovedati, kdaj bo zakon sprejet in – ključno – s kakšno vsebino. Glede na besedilo, ki ga navajate, ne kaže, da bi predlog predvideval obvezno sklenitev pogodbe o obdelavi z obdelovalci, ki so ločeni od upravljavca in izpolnjujejo pogoje za opredelitev »obdelovalca«, temveč predvideva druge, specialne pogoje. Kot rečeno, pa moramo še počakati na besedilo zakona, kot bo dejansko sprejeto in veljavno.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
