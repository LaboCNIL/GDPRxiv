

Neposredno trženje na e-naslove pridobljene na Bizi.si
+
-


Datum: 18.02.2022
Številka: 07121-1/2022/200

Kategorije: Elektronska pošta, Neposredno trženje, nagradne igre, Pravica do pozabe
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem vas zanima, ali je opisana uporaba e-naslovov skladna z zakonodajo:

 Ali lahko pošiljate sporočila na elektronske naslove poslovnih subjektov, ki ste jih pridobili iz baze Bizi.si. Pošiljali bi sporočila s katerimi bi promovirali pobude spremembe ustave in sporočila za promocijo izdelkov. Na dno sporočila bi navedli, da se posameznik lahko odjavi od prejemanja sporočil. Menite, da ne gre za obdelavo osebnih podatkov, temveč za podatke pravnih oseb.
 Zanima vas, v kolikor se posameznik odjavi od prejemanja sporočil, ali to pomeni, da mu iz vašega elektronskega naslova ne smete več pošiljati sporočil ali mu ne smete pošiljati sporočil tudi z drugega e-naslova vašega podjetja.

 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Dokončnega odgovora vam v okviru neobvezujočega mnenja ne moremo podati, temveč to lahko storimo le v okviru inšpekcijskega postopka.
IP uvodoma pojasnjuje, da je elektronski naslov, ki pripada posamezniku, njegov osebni podatek, in to ne glede na to, ali gre za njegov zasebni elektronski naslov (ime.priimek@gmail.com,  xy@yahoo.com ipd.) ali njegov službeni osebni elektronski naslov (ime.priimek@podjetje.si ipd.), zato mora imeti podjetje, ki izvaja neposredno trženje, pravno podlago za vnos in hrambo tega podatka v zbirki, ki jo uporablja za izvajanje neposrednega trženja. Navedeno ne velja za skupne elektronske naslove oz. splošne elektronske naslove podjetja (npr. info@podjetje.si), saj v takšnem primeru načeloma ne gre za obdelavo osebnih podatkov, kar pomeni, da to ne sodi v pristojnost IP. 
Neposrednega trženja Splošna uredba ne ureja posebej, zato se v tem delu še naprej uporabljajo določbe ZVOP-1 (72. in 73. člen), ki pa se sicer uporablja zgolj za neposredno trženje po navadni pošti, zato se tudi pristojnost IP nanaša samo na ta del. Neposredno trženje po elektronski pošti je urejeno v specialnih predpisih, in sicer v Zakonu o elektronskih komunikacijah (Uradni list RS, št. 109/12, 110/13, 40/14 – ZIN-B, 54/14 – odl. US, 81/15 in 40/17; v nadaljevanju ZEKom-1), predvsem vas napotujemo na 158. člen ZEKom-1, in Zakonu o elektronskem poslovanju na trgu (Uradni list RS, št. 96/09 – uradno prečiščeno besedilo in 19/15; v nadaljevanju: ZEPT), nadzor nad izvajanjem njunih določb pa je v pristojnosti Agencije za komunikacijska omrežja in storitve RS (v nadaljevanju: AKOS) oziroma Tržnega inšpektorata RS (v nadaljevanju: TIRS).
ZEKom-1 neposrednega trženja oziroma neželene pošte ne definira, napotujemo vas pa na definicijo iz ZVOP-1, ki  v 72. členu določa, da se lahko uporablja osebne podatke posameznikov tudi za namene ponujanja blaga, storitev, zaposlitev ali začasnega opravljanja del z uporabo poštnih storitev, telefonskih klicev, elektronske pošte ali drugih telekomunikacijskih sredstev. Po mnenju IP bi lahko v obeh primerih šlo za neposredno trženje.
Podjetje ima podlago za pridobivanje ter hrambo elektronskih naslovov posameznikov v zbirki, ki jo uporablja za namene neposrednega trženja, če so izpolnjeni zakonski pogoji za zakonito pošiljanje komercialnih sporočil, tj. predhodna privolitev naslovnika sporočila (naročnika oz. uporabnika) oziroma predhodni nakup storitve ali produkta (t. i. mehki opt-in iz drugega odstavka 158. člena Zakona o elektronskih komunikacijah, ZEKom-1). Pomembno je tudi poudariti, da je odgovornost za zakonitost pridobivanja ter hrambe osebnih podatkov na podjetju, ki izvaja neposredno trženje, četudi podatke pridobiva preko iskalnika ali podobne storitve, ki mu jo nudi druga družba.
V zvezi s prvim vprašanjem vas IP napotuje na že objavljeno mnenje, v katerem je IP podrobneje pojasnil o neposrednem trženju na e-naslove pridobljene v okviru platforme Bizi.si:

Neposredno trženje na elektronske naslove pridobljene na Bizi.si, št. 0712-1/2019/2944, z dne 24. 12. 2019: https://www.ip-rs.si/mnenja-gdpr/6048a487999b0. 

V kolikor pravno podlago za neposredno trženje predstavlja drugi odstavek 158. člena ZEKom-1, torej ko fizična ali pravna oseba, ki od kupca svojih izdelkov ali storitev pridobi njegov elektronski naslov za elektronsko pošto, ta naslov uporablja za neposredno trženje svojih podobnih izdelkov ali storitev pod pogojem, mora ta fizična ali pravna oseba kupcu ponuditi jasno in izrecno možnost, da brezplačno in enostavno zavrne takšno uporabo svojega elektronskega naslova takrat, ko so ti podatki za stike pridobljeni in ob vsakem sporočilu v primeru, da kupec ni zavrnil takšne uporabe že na začetku. 
Tudi sicer Splošna uredba v členu 21 daje vsakemu posameznik pravico do ugovora. Člen v drugem odstavku določa, da kadar se osebni podatki obdelujejo za namene neposrednega trženja, ima posameznik, na katerega se nanašajo osebni podatki, pravico, da kadar koli ugovarja obdelavi osebnih podatkov v zvezi z njim za namene takega trženja, vključno z oblikovanjem profilov, kolikor je povezano s takim neposrednim trženjem. Nadalje četrti odstavek istega člena določa, da je treba posameznika, na katerega se nanašajo osebni podatki, na pravico iz odstavkov 1 in 2 izrecno opozoriti najpozneje ob prvem komuniciranju z njim in mu to pravico predstaviti jasno in ločeno od vseh drugih informacij.
V zvezi z vašim drugim vprašanjem IP pojasnjuje, da v kolikor gre za obdelavo podatkov posameznikov na podlagi člena 158 ZEKom-1, gre v takem primeru za vprašanje glede interpretacije določbe ZEKom-1, za kar IP ni pristojen, vendar bi se bilo na tem mestu bolj smiselno obrniti na AKOS. Ne glede na to pa je IP mnenje, da je drugi odstavek 158. člena jasen, da v kolikor gre za neposredno trženje s strani določene pravne osebe (z ene ali druge elektronske pošte), lahko kupec zavrne takšno uporabo njegovega elektronskega naslova s strani pravne osebe v celoti. V kolikor bi pa posameznik ugovarjal obdelavi v skladu s Splošno uredbo, je IP prav tako mnenja, da ta ugovor velja za upravljavca osebnih podatkov, del katerega so tudi vsi njegovi zaposleni. V kolikor bi šlo v danem primeru za dva ločena upravljavca, bi po mnenju IP ugovor obdelavi enemu upravljavcu pomenil, da je le ta upravljavec dolžan ravnati v skladu z določbami, ki urejajo pravico. IP pa v danem primeru v okviru neobvezujočega mnenja ne more konkretno oceniti, ali gre za enega ali dva ločena upravljavca. Ste pa kot upravljavec podatkov dolžni zagotoviti, da se podatki obdelujejo v skladu z veljavno zakonodajo (tako narekuje načelo odgovornosti iz člena 5 Splošne uredbe). 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                  
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
