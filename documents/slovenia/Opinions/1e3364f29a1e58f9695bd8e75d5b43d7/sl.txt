

Klici glede naložb v kriptovalute
+
-


Datum: 31.05.2021
Številka: 07121-1/2021/1088

Kategorije: Telekomunikacije in pošta, Zavarovanje osebnih podatkov
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da vas zadnji mesec kličejo po telefonu in prek Viberja iz različnih držav glede naložb v kriptovalute. Prosite nas za nasvet, kaj storiti. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Prevare povezane s kriptovalutami so trenutno zelo pogoste. Opozarjamo vas, da ne nasedajte takšnim klicem in ponudbam, ki so pogosto predobre, da bi bile resnične. Napotujemo vas na spletno stran Varni na internetu, kjer si lahko o takšnih prevarah preberete in tudi ugotovite, kako jih prepoznati: https://www.varninainternetu.si/ne-nasedajte-obljubam-o-bajnih-zasluzkih-na-kripto-trgovalnih-platformah/. Na navedene prevare opozarja tudi policija: https://www.policija.si/medijsko-sredisce/sporocila-za-javnost/sporocila-za-javnost-gpue/106584-policija-opozarja-povecano-stevilo-goljufij-ki-se-nanasajo-na-investicijska-vlaganja.
 
Takšni klici na vašo telefonsko številko so lahko posledica objave na spletu velike zbirka podatkov 533 milijonov posameznikov, ki naj bi izhajala iz omrežja Facebook, do katere je prišlo aprila letos. Med temi posamezniki je okoli 110.000 Slovencev. Med objavljenimi podatki so tudi ime uporabnika, spol, telefonska številka in številka profila na omrežju Facebook. Obstaja verjetnost, da je bila tudi vaša telefonska številka objavljena na takšen način. Več o samem incidentu si lahko preberete na: https://www.cert.si/razkrite-tel-stevilke-533-mio-facebook-uporabnikov/. Ali je bila tudi vaša telefonska številka nezakonito razkrita, pa lahko preverite na spletni strani https://haveibeenpwned.com/ z vpisom svoje telefonske številke (s slovensko predpono +386). Irski nadzorni organ za varstvo podatkov je v zvezi z incidentom že začel s postopkom zoper družbo Facebook.
 
Svetujemo vam, da se na takšne klice ne odzivate in prekinete z njimi vse stike, njihovo  telefonsko številko pa blokirate. V kolikor je prišlo do oškodovanja, se lahko obrnete na policijo. V prihodnje pa svetujemo, da z družbenimi omrežji (in na spletu na sploh) delite čim manj svojih osebnih podatkov, da pogosto menjujete gesla, da uporabljate močna gesla in za vsako storitev drugo geslo ter da uporabljate dvofaktorsko avtentikacijo. Več nasvetov glede varnosti na spletu lahko pridobite v naših smernicah O orodjih za zaščito zasebnosti na internetu:

https://www.ip-rs.si/fileadmin/user_upload/Pdf/smernice/O_orodjih_za_zascito_zasebnosti_na_internetu_okt2019.pdf.

 
V skladu s Splošno uredbo o varstvu podatkov imate določene pravice, na primer od upravljavca podatkov lahko zahtevate med drugim informacijo glede vira vaših osebnih podatkov (več o pravici do seznanitve z lastnimi osebnimi podatki: https://tiodlocas.si/zelim-vedeti-kaj-pocnejo-z-mojimi-podatki/). Vendar v danem primeru gre, kakor že pojasnjeno, najverjetneje za spletne prevarante, ki so zelo pogosto locirani v državah izven EU, zato je lahko uveljavljanje vaših pravic v danem primeru oteženo. 
 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP 
 
