

Javna objava imen mačk
+
-


Datum: 05.08.2020
Številka: 07121-1/2020/1372

Kategorije: Društva, Pravne podlage, Svetovni splet
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da želite na vaši spletni strani, ki je dostopna vsem, objaviti informacije o nepravilnostih pri zdravstvenih testih vzrejnih mačk bivšega člana. Pojasnjujete, da bi objavili imena mačk, ki vključujejo tudi ime vzrejališča, registrske številke mačk in številke čipov, podatkov o vzreditelju pa ne. Namen obvestila je opozoriti lastnike potomcev omenjenih mačk na možnost, da imajo tudi potomci manjše ali hujše okvare kolkov, ker je kolčna displazija dedno pogojena. Sprašujete, ali je taka objava v skladu z vidika varovanja osebnih podatkov.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Uvodoma pojasnjujemo, da lahko IP posamezne primere obdelave podatkov konkretno presoja le v okviru inšpekcijskega ali drugega upravnega postopka. IP namreč ne sme in ne more prevzeti odgovornosti posameznih subjektov za njihovo poslovanje, podobno kot to velja za druge inšpekcijske organe. Iz tega razloga v nadaljevanju podajamo zgolj splošna pojasnila ter izpostavljamo relevantno pravno podlago ter pogoje, ki morajo biti izpolnjeni, da je določena objava osebnih podatkov zakonita. Konkretno presojo pa mora opraviti izključno upravljavec osebnih podatkov.Osebni podatki pomenijo skladno s členom 4(1) Splošne uredbe o varstvu podatkov katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.Pri določitvi, ali nek podatek predstavlja osebni podatek, je ključen test o določljivost posameznika. Na določljivost posameznika pa se gleda široko, torej ne samo skozi lastne zmožnosti, namene in interese, temveč se upošteva tudi, ali bi iz podatkov, ki jih obdelujete, drugi lahko izvedeli, na koga se nanašajo podatki. Treba je upoštevati vsa sredstva, informacije in znanja, ki jih imajo na voljo tudi drugi subjekti, ki bi lahko določili, za katerega posameznika gre. Kot smo pojasnili že v mnenju IP št. 07121-1/2020/982 z dne 3. 6. 2020, lahko tudi določeni podatki o mački v kombinaciji s podatkom o imenu in priimku njenega lastnika predstavljajo osebne podatke, če je tak posameznik na podlagi navedenih podatkov določen ali vsaj določljiv. Bistveni pogoj za to, da podatki o mački postanejo osebni podatki, je torej ta, da je preko njih mogoče natančno identificirati posameznika.Za vsako obdelavo osebnih podatkov, tudi za njihovo objavo, je treba imeti zakonito in ustrezno pravno podlago. Te so določene v členu 6(1) Splošne uredbe o varstvu podatkov in so za zasebni sektor, kamor sodijo društva oziroma zveze društev, naslednje:-      privolitev (točka (a)),-      sklenitev ali izvajanje pogodbe (točka (b)),-      zakon oziroma izvajanje javnih nalog (točka (c) oziroma (e)),-      zakoniti interesi, ki prevladajo nad interesi posameznika (točka (f)).Izbira ustrezne pravne podlage za obdelavo osebnih podatkov, upoštevajoč konkretne okoliščine in namen obdelave, je obveznost upravljavca. Na splošno pojasnjujemo, da je IP za obdelavo osebnih podatkov članov društva sprejel tolmačenje, da kadar društva izvajajo dejavnosti, ki jih določajo pravila delovanja društva, potem obdelava osebnih podatkov poteka na podlagi točke (b) oziroma točke (f) člena 6(1) Splošne uredbe o varstvu podatkov. Gre torej za tiste obdelave, ki so neločljivo povezane s samim članstvom v društvu in delovanjem društva v skladu z nameni, ki so opredeljeni v temeljnih aktih društva. Priporočljivo je, da društvo v svojih aktih čim bolj natančno predpiše, katere podatke članov bo obdelovalo, na kateri pravni podlagi, za kakšen namen in koliko časa. Z vsebino teh aktov morajo biti na primeren način obveščeni tudi člani. Kadar pa gre za dejavnost obdelave podatkov, ki je člani ne bi mogli upravičeno pričakovati, ker to na primer ni predvideno z notranjimi akti, potem je obdelava osebnih podatkov praviloma dopustna na podlagi njihove privolitve. V zvezi s pravnimi podlagami za obdelavo osebnih podatkov v društvih si lahko preberete tudi mnenje IP št. 0712-1/2018/622 z dne 15. 3. 2018.IP ob tem izpostavlja, da velja zgoraj navedeno le za obdelavo osebnih podatkov članov društev. Iz vašega zaprosila pa izhaja, da bi na vaši javno dostopni spletni strani objavljali podatke, to je imena mačk z vzrejališčem, registrske številke in številke čipov mačk tudi za tiste vzreditelje, ki niso (več) člani društev v zvezi. V takšnem primeru pa pravna podlaga po 6(1)(b) oziroma (f) členu Splošne uredbe o varstvu podatkov načeloma ne bo ustrezna, saj so tovrstni centralni registri živali praviloma zakonsko urejeni (npr. na podlagi 90. člena Zakona o veterinarskih merilih skladnosti; Uradni list RS, št. 93/05, 90/12 – ZdZPVHVVR, 23/13 – ZZZiv-C, 40/14 – ZIN-B in 22/18).Lep pozdrav,                                                                                                     Mojca Prelesnik, univ. dipl. prav.,                                                                                                                                                           informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
