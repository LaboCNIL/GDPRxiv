

Snemanje z dronom
+
-


Datum: 20.04.2021
Številka: 07121-1/2021/765

Kategorije: Moderne tehnologije, Snemanje sej in javnih dogodkov, Video in avdio nadzor, Pravne podlage, Ocene učinkov v zvezi z varstvom podatkov
                        Informacijski pooblaščenec RS (v nadaljevanju IP) prejel vaše zaprosilo za mnenje glede snemanja z brezpilotnim zrakoplovom (dronom). Navajate, da ste lastnik lahkega letalnika (lažji od 250 g), ki spada v kategorijo A1 letalnikov in lahko preleti tudi naseljena območja ter naključne posameznike (iz višine do 50 m), po novi evropski direktivi. Zanima vas:

 Ali lahko opravljate panoramske posnetke naseljenih območij, brez snemanja zasebnih dvorišč (samo prelet) in to objavljate na socialnem omrežju?
 Ali lahko po dogovoru in za potrebe organizatorja opravljate posnetke športnih prireditev in vaških veselic v komercialne in nekomercialne namene?

 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem.
 
 
IP uvodoma pojasnjuje, da zakonodaja na področju letalstva predpisuje posebne pogoje za letenje in upravljanje z brezpilotnimi zrakoplovi. Predpisani so posebni postopki registracije (pred pričetkom uporabe brezpilotnega zrakoplova) in zahteve glede usposabljanja za upravljanje z brezpilotnimi zrakoplovi. V tem delu je pristojna Javna agencija za civilno letalstvo Republike Slovenije. Več v zvezi z novo EU zakonodajo na tem področji je IP opisal v izjavi za javnost: https://www.ip-rs.si/novice/6051f21930cca; Za informacije v zvezi s pogoji upravljanja z zrakoplovom v skladu s predpisi s področja letalstva (vključno z obvezno registracijo), najdete na: https://www.caa.si/brezpilotni-zrakoplovi.html.
 
Dalje pojasnjujemo, da je IP pristojen zgolj v delu, ki se nanaša na varstvo osebnih podatkov. Za zagotavljanje varstva osebnih mora operater (tj. fizična ali pravna oseba, ki izvaja letalske dejavnosti s sistemom brezpilotnega zrakoplova) pred zajemom podatkov z uporabo brezpilotnega letalnika opraviti posebno oceno učinkov v zvezi z varstvom osebnih podatkov, ki se nahaja na obrazcu iz Priloge 6 Uredbe o sistemih brezpilotnih zrakoplovov (Uradni list RS, št. 52/16, 81/16 – popr. in 195/20). Izpolnjeni obrazec iz Priloge 6 in kopijo izpolnjenega obrazca iz Priloge 2 Uredbe o sistemih brezpilotnih zrakoplovov mora operater nato posredovati IP po elektronski pošti na naslov gp.ip@ip-rs.si ali po navadni pošti na naslov: Informacijski pooblaščenec, Dunajska 22, 1000 Ljubljana.

Priloga 2: Obrazec izjave za opravljanje letalskih dejavnosti s sistemi brezpilotnih zrakoplovov
Priloga 6: Obrazec ocene učinkov v zvezi z varstvom osebnih podatkov

 
Več o oceni učinkov v zvezi z varstvom osebnih podatkov najdete na spletni strani IP.
 
Če pri snemanju z brezpilotnim zrakoplovom pride do zajema oseb, ki so na posnetkih določljive ali do zajema drugih podatkov prek katerih so posamezniki določljivi (npr. registrske tablice vozil, ki pripadajo posameznikom), potem je treba s posnetki ravnati v skladu s Splošno uredbo o varstvu podatkov. Če pri snemanju ne pride do zajema osebnih podatkov, potem se pravila varstva osebnih podatkov za ravnanje s posnetkom ne uporabljajo. Odgovor na vaše vprašanje – ali smete objaviti posnetke, ki jih opravite na nenaseljenem območju (npr. polje, travnik, gozd, itd.) – je, da za objavo takšnega posnetka ni predpisanih posebnih pogojev na področju varstva osebnih podatkov. Če posnetek vsebuje osebne podatke, potem veljajo glede objave posnetka pravila varstva osebnih podatkov. V nadaljevanju opozarjamo zlasti na zahteve glede zakonitosti in preglednosti.
 
V skladu s členom 6(1) Splošne uredbe je obdelava osebnih podatkov zakonita, če je izpolnjen vsaj eden od naslednjih pogojev:
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
Točka (f) prvega pododstavka se ne uporablja za obdelavo s strani javnih organov pri opravljanju njihovih nalog.
 
Ob tem pojasnjujemo, da je javna objava (na spletu) in zlasti na družbenih omrežjih, kjer so tveganja za poseg v pravice in svoboščine posameznikov večja, praviloma zakonita, ko je za objavo pridobljena predhodna privolitev posameznikov, ki je skladna s pogoji iz Splošne uredbe. Več v zvezi z veljavno privolitvijo najdete na spletni strani IP.
 
Glede preglednosti pojasnjujemo, da Splošna uredba v členu 13(1) zahteva, da kadar se osebni podatki v zvezi s posameznikom, na katerega se nanašajo osebni podatki, pridobijo od tega posameznika, upravljavec zadevnemu posamezniku takrat, ko pridobi osebne podatke, zagotovi vse naslednje informacije:
(a) identiteto in kontaktne podatke upravljavca in njegovega predstavnika, kadar ta obstaja;
(b) kontaktne podatke pooblaščene osebe za varstvo podatkov, kadar ta obstaja;
(c) namene, za katere se osebni podatki obdelujejo, kakor tudi pravno podlago za njihovo obdelavo;
(d) kadar obdelava temelji na točki (f) člena 6(1), zakonite interese, za uveljavljanje katerih si prizadeva upravljavec ali tretja oseba;
(e) uporabnike ali kategorije uporabnikov osebnih podatkov, če obstajajo;
(f) kadar je ustrezno, dejstvo, da upravljavec namerava prenesti osebne podatke v tretjo državo ali mednarodno organizacijo, ter obstoj ali neobstoj sklepa Komisije o ustreznosti ali v primeru prenosov iz člena 46 ali 47 ali drugega pododstavka člena 49(1) sklic na ustrezne ali primerne zaščitne ukrepe in sredstva za pridobitev njihove kopije ali kje so na voljo.
Poleg informacij iz odstavka 1 upravljavec takrat, ko pridobi osebne podatke, posamezniku, na katerega se ti nanašajo, zagotovi naslednje dodatne informacije, ki so potrebne za zagotovitev poštene in pregledne obdelave:
(a) obdobje hrambe osebnih podatkov ali, kadar to ni mogoče, merila, ki se uporabijo za določitev tega obdobja;
 
(b) obstoj pravice, da se od upravljavca zahtevajo dostop do osebnih podatkov in popravek ali izbris osebnih podatkov ali omejitev obdelave v zvezi s posameznikom, na katerega se nanašajo osebni podatki, ali obstoj pravice do ugovora obdelavi in pravice do prenosljivosti podatkov;
(c) kadar obdelava temelji na točki (a) člena 6(1) ali točki (a) člena 9(2), obstoj pravice, da se lahko privolitev kadar koli prekliče, ne da bi to vplivalo na zakonitost obdelave podatkov, ki se je na podlagi privolitve izvajala do njenega preklica;
(d) pravico do vložitve pritožbe pri nadzornem organu;
(e) ali je zagotovitev osebnih podatkov zakonska ali pogodbena obveznost ali pa obveznost, ki je potrebna za sklenitev pogodbe, ter ali mora posameznik, na katerega se nanašajo osebni podatki, zagotoviti osebne podatke ter kakšne so morebitne posledice, če se taki podatki ne zagotovijo, in
(f) obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.
 
Za pomoč upravljavcem pri obveščanju posameznikov je IP izdal tudi neobvezujoči obrazec;

Vzorec obvestila posameznikom glede obdelave osebnih podatkov (člen 13 Splošne uredbe)

 
Dodajamo še, da je IP pristojen le za tisti del pravice do zasebnosti, ki se nanaša na varstvo osebnih podatkov v skladu z 38. členom Ustave RS, nima pa pristojnosti v zvezi z zahtevki posameznikov, ki so namenjeni varstvu pravic zasebnosti in osebnostnih pravic. Za obravnavo teh zahtevkov so pristojna sodišča. Posameznik tako lahko na podlagi 134. člena Obligacijskega zakonika (OZ; Uradni list RS, št. 97/07 - UPB, 64/16 – odl. US, 20/18 – OROZ631) vloži tožbo in sodišču predlaga, da odredi prenehanje dejanja, s katerim se krši nedotakljivost njegove osebnosti, osebnega in družinskega življenja ali kakšna druga njegova osebnostna pravica, kadar meni, da se z določenim dejanjem (v konkretnem primeru objavo posnetka) posega v njegove osebnostne pravice. Poleg tega lahko posameznik v primeru, da je z ravnanjem druge osebe prišlo do občutnega posega v posameznikovo zasebnost in mu je zaradi tega nastala škoda, na podlagi 179. in 181. člena OZ vloži tožbo pred pristojnim sodiščem in od povzročitelja škode zahteva denarno odškodnino.
 
IP sklepno dodaja še, da neupravičeno slikovno snemanje lahko pomeni tudi kaznivo dejanje neupravičenega slikovnega snemanja v skladu s 138. členom Kazenskega zakonika (KZ-1; Uradni list RS, št. 50/12 – UPB, 6/16 – popr., 54/15, 38/16, 27/17, 23/20), ki določa, da se, kdor neupravičeno slikovno snema ali naredi slikovni posnetek drugega ali njegovih prostorov brez njegove privolitve in pri tem občutno poseže v njegovo zasebnost, ali kdor takšno snemanje neposredno prenaša tretji osebi ali ji takšen posnetek prikazuje ali ji kako drugače omogoči, da se z njim neposredno seznani, kaznuje z denarno kaznijo ali z zaporom do enega leta. Pregon za kaznivo dejanje neupravičenega slikovnega snemanja se začne na predlog, ki ga na pristojni policijski postaji ali na pristojnem državnem tožilstvu vloži prizadeta oseba.
 
V zvezi s snemanjem in objavo posnetkov (ali fotografij) na spletnih omrežjih, na katerih so posamezniki prepoznavni je IP izdal že več mnenj, ki so objavljena na spletni strani IP(https://www.ip-rs.si/mnenja-gdpr/). Glede snemanja z brezpilotnim letalnikom vas napotujemo tudi na naslednja mnenja:

Snemanje z uporabo brezpilotnih letalnikov, št. 07121-1/2020/575, z dne 14.04.2020.
Javna objava fotografij na Facebookovi strani in fotografiranje s pomočjo brezpilotnih letalnikov.

 
S spoštovanjem,
Mojca Prelesnik, univ. dipl. prav.
informacijska pooblaščenka
 
Pripravil:
Anže Novak, univ. dipl. prav.
Svetovalec pooblaščenca za preventivo
