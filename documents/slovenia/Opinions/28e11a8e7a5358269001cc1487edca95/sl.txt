

Posredovanje podatkov glede porabe toplotne energije v večstanovanjski stavbi
+
-


Datum: 17.03.2022
Številka: 07121-1/2022/322

Kategorije: Pravica do seznanitve z lastnimi osebnimi podatki, Stanovanjsko in nepremičninsko pravo
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da bi radi preverili porabo toplotne energije v večstanovanjski stavbi, vendar vam etažni lastnik, ki te podatke obdeluje, tega ne želi razkriti. Prav tako ste te podatke zahtevali od distributerja toplotne energije, ki vam prav tako ni razkril podatkov. Zanima vas, kaj storiti v dani situaciji. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
IP vas napotuje na mnenje, v katerem je že odgovoril na podobno vprašanje:
·         OP pri delitvah stroškov ogrevanja, št. 0712-1/2016/2150 z dne 24. 10. 2016: https://www.ip-rs.si/vop/op-pri-delitvah-stroskov-ogrevanja-2820/
Kakor izhaja že iz navedenega mnenja, je osebni podatek katerikoli podatek, ki se nanaša na posameznika, torej tudi številka stanovanja lahko predstavlja osebni podatek, če vemo, na katerega etažnega lastnika se nanaša. Enako velja za podatke o velikosti stanovanja ter podatke o stroških ogrevanja in porabi tople vode, če so ti vezani na določeno stanovanje in/ali lastnika. Za obdelavo osebnih podatkov pa je potrebno imeti pravno podlago (to ureja prvi odstavek člena 6 Splošne uredbe).
Skladno z drugim in tretjim odstavkom 21. člena Pravilnika o načinu delitve in obračunu stroškov za toploto v stanovanjskih in drugih stavbah z več posameznimi deli (Uradni list RS, št. 82/15, 61/16 in 158/20 – ZURE) mora izvajalec delitve lastniku na njegovo zahtevo omogočiti vpogled v vse podatke in izračune, ki so podlaga za delitev stroškov za toploto oziroma gorivo. Izvajalec delitve mora lastnikom dati vse potrebne informacije in podporo pri sprejemanju in uresničevanju odločitev v zvezi z izvajanjem tega pravilnika. IP je v več svojih mnenjih že izpostavil, da če je delitev stroškov ogrevanja za posameznika soodvisna od porabe drugih etažnih lastnikov, potem so etažni lastniki upravičeni pridobiti vse podatke (tudi osebne), ki jih potrebujejo, da lahko preverijo, ali je obračun stroškov pravilen. Pri posredovanju osebnih podatkov pa mora upravljavec podatkov upoštevati načelo najmanjšega obsega podatkov, ki določa, da morajo biti osebni podatki, ki se obdelujejo, ustrezni in po obsegu primerni glede na namene, za katere se zbirajo in nadalje obdelujejo. 
Po mnenju IP za preverjanje točnosti obračuna stroškov ni potrebno posredovanje npr. podatka o tem, katere delilnike toplote imajo vgrajene etažni lastniki, nikakor pa se ne sme posredovati podatkov o dolgovih etažnih lastnikov, saj neplačilo računov za ogrevanje in porabo tople vode s strani enega lastnika ne vpliva na višino obveznosti, ki jih imajo drugi etažni lastniki.
Če je torej posredovanje določenih osebnih podatkov potrebno za pravilno ugotovitev obveznosti v odnosu do ostalih etažnih lastnikov, potem so slednji do njih upravičeni. To pomeni, da se jih lahko brez privolitve posreduje drugim etažnim lastnikom. Ti podatki se smejo etažnim lastnikom posredovati samo na način, ki onemogoča, da bi se z njimi seznanile nepooblaščene osebe 
Do svojih osebnih podatkov lahko posameznik dostopa (tudi) na podlagi člena 15 Splošne uredbe, ki ureja pravico do seznanitve. Na zahtevo posameznika mora upravljavec posamezniku brezplačno posredovati potrditev, ali se v zvezi z njim obdelujejo osebni podatki, omogočiti vpogled ali posredovati reprodukcijo teh osebnih podatkov, torej zagotoviti dostop do njihove vsebine, in če se osebni podatki posameznika pri upravljavcu res obdelujejo, tudi določene informacije v zvezi z obdelavo osebnih podatkov. V primeru zavrnitve ali molka upravljavca (tj. če upravljavec na zahtevo ne odgovori v roku enega meseca) se lahko posameznik s pritožbo obrne na IP kot pritožbeni organ. Več informacij o pravici lahko pridobite na spletnih straneh: https://tiodlocas.si/zelim-vedeti-kaj-pocnejo-z-mojimi-podatki/ in https://tiodlocas.si/kako-uveljavim-svoje-pravice/.  
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                 
Neja Domnik, mag. prav.,
asistentka svetovalca pri IP                                            
