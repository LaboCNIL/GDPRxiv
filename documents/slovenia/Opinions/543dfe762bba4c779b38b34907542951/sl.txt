

Posredovanje podatkov odjemalcev drugemu dobavitelju električne energije
+
-


Datum: 26.10.2021
Številka: 07121-1/2021/2132

Kategorije: Posredovanje OP med upravljavci, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da je določen ponudnik električne energije zaradi energetske krize odpovedal pogodbe s svojimi strankami (tudi z vami) in podatke posredoval osebi, ki za novega dobavitelja energije ureja nove pogodbe. V to niste privolili. Menite, da gre za kršitev. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da lahko podaja nezavezujoča mnenja in pojasnila, ne more pa izven konkretnih inšpekcijskih postopkov vnaprej presojati dopustnosti in ustreznosti konkretnih dejanj obdelave osebnih podatkov z vidika skladnosti s Splošno uredbo.
 
Glede razveze pogodbe zaradi spremenjenih okoliščin IP ugotavlja, da gre za institut, ki stranki omogoča, da v kolikor po sklenitvi pogodbe pride do spremenjenih okoliščin, ki otežujejo njeno izpolnitev obveznosti, ali če se zaradi njih ne da doseči namena pogodbe, v obeh primerih pa v tolikšni meri, da pogodba očitno ne ustreza več pričakovanjem pogodbenih strank in bi bilo po splošnem mnenju nepravično ohraniti jo v veljavi takšno, kakršna je, zahteva razvezo pogodbe. Pomembno pa je, da se razvezo pogodbe lahko zahteva le pred pristojnim sodiščem. Takšna pogodba je lahko torej razvezana le na podlagi sodne odločbe, ne more pa je razvezati stranka enostransko. Institut je urejen v členi od 112 do 115 Obligacijskega zakonika (Uradni list RS, št. 97/07 – uradno prečiščeno besedilo, 64/16 – odl. US in 20/18 – OROZ631). Do odpovedi pogodbe zaradi spremenjenih okoliščin lahko načeloma pride tudi v primeru, da sta stranki to v pogodbi dogovorili, torej kaj se zgodi v primeru bistveno spremenjenih okoliščin. IP na tem mestu svetuje, da preverite, ali dejansko obstaja pravna podlaga za odpoved ali razvezo pogodbe v danem primeru.
 
Nadalje pa IP pojasnjuje, da je posredovanje osebnih podatkov strank oziroma končnih odjemalcev drugemu dobavitelju električne energije za namen sklenitve pogodbe predstavlja obliko obdelave osebnih podatkov. Za vsako obdelavo osebnih podatkov mora biti skladno s členom 6(1) Splošne uredbe podana ustrezna pravna podlaga:
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Glede odpovedi pogodbe na trgu z elektriko s strani dobavitelja električne energije IP ugotavlja, da Energetski zakon (Uradni list RS, št. 60/19 – uradno prečiščeno besedilo, 65/20, 158/20 – ZURE in 121/21 – ZSROVE; v nadaljevanju: EZ-1) v 151. členu v primeru, ko uporabnik sistema nima veljavne pogodbe o dobavi elektrike na določenem prevzemno-predajnem mestu ali dobavitelj pisno obvesti operaterja, da je dobavitelj ali končni odjemalec odstopil od pogodbe o dobavi elektrike na določenem prevzemno-predajnem mestu uporabnika sistema, predvideva odklop po predhodnem obvestilu dobavitelja. Pri čemer mora obvestilo v skladu s 215. členom Sistemskih obratovalnih navodil za distribucijski sistem električne energije (Uradni list RS, št. 7/21; v nadaljevanju: SONDSEE) med drugim vsebovati:

razlog za odklop,
predviden datum odklopa od sistema, ki je določen na petnajsti dan za gospodinjske odjemalce in osmi dan za vse ostale uporabnike sistema in se šteje od datuma vročitve obvestila o odklopu,
informacije o možnosti zamenjave dobavitelja;
informacijo o dolgovanem znesku za omrežnino ali oskrbe SODO v primeru obvestila o tem razlogu;
možnosti in pogoje zasilne oskrbe na podlagi zahteve gospodinjskega odjemalca ali malega poslovnega odjemalca;
možnosti in pogoje zagotovitve nujne oskrbe ranljivim odjemalcem, skupaj z napotilom, kje je vlogo za odobritev nujne oskrbe dosegljiva, in navedbo zahtevanih dokazil.

EZ-1 in SONDSEE urejata zakonsko pravno podlago za obdelavo podatkov končnih odjemalcev s strani distribucijskega operaterja v primeru odpovedi pogodbe. Dobavitelj, ki je odstopil od pogodbe o dobavi, je dolžan o odstopu obvestiti distribucijskega operaterja, in sicer najkasneje zadnji delovni dan tekom odpovednega roka (tretji odstavek 151. člena). Pri čemer lahko s končnim odjemalcem v takem primeru sklene pogodbo o zasilni oskrbi, vendar le v primeru, da to zahteva končni odjemalec. Če odjemalec ne sklene nove pogodbe (z novim dobaviteljem ali pogodbe o zasilni oskrbi), pride do odklopa od distribucijskega elektroenergetskega sistema. Izjema od odklopa je urejena v 51. členu, ki posebej varuje ranljive skupine odjemalcev. 
IP pa ni znana (zakonska) pravna podlaga, ki bi dobavitelju električne energije omogočala, da podatke svojih končnih odjemalcev brez njihovega soglasja posreduje drugemu dobavitelju za namen sklenitve nove pogodbe. Iz EZ-1 in SONDSEE izhaja, da je odločitev o tem, s katerim dobaviteljem bo odjemalec v primeru odpovedi pogodbe sklenil novo pogodbo v rokah konkretnega odjemalca. V kolikor odjemalec ne sklene pogodbe z drugim dobaviteljem električne energije in prav tako ne zahteva zasilne oskrbe z električno energije, zakon kot posledico predvideva odklop uporabnika od distribucijskega elektroenergetskega sistema (glej 151. člen EZ-1 in 215. člen SONDSEE).
V kolikor menite, da je prišlo do kršitve zakonodaje s področja varstva podatkov, lahko pri IP podate prijavo kršitve, na podlagi katere lahko IP prične s postopkom inšpekcijskega nadzora. Obrazec za podajo prijave, ki je sicer neobvezujoče narave, je dostopen na spletni strani: https://www.ip-rs.si/obrazci/varstvo-osebnih-podatkov/. 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
