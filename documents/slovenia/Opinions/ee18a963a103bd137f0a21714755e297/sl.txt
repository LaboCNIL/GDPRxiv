

Pridobitev števila zaposlenih zdravstvenih in drugih delavcev v javnem in zasebnem zdravstvu
+
-


Datum: 29.08.2022
Številka: 07120-1/2022/289

Kategorije: Pravne podlage, Obdelava OP javnih uslužbencev in funkcionarjev, Posredovanje OP med upravljavci, Anonimizacija/psevdonimizacija
                        Pri Informacijskem pooblaščencu (IP) smo dne 25. 8. 2022 prejeli vaše zaprosilo za mnenje o možnosti zbiranja podatkov o številu zaposlenih v javnih zdravstvenih zavodih, pri izvajalcih koncesionarjih in v zasebnem zdravstvenem sektorju. Kot ministrstvo bi potrebovali ažurne podatke in večkrat na leto (ne le npr. ob pregledu letnih poročil JZZ) ter ne le za javni, pač pa tudi za zasebni sektor. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Ker gre v vašem primeru za statistične (neosebne) podatke, pravne podlage za zbiranje osebnih podatkov niso relevantne.
 
Splošno pravno podlago za pridobivanje teh podatkov lahko pogojno predstavlja Zakon o dostopu do informacij javnega značaja (ZDIJZ), ki spada v našo pristojnost.
 
IP nima konkretnih informacij o tem, kateri upravljavci in na katerih pravnih podlagah bi lahko ministrstvu zagotavljali redni in ažurni dostop do podatkov o številu zaposlenih v javnem in zasebnem zdravstvu. Možni upravljavci relevantnih zbirk podatkov so na primer:
-     ZZZS, npr. v okviru vodenja podatkov o zaposlitvah za potrebe izvajanja obveznega zdravstvenega zavarovanja,
-     FURS, npr. v okviru zbiranja obračunov davčnih odtegljajev,
-     NIJZ, npr. v okviru zbirke gibanja zdravstvenih delavcev (BPI) in
-     SURS, npr. v okviru razpoložljivih podatkov iz naslova katerega od rednih statističnih raziskovanj.
Vendar ne moremo zagotoviti, ali zbirke (osebnih) podatkov teh upravljavcev vsebujejo ustrezne podatke z ustrezno strukturo, na podlagi katerih bi bilo možno pripraviti želene podatke, in ali je priprava podatkov (enostavno) izvedljiva ter pod kakšnimi pogoji. 
 
 
O b r a z l o ž i t e v:
 
Pristojnost IP se razteza le na področje varstva osebnih podatkov in pritožbenega odločanja o dostopu do informacij javnega značaja. Zato žal ne razpolagamo z zanesljivimi informacijami o možnih upravljavcih in njihovih zbirkah (osebnih) podatkov, ki bi omogočali zagotovitev želenih podatkov o številu zaposlenih.
 
Ker gre vašem primeru za statistične (agregirane) podatke, za zakonitost njihove pridobitve ni potrebna pravna podlaga v smislu pravil varstva osebnih podatkov (npr. 6 in 9. člen Splošne uredbe o varstvu podatkov).
 
Splošna in zavezujoča pravna podlaga za dostop do informacij javnega značaja je ZDIJZ, v okviru katerega lahko kot prosilec v skrajnem primeru nastopa tudi vaše ministrstvo. Uporaba tega zakona v vašem primeru torej ni izključena, IP pa lahko nastopa le kot pritožbeni organ. Toda po tem zakonu upravljavec (organ javnega sektorja) ni dolžan izdelovati oziroma pripravljati novih dokumentov, ki bi terjali nesorazmerno porabo časa, dela ali stroškov.
 
Zgolj na podlagi izkušenj iz inšpekcijskih nadzorov, pritožbenih postopkov in neobvezujočih strokovnih svetovanj, lahko predlagamo, da se za dostop do želenih podatkov ali vsaj dela želenih podatkov obrnete na enega ali več upravljavcev iz javnega sektorja, ki bi utegnili imeti že pripravljene ali vsaj surove podatke, ki so potrebni za izračun števila zaposlenih. To so, vsak v okviru svojih pristojnosti: Nacionalni inštitut za javno zdravje, Statistični urad RS, Finančna uprava RS in Zavod za zdravstveno zavarovanje Slovenije. Vsi ti upravljavci vodijo določene podatke o zaposlitvah v javnem in zasebnem sektorju, toda ne moremo vam zagotoviti, da imajo na voljo vse podatke, ki so potrebni za izračun oziroma za pripravo podatkov in da je izvedba izračuna sorazmerno enostavna.
 
Postavlja se tudi vprašanje, ali želite podatek o številu zdravstvenih delavcev, zdravstvenih sodelavcev in nezdravstvenega kadra. Tudi od tega je morda odvisno, ali in kako je možno pridobiti želene podatke.
 
Podatki iz AJPES-a (ISPAP), Zdravniške zbornice Slovenije in Zbornice zdravstvene nege so le parcialni.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
