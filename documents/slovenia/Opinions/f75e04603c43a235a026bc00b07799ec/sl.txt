

Odločanje o zahtevah za seznanitev z zdravstveno dokumentacijo po ZPacP in ZUP
+
-


Datum: 19.08.2021
Številka: 07120-1/2021/420

Kategorije: Upravni postopki, Vpogled v OP umrlih, Pravica do seznanitve z lastnimi osebnimi podatki
                        Pri Informacijskem pooblaščencu (IP) smo dne 12. 8. 2021 prejeli vaše vprašanje o tem, ali potrebno, da izvajalec zdravstvene dejavnosti o zahtevah pacientov po 41. členu ZPacP (seznanitev z lastno zdravstveno dokumentacijo) in po 42. členu ZPacP (seznanitev po smrti pacienta) odloča subsidiarno po določbah ZUP oziroma, da izdaja upravne odločbe. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
IP ni pristojen za razlago določb ZUP, torej ni pristojen za presojo vprašanja, ali in v kakšni meri je treba pri odločanju na prvi stopnji upoštevati pravila ZUP.
 
Iz dosedanje prakse IP izhaja, da se v pritožbenih postopkih ne zahteva, da bi izvajalci zdravstvene dejavnosti o zahtevah po 41. in 42. členu ZPacP izdajali odločbe po ZUP. 
 
Po mnenju IP je bistveno, da posameznik v primeru zavrnitve zahteve, od izvajalca prejme obrazložen (argumentiran) pisni odgovor s pravnim poukom.  
 
 
O b r a z l o ž i t e v:
 
IP lahko razlaga določbe ZUP le pri njegovi uporabi v konkretnih pritožbenih postopkih in le za namen vodenja teh postopkov. Zato vam predlagamo, da se glede uporabe 1. do 4. člena ZUP obrnete na Ministrstvo za javno upravo ali Inšpektorat za javni sektor.
 
Kot kaže praksa od leta 2008 dalje, IP v pritožbenih postopkih ni štel, da je izvajalec v molku, če je prosilcu izdal pisno obvestilo namesto odločbe po ZUP. To je zlasti povezano s tem:

da ZPacP nima izrecne določbe o obvezni subsidiarni ali smiselni uporabi pravil ZUP,
da izvajalci zdravstvene dejavnosti niso nosilci javnih pooblastil in ne upravni organi,
da med izvajalce spadajo tudi zasebni izvajalci (zasebniki, s.p.-ji in gospodarske družbe) in
da je postopek v 41. in 42. členu ZPacP dovolj urejen (prim. 4. člen ZUP) ter
da pri izvrševanju 41. in 42. člena ZPacP ne gre za odločanje o zdravstvenih storitvah, torej ne gre za odločanje o temeljnih storitvah izvajalcev (prim. 3/III člen ZUP).

 
Drugi stavek 10. odstavka 41. člena ZPacP res določa, da »se izvajalec zdravstvene dejavnosti v tem postopku šteje kot prvostopenjski organ«, vendar je bil namen te določbe le v razrešitvi takratne odprte dileme o statusu izvajalca v razmerju do prosilca in do IP v času, ko že poteka pritožbeni postopek. Ker se pritožbeni postopek vodi po ZUP, je bil uporabljen pojem »prvostopenjski organ« kot ga pozna ZUP.  
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
 
