

Pridobivanje podatkov o dijaku s strani humanitarne organizacije
+
-


Datum: 15.11.2021
Številka: 07121-1/2021/2291

Kategorije: Pravne podlage, Šolstvo, Pridobivanje OP iz zbirk
                        Pri Informacijskem pooblaščencu (IP) smo dne 13. 11. 2021 prejeli vaše vprašanje o tem, ali lahko od srednje šole, ki jo obiskuje dijakinja, pridobite podatek o njenem učnem uspehu, druženju s sošolci in njenih morebitnih težavah na osnovi petega odstavka 7. člena Zakona o varstvu osebnih podatkov. Ste humanitarna organizacija in želite pomagati tudi hčeri osebe, ki je že deležna vaše pomoči, saj obe nimata dovolj sredstev za preživljanje. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Pri tem še pojasnjujemo, da je dokončna opredelitev do konkretnih primerov obdelave osebnih podatkov možna le v morebitnem inšpekcijskem postopku. Poleg tega v konkretnem primeru ne razpolagamo z vsemi dejstvi in okoliščinami, ko so potrebne za presojo pravnih podlag.  
 
 

 Po mnenju IP je najprimerneje, da se osebne podatke (npr. izpis ocen, poročilo šolske svetovalne službe) pridobi od ogrožene osebe.

 
Če to ni izvedljivo ali primerno, je želene osebne podatke pogojno možno pridobiti neposredno od šole:

na podlagi tretjega odstavka 12. člena Zakona o rdečem križu Slovenije (ZRKS), vendar to velja le za osebno ime, rojstne podatke, naslov in vrsto ogroženosti pod pogojem, da ti podatki izhajajo iz šolske uradne zbirke ali
izjemoma na podlagi (d) točke prvega odstavka 6. člena Splošne uredbe o varstvu podatkov, če bi, izhajajoč iz že poznanih dejstev, lahko izkazali, da so želeni podatki potrebni za zaščito življenjskih interesov ogrožene osebe in pod pogojem da ne gre za podatke o zdravstvenem stanju ali
na podlagi veljavne privolitve ogrožene osebe oziroma njenega zakonitega zastopnika, če kot dijakinja še ni dopolnila 15 let.

 
 

 ZVOP-1 v 7. členu v konkretnem primeru ne pride v poštev, ker ne ureja pravnih podlag za pridobivanje osebnih podatkov, temveč ureja le izjeme od nekaterih posebnih obveznosti upravljavcev na področju varnosti podatkov. Poleg tega te obveznosti večinoma ne veljajo več in je bil ta člen nadomeščen z 2. členom Splošne uredbe o varstvu podatkov. 

 
 
O b r a z l o ž i t e v:
 
Osnovno pravilo je, da se osebne podatke iskalcev različnih vrst pomoči pridobiva od njih samih. Ti upravljavcu praviloma zagotovijo tudi ustrezna dokazila v podporo njihovih navedb.
 
Če pridobivanje podatkov od ogrožene osebe zaradi posebnih okoliščin ni izvedljivo, mora biti za pridobivanje osebnih podatkov od šole na voljo katera od podlag v 6. členu Splošne uredbe o varstvu podatkov. Če gre za zdravstvene podatke ali kakšne druge posebne vrste podatkov, je treba podlage iskati v 9. členu Splošne uredbe o varstvu podatkov. Domnevamo, da v vašem primeru ne gre za posebne vrste osebnih podatkov.
 
Ena možnost je privolitev dijakinje ali njene zakonite zastopnice, če ima dijakinja še 14 let (točka (a) prvega odstavka 6. člena). V zvezi s privolitvijo (oblika, pogoji za veljavnost, omejitve itd.) je na spletni strani IP že na voljo več mnenj. Pogoj za učinkovanje privolitve je tudi, da bi šlo s strani šole za »neoblastno delovanje«, tj. da bi šola podatke razkrila izven izvajanja javnih pooblastil in izven izvajanja obveznih šolskih vsebin.
 
V vašem primeru bi lahko prišla v poštev tudi točka (c) in (e) prvega odstavka 6. člena Splošne uredbe o varstvu podatkov (izvajanje zakonitih obveznosti ter opravljanje naloge v javnem interesu ali izvajanje javne oblasti). Točka (c) in (e) morata biti namreč podprti še z nacionalno zakonodajo. V vašem primeru je to Zakon o rdečem križu Slovenije (ZRKS). Toda ZRKS:

ne pride v poštev v delu, ki ureja javna pooblastila, saj dodeljevanje predmetne pomoči ne spada med javna pooblastila in
ne pride v poštev v delu, ki ureja t.i. poizvedovalne naloge,
temveč je lahko ustrezna podlaga le v tretjem odstavku 12. člena, ki določa, da lahko RKS osebne podatke o socialno ogroženih osebah pridobiva tudi iz drugih uradnih zbirk.

Pri tem je treba upoštevati, da so podatki, ki jih je v zvezi s socialno ogroženimi posamezniki dopustno zbirati na omenjeni podlagi le tisti, ki so našteti v prvem odstavku in v drugem odstavku 12. člena ZRKS – to so osebno ime, rojstni podatki, naslov, vrsta ogroženosti in pomoč, ki je bila dana. Ker zakon kot vir podatkov določa le uradne zbirke, ta podlaga pride v poštev, če bi želeni podatki izvirali iz uradne zbirke šole. Opozarjamo, da niso vse zbirke podatkov, ki jih vodi šola uradne zbirke (npr. uradna šolska zbirka podatkov je lahko matična knjiga, ker se jo vodi v okviru javnih pooblastil).
 
Ni izključeno, da bi v konkretnem primeru lahko prišla v poštev tudi točka (d) prvega odstavka 6. člena Splošne uredbe o varstvu podatkov, ki določa, da je obdelava osebnih podatkov (izjemoma) dopustna, če je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe. Opozarjamo, da je treba standard »življenjski interesi« razlagati ozko in jih mora uporabnik, ki pridobiva podatke konkretno utemeljiti.
 
Opozoriti moramo še na naslednje:

Iz vaših pojasnil ne izhaja, zakaj naj bi bili neizogibno potrebni in primerni ravno podatki o »učnem uspehu, druženju s sošolci in njenih morebitnih težavah« ter katere vrste težav imate v mislih;
Informacije o druženju in o splošnih težavah ne izhajajo nujno iz že obstoječih zbirk osebnih podatkov. To pomeni, da bi morala šola želeno informacijo šele ustvariti s pripravo poročila ali mnenja;
IP ne more izven inšpekcijskega postopka presojati, ali pravna podlaga iz 12. člena ZRKS pride v poštev tudi, če jo izvršujejo območna združenja RKS.

 
Lepo vas pozdravljamo,
 
mag. Urban Brulc, univ. dipl. prav.
samostojni svetovalec IP
