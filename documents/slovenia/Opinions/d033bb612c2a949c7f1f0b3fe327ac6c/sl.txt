

Osebna asistenca
+
-


Datum: 11.02.2019
Številka: 0712-1-2019/268

Kategorije: Razno
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem navajate, da ste kot invalid po novem Zakonu o osebni asistenci upravičeni do 100 ur tedenske pomoči. Osebnega asistenta dobite preko izvajalca programa, kjer je asistent zaposlen. Izvajalec zahteva od asistenta, da se preko mobilne aplikacije, ki delodajalca obvesti tudi o lokaciji prijave vsakič, ko začne z delom, prijavi, in na koncu dneva odjavi. Od asistenta tudi zahteva, da piše dnevnik opravil pri uporabniku. Po vašem mnenju prihaja do posrednega nadzora uporabnikov preko asistentov. Če se asistent prijavi v aplikacijo na vašem naslovu, to pomeni tudi, da ste tam vi. Ko se odjavi in pride drugi asistent, je spet isto, saj ponudniku aplikacija javi tudi, kje se nahajate vi, saj se asistent ne more prijaviti drugje kot pri vas, glede na to, da je vaš asistent. Sporen se vam zdi tudi del pisanja dnevnikov, saj mora asistent napisati, ali je bil z vami pri zdravniku, v trgovini, na sestanku ipd. . Po vašem mnenju izvajalca programa nima pravice zanimati, kje ste in kdaj. Poleg tega lahko iz poročil tudi dobijo vzorec odsotnosti uporabnikov od doma in s tem se ogrozi imetje, ker podatki lahko pridejo prav nepridipravom. Prosite nas za mnenje glede zakonitosti izvajanja osebne asistence z vidika varnosti osebnih podatkov na opisan način. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. Ob tem IP poudarja, da izven postopka inšpekcijskega nadzora ustreznosti izpolnjevanja določb Splošne uredbe s strani upravljavcev ne more presojati.Splošno pravno podlago za obdelavo osebnih podatkov opredeljuje Splošna uredba kot temeljni in sistemski predpis s področja varstva osebnih podatkov v členu 6 (1), v katerem je določeno, da je obdelava osebnih podatkov zakonita le in kolikor je izpolnjen vsaj eden od naslednjih pogojev:  posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;   obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;   obdelava je potrebna za izpolnitev zakonske obveznosti, ki velja za upravljavca;   obdelava je potrebna za zaščito posameznika, na katerega se nanašajo osebni podatki, ali druge fizične osebe;   obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu,   obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.  V vašem primeru bi bile lahko možne pravne podlage za obdelavo vaših osebnih podatkov vaše soglasje za obdelavo (a), če je obdelava potrebna za izvajanje pogodbe (to bi moralo izhajati iz vsebine pogodbe) (b) ali pa če je za obdelavo osebnih podatkov podana podlaga v zakonu (c).Iz vašega zaprosila za mnenje izhaja, da se z opisano obdelavo osebnih podatkov ne strinjate, zato torej vaše soglasje ni podano. Podlaga za obdelavo osebnih podatkov bi lahko bila podana v pogodbi. Na podlagi 13. člena Zakona o osebni asistenci (Uradni list RS, št. 10/17 in 31/18, v nadaljevanju: ZOA) uporabnik in izbrani izvajalec osebne asistence pripravita izvedbeni načrt, ki je pisni dogovor o storitvah osebne asistence iz 7. člena tega zakona, ki jih uporabnik potrebuje glede na odločbo centra za socialno delo o pravici do osebne asistence. Izvedbeni načrt poleg storitev osebne asistence, ki izhajajo iz odločbe, vsebuje tudi opredelitev vrste nalog, ki jih opravlja osebni asistent, izbiro enega ali več osebnih asistentov, ki bodo opravljali osebno asistenco pri uporabniku, terminski plan izvajanja osebne asistence ter pravice in obveznosti uporabnikov, osebnih asistentov in izvajalcev. Izvajalec osebne asistence na podlagi 17. člena ZOA koordinatorju enkrat letno poroča o izvajanju osebne asistence pri uporabniku, koordinator pa enkrat letno v skupnem poročilu poroča ministrstvu o izvajanju vseh storitev osebne asistence, ki jih koordinira. Osebna asistenca se v skladu s 14. členom ZOA opravlja v prisotnosti uporabnika in po njegovih navodilih, osebni asistent pa je dolžan varovati osebne podatke in spoštovati zasebnost ter osebno integriteto uporabnika.Zakonsko podlago za obdelavo osebnih podatkov uporabnikov osebne asistence pa predstavlja 29. člen ZOA, na podlagi katerega se za potrebe odločanja o pravici do osebne asistence, načrtovanje politike, spremljanja stanja ter za znanstvenoraziskovalne in statistične namene vodi informatizirana zbirka podatkov o uporabnikih osebne asistence in njihovih zakonitih zastopnikih in odločbah. Ta zbirka vsebuje osebne podatke uporabnika osebne asistence in njegovega zakonitega zastopnika (osebno ime, EMŠO, naslov stalnega oziroma začasnega prebivališča, rojstni podatki, naslov nudenja osebne asistence, osebno ime zakonitega zastopnika, če ga uporabnik ima), vrsto invalidnosti, dodatek za pomoč in postrežbo oziroma druge denarne prejemke, ki jih prejema iz naslova potrebe po tuji negi in pomoči, številko in datum izdaje odločbe o priznanju pravice do osebne asistence, datum pričetka ter prenehanja izvajanja osebne asistence, storitve osebne asistence, ki se mu nudijo, odobrene ure osebne asistence, podatki o izvajalcu osebne asistence, ki mu nudi osebno asistenco.Tudi iz 29. člena ZOA ne izhaja pravna podlaga za obdelavo osebnih podanih podatkov, ki naj bi jih izvajalec glede na vaše navedbe zbiral, bi pa lahko bila pravna podlaga podana v 48. členu Zakona o delovnih razmerjih (Uradni list RS, št. 21/13, 78/13 – popr., 47/15 – ZZSDT, 33/16 – PZ-F, 52/16 in 15/17 – odl. US, v nadaljevanju: ZDR-1), na podlagi katerega se osebni podatki delavcev lahko zbirajo, obdelujejo, uporabljajo in posredujejo tretjim osebam samo, če je to določeno s tem ali drugim zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. Osebni podatki delavcev se torej lahko obdelujejo tudi v primerih, če je to potrebno zaradi uresničevanja obveznosti iz delovnega razmerja. V primeru, da je potrebno zaradi narave dela zbirati obdelovati podatke o kraju in času opravljanja dela osebnega asistenta, se ob tem posredno zbirajo tudi vaši osebni podatki, katerih pa ni dopustno obdelovati v smislu posredovanja nepooblaščenim osebam.IP lahko ustreznost obdelave vaših osebnih podatkov presoja le v okviru inšpekcijskega postopka, ki ga bo uvedel, če bo prejel prijavo kršitve varstva osebnih podatkov.Lepo vas pozdravljamo,Mojca Prelesnik, univ. dipl. prav.,informacijska pooblaščenka
