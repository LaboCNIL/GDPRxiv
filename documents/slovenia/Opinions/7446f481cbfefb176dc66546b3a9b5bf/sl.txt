

Pridobitev podatkov o naslovih obnovljenih vodovodnih priključkov s strani občine
+
-


Datum: 05.12.2022
Številka: 07120-1/2022/443

Kategorije: Občine, Pridobivanje OP iz zbirk, Pravne podlage
                        Pri Informacijskem pooblaščencu (IP) smo dne 29. 11. 2022 prejeli vaše vprašanje, ali lahko občina od izvajalca javne službe oskrbe z vodo (javno podjetje) pridobi podatke o polnih naslovih (hišnih številkah) obnovljenih priključkov na javni vodovod. Omenjate ureditev v Uredbi o oskrbi s pitno vodo, Zakonu o varstvu okolja (ZVO-2), Zakonu o dostopu do informacij javnega značaja (ZDIJZ) in Odloku o oskrbi s pitno vodo v Mestni občini Nova Gorica. Zanima vas tudi, ali sploh gre za osebne podatke in ali je pri pridobitvi podatkov treba upoštevati kakšen poseben postopek. Priključki so bili obnovljeni iz javnih sredstev. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Pojasnjujemo še, da se lahko IP dokončno opredeljuje do konkretnih primerov le v inšpekcijskih in pritožbenih postopkih.
 
 
Občina lahko pri izvajanju strokovnega nadzora pridobi seznam polnih naslovov obnovljenih priključkov na javni vodovod, ki se nanašajo na fizične osebe in ki jih ima izvajalec javne službe oskrbe z vodo, ki je subjekt nadzora, in sicer pod pogojem, da so ti osebni podatki pričakovano potrebni in primerni za izvedbo konkretnega strokovnega nadzora. 
 
Če bi občina želela enake osebne podatke pridobiti kot prosto dostopno informacijo javnega značaja, je treba pri izvajalcu javne službe vložiti zahtevo po ZDIJZ. V primeru zavrnitve zahteve ali molka izvajalca, je možna pritožba pri IP. 
 
 
O b r a z l o ž i t e v:
 
Polni naslov uporabnika storitev kot fizične osebe je osebni podatek. Na podlagi naslova namreč lahko občina enostavno ugotovi, kdo je oziroma so konkretni uporabniki na priključku. V konkretnem primeru pa osebni podatek ni le naslov kot tak, temveč tudi z njim povezan podatek o obstoju vodovodnega priključka in o njegovi obnovi v določenem času.
 
IP izven pritožbenega postopka ne more konkretno presojati, ali bi obravnavani podatki utegnili biti prosto dostopna informacija javnega značaja po ZDIJZ. Zagotovo pa ima lahko odločilen pomen dejstvo, da gre pri obnovi priključkov (kot storitvi javne službe), ki so v lasti lastnikov objektov, za porabo javnih sredstev (obnova naj bi se financirala iz plačil storitev javne službe) v korist uporabnikov v smislu tretjega odstavka 6. člena ZDIJZ. Če bi se odločili te podatke pridobiti na tej podlagi, je treba pri izvajalcu vložiti običajno zahtevo po ZDIJZ z elementi, ki jih zahteva 17. člen ZDIJZ. V primeru zavrnitve zahteve ali molka izvajalca, je možna pritožba pri IP.
 
Če pa bi se kot občina odločili izvesti strokovni nadzor po devetem odstavku 233. člena ZVO-2, ste do osebnih podatkov upravičeni na podlagi določb ZVOP-1. Ta v prvem in drugem odstavku 88. člena določa, da oseba javnega sektorja, ki izvaja strokovni nadzor, lahko obdeluje osebne podatke, ki jih obdelujejo upravljavci osebnih podatkov, nad katerimi ima po zakonu pristojnost izvajati strokovni nadzor; izvajalec strokovnega nadzora ima pravico do vpogleda, izpisa, prepisovanja ali kopiranja vseh osebnih podatkov, pri njihovi obdelavi za namene strokovnega nadzora in izdelave poročila ali ocene pa je dolžan varovati njihovo tajnost. Iz 88. in 89. člena ZVOP-1 še izhaja:
-      da v poročilu ali oceni ob zaključku strokovnega nadzora izvajalec strokovnega nadzora lahko zapiše le tiste osebne podatke, ki so nujni za dosego namena strokovnega nadzora;
-      da stroške vpogleda, izpisa, prepisovanja ali kopiranja krije upravljavec osebnih podatkov;
-      da izvajalec strokovnega nadzora lahko pri opravljanju strokovnega nadzora pisno obvesti posameznika, na katerega se nanašajo osebni podatki, da izvaja strokovni nadzor in ga obvesti, da lahko pisno ali ustno poda svoja stališča.
 
Podlaga za izvedbo strokovnega nadzora in s tem podlaga za uporabo 88. člena ZVOP-1 je v devetem odstavku 233. člena ZVO-2, ki določa, da strokovni nadzor nad izvajalci občinske javne službe iz prvega odstavka tega člena (sem spada tudi oskrba prebivalstva s pitno vodo) opravlja občina. Strokovni nadzor obsega zlasti nadzor nad: - gospodarjenjem z objekti in napravami, potrebnimi za izvajanje občinske javne službe; - poslovanjem in učinkovitostjo, racionalnostjo in namensko porabo proračunskih sredstev in sredstev, ki jih za storitve občinske javne službe plačujejo uporabniki.
 
Glede na zgoraj navedeno je torej dopustno, da se izvajalec strokovnega nadzora seznani z neizogibno potrebnimi varovanimi ali nevarovanimi (javnimi) osebnimi podatki brez privolitve posameznikov, na katere se podatki nanašajo. Podlaga za to je namreč določena v ZVOP-1, ki je nacionalna zakonska podlaga kot jo zahteva točka (e) prvega odstavka 6. člena Splošne uredbe o varstvu podatkov.
 
V primeru, da se boste osebne podatke pridobivali na tej podlagi, poseben postopek ni predviden. Priporočamo pa vam, da naj pisna zahteva vsebuje najmanj:
-      točno opredelitev zahtevanih podatkov (npr. ustrezni iskalni kriteriji, ustrezno omejen obseg podatkov),
-      konkretno pravno podlago v 88. členu ZVOP-1 v povezavi z 233. členom ZVO-2 in z ustreznim lokalnim odlokom,
-      konkretni namen uporabe podatkov (tj. izvedba strokovnega nadzora, kaj je predmet nadzora in kako bodo podatki prispevali k uresničitvi namena nadzora) in
-      želeni način oziroma obliko pridobitve podatkov.
 
V zvezi z obravnavano obdelavo osebnih podatkov še opozarjamo:
-      da mora izvajalec nadzora pri vpogledu in nadaljnji obdelavi osebnih podatkov spoštovati tudi načelo najmanjšega obsega podatkov iz 5. člena Splošne uredbe o varstvu podatkov;
-      da pravna podlaga v 88. členu ZVOP-1 pride v poštev šele, ko je strokovni nadzor že uveden. To pomeni, da ni dopustno vnaprej in »na zalogo« zbirati osebnih podatkov, ki bi šele morda utegnili biti relevantni in na podlagi katerih se bo šele sprejela odločitev o morebitni uvedbi nadzora;
-      da v primeru zavrnitve zahteve po 88. členu ZVOP-1, IP žal ne more voditi inšpekcijskega ali pritožbenega postopka zoper izvajalca.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenk
