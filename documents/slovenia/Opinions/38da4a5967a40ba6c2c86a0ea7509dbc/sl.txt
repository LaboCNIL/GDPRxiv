

Zbiranje podatkov o okuženosti in cepljenosti dijakov s strani šole
+
-


Datum: 20.09.2021
Številka: 07121-1/2021/1854

Kategorije: Zdravstveni osebni podatki, Šolstvo
                        Pri Informacijskem pooblaščencu (IP) smo dne 15. 9. 2021 prejeli vaše vprašanje o tem, ali je dopustno, da šola od dijakov zahteva, da sporočijo (npr. z izpolnjevanjem seznama) ali so preboleli COVID-19 oziroma ali so bili cepljeni. Opisujete, da se je v določeni gimnaziji to zgodilo in da dijaki niso prejeli posebnih pojasnil o obdelavi osebnih podatkov. Kasneje so neformalno izvedeli, da podatke potrebujejo zaradi organizacije šolanja (na domu ali v učilnici), če bi bil posamezen učenec okužen s SARS-Cov-2. Zanima vas tudi, kako lahko ukrepate.  
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Pri tem še pojasnjujemo, da je naš odgovor splošen in načelen:

ker se IP izven inšpekcijskega postopka ne more konkretno in dokončno opredeljevati do obdelave osebnih podatkov v posamičnih primerih,
ker IP ni seznanjen s podrobnostmi konkretnega primera in
ker ni pristojen za interpretacijo predpisov, ki določajo obveznost izpolnjevanja pogoja PCT.

Glede na pogoste spremembe predpisov v zvezi z ukrepi za zamejevanje širjenja virusa SARS-CoV-2 IP še opozarja, da je to mnenje pripravljeno glede na predpise, ki so veljali v času izdaje tega mnenja.
 
 
Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Ur. l. RS, št. 146/2021) in »Navodila vzgojno-izobraževalnim zavodom (VIZ) in dijaškim domovom (DD) ob sumu ali potrjenem primeru okužbe s SARS-CoV-2 v zavodu« (NIJZ, 1. 9. 2021), od šol ne zahtevajo, da bi morale od učencev oziroma dijakov redoma in sistematično ter vnaprej pridobivati podatke o cepljenosti ali prebolevnosti. 
 
Učenci oziroma dijaki podatkov o cepljenosti ali prebolevnosti niso dolžni sporočiti šoli, lahko pa to storijo povsem prostovoljno v primeru s strani šole ugotovljenih visoko rizičnih kontaktov (VRK) ali če je to potrebno za organizacijo šolskih obveznosti (npr. obisk kulturne ustanove, kjer se zahteva izpolnjevanje pogoja PCT). 
 
 
O b r a z l o ž i t e v:
 
IP ni znana zakonska podlaga, ki bi določala obvezno zbiranje podatkov o prebolevnosti in cepljenosti učencev s strani šole po tem, ko je ugotovljena okužba pri drugem učencu. To še toliko bolj velja za vnaprejšnje (tj. na zalogo) zbiranje teh podatkov. Odlok za dijake določa le prostovoljno samotestiranje.
 
Ni pa izključeno, da šola pri ugotavljanju VRK (tj. ko je šola obveščena o okužbi) od učencev podatek o prebolevnosti in cepljenosti pridobi, če ga ti želijo prostovoljno posredovati šoli (podatek je namreč lahko pomemben za določanje izjem od karantene). Podobno velja za izvajanje obveznih šolskih vsebin.
 
Pri obrazložitvi se smiselno sklicujemo na mnenje IP št. 07120-1/2021/456, ki je že objavljeno na spletni strani IP.
 
Če menite, da je v vašem primeru šola zahtevala od učencev oziroma dijakov, da v seznamu obvezno navedejo podatek o prebolevnosti ali cepljenju, lahko pri IP vložite inšpekcijsko prijavo. Pri temi si lahko pomagate z obrazcem »ZIN Prijava«, ki je dostopen pod zavihkom »Obrazci« - »Varstvo osebnih podatkov«.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
