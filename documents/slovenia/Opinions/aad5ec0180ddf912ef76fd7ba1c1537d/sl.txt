

Posredovanje odločbe o subvenciji staršu
+
-


Datum: 10.03.2019
Številka: 0712-1/2019/551

Kategorije: Vrtec, Postopki na centrih za socialno delo
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem navajate, da ste prejeli prošnjo enega od staršev za posredovanje odločbe o subvenciji vrtca za otroka, ki živi pri drugem staršu, starš, ki za odločbo zaproša, pa za otroka plačuje preživnino. Zanima vas, ali mu lahko pošljete izvod odločbe.   Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. Ob tem IP poudarja, da izven postopka inšpekcijskega nadzora ustreznosti izpolnjevanja določb Splošne uredbe s strani upravljavcev ne more presojati.Starš otroka, ki mu ni bila odvzeta ali omejena roditeljska pravica, se lahko z osebnimi podatki otroka seznani na podlagi člena 15 Splošne uredbe, ki ureja pravico dostopa posameznika, na katerega se nanašajo osebni podatki, kot zakoniti zastopnik otroka. Posameznik, na katerega se nanašajo osebni podatki, ima pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in med drugim tudi informacije o namenih obdelave, vrstah zadevnih osebnih podatkov, uporabnikih ali kategorijah uporabnikov, ki so jim bili ali jim bodo razkriti osebni podatki. Pravico dostopa lahko uveljavlja posameznik sam ali pa jo zanj uveljavlja zakoniti zastopnik (starši ali skrbnik) oziroma zastopnik po pooblastilu. Hkrati je pravica dostopa v okviru izvrševanja roditeljske pravice tudi pravica staršev, da se seznanijo z obdelavo osebnih podatkov svojih otrok, če staršem roditeljska pravica ni bila odvzeta ali omejena, ali če ni to v nasprotju z otrokovimi koristmi. Upoštevati je namreč potrebno tudi določbe Konvencije o otrokovih pravicah (KOP), ki je v Republiki Sloveniji neposredno uporabljiv pravni akt in v prvem odstavku 3. člena določa, da morajo biti pri vseh dejavnostih v zvezi z otroki, bodisi da jih vodijo državne bodisi zasebne ustanove za socialno varstvo, sodišča, upravni organi ali zakonodajna telesa, otrokove koristi glavno vodilo. Posamezniku se lahko (delno) omeji pravico dostopa tedaj, ko bi bil vpogled in prepis dokumentov v nasprotju z otrokovimi koristmi v smislu 3. člena KOP.V nobenem primeru pa nima starš pravice do seznanitve z osebnimi podatki drugega starša otroka, zato bi bilo treba te podatke na odločbi prekriti.Lahko pa starš podatek pridobi tudi na drugi pravni podlagi, in sicer na podlagi 82. člena Zakona o splošnem upravnem postopku, če izkaže pravni interes. Pravni interes pa lahko izkaže, kadar podatek potrebuje za zaščito svojih pravic in pravih koristi; npr. če višina subvencije lahko vpliva na višino preživnine, ki jo mora plačevati kot starš, o čemer je že sprožil ustrezne postopke. Pravico seznaniti se z dokumenti zadeve na podlagi tega člena ima poleg strank v postopku (kar oba starša v tem primeru sta) tako posameznik, ki verjetno izkaže, da ima od tega pravno korist. Pri tem lahko organ, ki vodi postopek, zahteva, da obstoj pravne koristi posameznik obrazloži pisno ali ustno na zapisnik. Na podlagi navedenega bi npr. oče ali mati otroka lahko vpogledala v zadevo (v vse podatke), če bi dokazala, da podatek o subvenciji vrtca, ki ga prejema eden od staršev otroka, odločilno vpliva na njegovo pravico (npr. višino preživnine, ki jo plačuje drugi starš), in je zaradi tega že sprožil ustrezne postopke pred pristojnimi organi.Subvencija vrtca se izplačuje iz javnih finančnih virov, podatki o porabi javnih sredstev pa imajo značaj informacije javnega značaja, ki je na podlagi Zakona o dostopu do informacij javnega značaja dostopna vsakomur. Glede na že vzpostavljeno prakso pa bi informacijo javnega značaja predstavljal podatek o osebnem imenu upravičenca in skupni znesek javnih sredstev, ki mu pripada (ne pa na primer število otrok ali dohodek družinskega člana, na podlagi katerega se določi višina subvencije).IP je o odgovore na podobna vprašanja vključil v Smernice za centre za socialno delo, ki so dostopne na:https://www.ip-rs.si/fileadmin/user_upload/Pdf/smernice/Smernice_za_CSD_julij2017.pdf      Lepo vas pozdravljamo,                                                                                                 Mojca Prelesnik, univ. dipl. prav.,                                                                                                 informacijska pooblaščenkaPripravila:Sonja Božič Testen,državna nadzornica za varstvo osebnih podatkov
