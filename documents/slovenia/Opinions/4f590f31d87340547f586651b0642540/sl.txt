

Politika zasebnosti
+
-


Datum: 24.10.2022
Številka: 07121-1/2022/1140

Kategorije: Definicija OP, Informiranje posameznika, Moderne tehnologije
                        Pri Informacijskem pooblaščencu (IP) smo prejeli vaše zaprosilo za mnenje. Navajate, da pripravljate aplikacijo za NVO, s katero želite povečati transparentnost njihovega delovanja. Zanima vas, ali potrebujete politiko zasebnosti, torej ali gre za zasebne informacije. Pojasnjujete, da bo aplikacijo vsaka organizacija preko kode za vdelavo namestila na svojem spletnem mestu. Podatke za aplikacijo bodo vnesli preko administratorskega vmesnika, ki je nameščen na vaših serverjih. Nadalje naštevate, katere podatke bodo organizacije vnesle v aplikacijo. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Razvijalec aplikacije mora pred njeno uvedbo presoditi, ali se v njenem okviru obdelujejo osebni podatki. Če je temu tako, je upravljavec dolžan zagotoviti, da obdelava osebnih podatkov poteka skladno z določbami Splošne uredbe o varstvu podatkov. Med drugim mora posameznikom, na katere se osebni podatki nanašajo, zagotoviti osnovne informacije o obdelavi. Temu je praviloma namenjena t.i. politika zasebnosti.
 
 
O b r a z l o ž i t e v:
 
IP uvodoma pojasnjuje, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da vam v okviru mnenja ne more niti ne sme dokončno odgovoriti na vaše vprašanje, ali potrebujete politiko zasebnosti oziroma vam konkretno svetovati, kaj vanjo zapisati, temveč vas lahko zgolj opozori, katere obveznosti morate izpolniti skladno s Splošno uredbo o varstvu podatkov in vam poda splošna priporočila. Na samem upravljavcu osebnih podatkov pa je, da zagotovi skladnost z določbami Splošne uredbe o varstvu podatkov in da je to skladnost tudi zmožen dokazati (člen 5(2) Splošne uredbe o varstvu podatkov).
 
IP najprej pojasnjuje, da se pravila o varstvu osebnih podatkov ne uporabljajo za »zasebne informacije«, temveč za osebne podatke. To so katere koli informacije v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika (člen 4(1) Splošne uredbe o varstvu podatkov). Osebni podatki so torej vsi podatki, ki posredno ali neposredno kažejo na posameznike. Na določljivost posameznika se gleda široko in ne zgolj skozi lastne zmožnosti oziroma zgolj na podlagi informacij, s katerimi razpolaga upravljavec. Osebni podatek je lahko ime in priimek posameznika, njegova fotografija, glas, podatek o prilivih in pa različni spletni identifikatorji, kot so številka naslova IP, ID piškotka, mobilna telefonska številka ipd.. Oblika in vir podatka pri tem nista pomembni – nekatere osebne podatke si izberemo sami (npr. nadimek), druge nam dodeli država (npr. EMŠO), nekatere pa delodajalec (npr. službeni e-naslov).
 
Podatki, ki se nanašajo na pravne osebe oziroma poslovne subjekte, ki opravljajo dejavnost, ne sodijo med varovane osebne podatke. Tako npr. ime, naslov, davčna in matična številka organizacije ne predstavljajo osebnih podatkov, medtem ko so podatki o plačah zaposlenih nedvomno osebni podatki, saj so na tej podlagi posamezniki določljivi (podatki o plači za javne uslužbence sicer niso varovani). Obdelava »neosebnih« podatkov presega pristojnosti IP, saj je IP pristojen zgolj za nadzor nad zakonitostjo obdelave osebnih podatkov. Takšno stališče je že zavzelo tudi Ustavno sodišče RS v odločbah št. U-I-84/03 in št. U-I-298/04. V zvezi z navedenim pa IP poudarja, da je odgovornost za presojo, ali določen podatek predstavlja osebni podatek, v končni fazi vedno na strani upravljavca.
 
Pojem upravljavec pomeni fizično ali pravno osebo, javni organ, agencijo ali drugo telo, ki samo ali skupaj z drugimi določa namene in sredstva obdelave; obdelovalec pa pomeni fizično ali pravno osebo, javni organ, agencijo ali drugo telo, ki obdeluje osebne podatke v imenu upravljavca. Obdelava pomeni vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje.
 
IP pojasnjuje, da mora upravljavec pred uvedbo posamezne rešitve, če bodo v njenem okviru obdelovani osebni podatki, presoditi dopustnost in sorazmernost takšnih obdelav. Vsaka obdelava osebnih podatkov mora namreč potekati transparentno in skladno z določbami Splošne uredbe o varstvu podatkov. Upravljavec je dolžan osebne podatke obdelovati na ustrezni pravni podlagi ter za določene, izrecne in zakonite namene, v skladu s členoma 13 in 14 Splošne uredbe o varstvu podatkov pa mora posameznikom na jasen in pregleden način zagotoviti osnovne informacije v zvezi z obdelavo osebnih podatkov, na primer informacije o tem, kdo obdeluje osebne podatke, v kakšne namene obdeluje podatke, koliko časa jih hrani in druge informacije, ki jih navedena določba predpisuje. Temu je praviloma namenjena politika zasebnosti, ki je v praksi poimenovana tudi izjava o zasebnosti, obvestilo o obdelavi osebnih podatkov, informacije o obdelavi osebnih podatkov ipd. (primer: https://upravljavec.si/izjava-o-zasebnosti/). Splošna uredba o varstvu podatkov v členu 25 upravljavcu med ostalim nalaga tudi obveznost, da pred obdelavo zagotovi vgrajeno in privzeto varstvo osebnih podatkov, ki vključuje odgovornost, da upravljavec pred dejansko obdelavo zagotovi ukrepe za spoštovanje načel varstva osebnih podatkov.
 
Glede na pojasnila o delovanju aplikacije, ki jo pripravljate, boste morali glede na obrazloženo najprej presoditi, ali se v njenem okviru obdelujejo osebni podatki. Če bo šlo za obdelavo osebnih podatkov, boste morali nadalje presoditi, v kakšni vlogi nastopate sami in v kakšni vlogi nastopajo organizacije, ki bodo to aplikacijo uporabljale, ali ste torej zgolj obdelovalec osebnih podatkov ali (samostojni/skupni) upravljavec. Od tega so namreč odvisne vaše morebitne dolžnosti po Splošni uredbi o varstvu podatkov.
 
Pri presoji izpostavljenih vprašanj si lahko pomagate z informacijami in nasveti na spletni strani  IP za pomoč majhnim in srednje velikim podjetjem: https://upravljavec.si/. Prav tako pa so vsa ključna področja, kot jih ureja Splošna uredba o varstvu podatkov, predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov. Prav tako pa si lahko pomagate z drugimi mnenji IP, ki so objavljena in dostopna na spletni strani: https://www.ip-rs.si/mnenja-gdpr/.
 
Lepo vas pozdravljamo,
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
