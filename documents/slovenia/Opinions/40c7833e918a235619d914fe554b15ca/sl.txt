

Varstvo osebnih podatkov pri telefonskem pogovoru s pacientom in sporočanje podatkov o bolezni delodajalcu
+
-


Datum: 20.05.2020
Številka: 07120-1/2020/366

Kategorije: Delovna razmerja, Pravne podlage, Zdravstveni osebni podatki
                        Pri Informacijskem pooblaščencu (IP) smo dne 18. 5. 2020 prejeli več vaših vprašanj:(1) Ali je z vidika varstva osebnih podatkov ustrezno, da se paciente kliče po telefonu z namenom izvedbe prvih pregledov bolnikov. Gre za problematiko v zvezi z epidemijo COVID-19 in za področje psihiatrije, zdravniki pa naj bi se po telefonu pogovarjali s pacienti, ki še niso bili pri vas obravnavani. Problematično se vam zdi izkazovanje identitete tako na strani pacienta, kot na strani psihiatra;(2) Ali je z vidika varstva osebnih podatkov ustrezno, da mora zaposleni, ki zboli, o tem oziroma o poteku bolezni ter začetku odsotnosti obvestiti nadrejenega;(3) Ali je z vidika varstva osebnih podatkov ustrezno, da mora zaposleni, ki načrtuje udeležbo na dovoljenem družabnem dogodku z večjim številom ljudi, o tem prej obvestiti nadrejenega zato, da se odsotnost odobri, in da se dogovori o načinu zagotavljanja varnosti. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.1. Klicanje pacientov in izvajanje terapevtskih pogovorov po telefonu samo po sebi ni sporno z vidika varstva osebnih podatkov, vendar se mora izvajalec zdravstvene dejavnosti oziroma psihiater pri pogovoru na razumen in objektivno izvedljiv način prepričati, da govori s (pravim) pacientom. 2. Obveščanje delodajalca o kakršnikoli odsotnosti zaposlenega samo po sebi ni sporno z vidika varstva osebnih podatkov, vendar pa delodajalec ni upravičen do konkretnih zdravstvenih podatkov o bolezni (sem spada tudi COVID-19) ali poškodbi oziroma do drugih konkretnih zdravstvenih podatkov o razlogih za (predvideno) odsotnost (npr. o razlogih za izolacijo in nego).  3. Če gre za obveščanje delodajalca o družabnih dogodkih, ki so v zvezi z delovnim razmerjem in je namen obveščanja v obvladovanju tveganj v zvezi s COVID-19, je tako obveščanje dopustno z vidika varstva osebnih podatkov. Če pa gre za drugačen (zaseben) tip družabnih dogodkov, delodajalec do podatkov ni upravičen. O b r a z l o ž i t e v:1. V telefonskem pogovoru je težko zagotoviti absolutno gotovost glede identitete udeležencev pogovora. Zato si je treba v primerih, kot je vaš, vsaj prizadevati, da se na razumen in objektivno izvedljiv način poskušate prepričati, da pogovor opravljate s pravim pracientom. Če je pacient v okviru naročanja na zdravstveno storitev izvajalcu samostojno sporočil telefonsko številko, je že s tem na omejen način zagotovljeno, da bo pogovor zelo verjetno potekal s pravo osebo. Primer drugih ukrepov za ugotavljanje oziroma potrjevanje identitete so (odvisno tudi, kdo je klicatelj): informacija o KZZ številki in datumu rojstva s primerjavo zapisov v sistemu, informacija o zdravstvenih težavah s primerjavo zapisov v sistemu, predstavitev osebnega imena s strani pacienta, preverjanje spola in starosti po glasu, povratni klic na javno objavljeno številko in uporaba vnaprej dogovorjenih gesel.  Z vidika psihiatra (torej glede izkazovanja, da je sogovornik res psihiater iz določene ustanove) ne gre za varnostni problem, saj boste nastopali v vlogi pravega in poštenega sogovornika, še vedno pa lahko pacientu, ki morda dvomi, predlagate npr. povratni klic na javno objavljeno številko vaše ustanove.Da klicanje pacientov vsaj načeloma ni sporno, posredno izhaja tudi iz mnenja IP št. 07120-1/2020/306, ki je dostopno na naši spletni strani.2. Ni dopustno, če delodajalčeva navodila vsebujejo delavčevo obveznost obveščanja delodajalca o konkretnih znakih bolezni in obveznost obveščanja delodajalca o konkretnih navodilih, ki bi jih delavcu dal osebni zdravnik, če ta navodila presegajo informacije o splošnem režimu zdravljenja in njegovih razlogih, do katerih je delodajalec sicer upravičen (tj. če na primer presegajo informacije o režimu gibanja in informacije na bolniškem listu).Podatek o predvideni odsotnosti (začetek in trajanje) ni sporen. Splošno obveščanje delodajalca o nekonkretiziranih zdravstvenih razlogih za neprihod na delo je dopustno, ni pa z vidika varstva osebnih podatkov dopustno, da je delavec dolžan obveščati delodajalca o konkretnih zdravstvenih težavah (tj. o zdravstvenem stanju) in o konkretnem zdravljenju. Izjema so splošne informacije o režimu in razlogih zdravljenja - predviden čas bolniške odsotnosti, s strani zdravnika določen režim gibanja ter podatki, ki so redoma navedeni na bolniškem listu (izolacija, nega, poškodba…). Obstaja še nekaj drugih izjem, ki v konkretnem primeru niso relevantne.V zvezi z nedopustnostjo zbiranja zdravstvenih podatkov o delavcih je na naši spletni strani že objavljenih več mnenj. 3. Velja smisleno enako kot v prejšnji točki.Za razlago delavčevih pravic in obveznosti iz delovnih razmerij ter posledic določenega ravnanja delavca ali posledic opustitve določenega ravnanja delavca, IP ni pristojen.Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
