

Privolitev
+
-


Datum: 28.06.2021
Številka: 07121-1/2021/1173

Kategorije: Privolitev
                        Informacijski pooblaščenec (v nadaljevanju: IP) je prejel vaše zaprosilo za dodatna pojasnila glede privolitve posameznika k sodelovanju v nagradni igri in privolitve za neposredno trženje.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
IP uvodoma ponavlja, da je temeljne zahteve, ki jih mora vsebovati posamezna privolitev, pojasnil v mnenju z dne 12. 2. 2019, ki ga navajate tudi v vašem zaprosilu za mnenje. IP splošno pritrjuje vašim razmišljanjem, ki ste jih podali v vašem zaprosilu za mnenje, k navedenim pojasnilom v mnenju z dne 12. 2. 2019 pa dodaja, da je za granularnost privolitve bistveno dejstvo, da vsak namen obdelave potrebuje ločeno privolitev, zato je treba ob pridobitvi privolitve jasno določiti, na kaj (na katere vse namene) se privolitev nanaša. IP ponovno poudarja, da je predhodna informiranost posameznika o obdelavi njegovih podatkov ključen element zakonite obdelave osebnih podatkov, saj se lahko le na podlagi ustreznih informacij o tem, komu lahko zaupa določene svoje podatke in za kakšen namen oziroma namene, posameznik svobodno odloči, ali bo to storil ali ne. Upravljavec mora tako posameznika predhodno seznaniti z nameni obdelave njegovih osebnih podatkov na podlagi privolitve, končna presoja o njihovem posredovanju pa mora biti v rokah posameznika, saj je prostovoljnost eden bistvenih elementov veljavne privolitve. Ob tem IP izpostavlja, da mora biti upravljavec zmožen dokazati, da je posameznik privolil v obdelavo svojih osebnih podatkov za vsak posamezni namen obdelave ter tudi ustreznost take privolitve.
IP dodaja še, da je eden bistvenih elementov nedvoumne privolitve tudi jasno pritrdilno ravnanje posameznika. Njegova privolitev mora biti tako podana z jasnim pritrdilnim ravnanjem, ki mora vedno biti bodisi dano z izjavo (pisno ali ustno, vključno z e-sredstvi) bodisi izkazano z aktivnostjo (npr. označitvijo s kljukico/križcem oz. drugo oznako pri posameznem namenu obdelave, kot navajate v vašem zaprosilu za mnenje).
 
S spoštovanjem.
 
 
Pripravil:
Matej Sironič,                                                   
Svetovalec pooblaščenca
za varstvo osebnih podatkov
 
Mojca Prelesnik, univ. dipl. prav.,
Informacijska pooblaščenka
