

Predaja magistralnega zdravila v izdelavo drugemu izvajalcu lekarniške dejavnosti
+
-


Datum: 01.03.2020
Številka: 07121-1/2020/279

Kategorije: Pravne podlage, Zavarovanje osebnih podatkov, Zdravstveni osebni podatki
                        Pri Informacijskem pooblaščencu (IP) smo dne 13. 2. 2020 prejeli vaše vprašanje, ali lahko izvajalec lekarniške dejavnosti posreduje recept za pripravo magistralnega zdravila drugemu izvajalcu lekarniške dejavnosti v celoti z namenom, da se izdela magistralno zdravilo za konkretnega pacienta, in ali morata izvajalca v zvezi s tem izvesti kakšne dodatne aktivnosti oziroma ukrepe. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.1. Dopustno je, da izvajalec lekarniške dejavnosti posreduje recept za pripravo magistralnega zdravila drugemu izvajalcu lekarniške dejavnosti v celoti z namenom, da se izdela magistralno zdravilo za konkretnega pacienta, če je s strokovnega vidika to potrebno in primerno za izvedbo storitve. 2. Oba izvajalca morata skrbeti za splošne obveznosti na področju varstva osebnih podatkov (npr. varno in šifrirano posredovanje recepta, omejena hramba prejetega recepta, splošna skrb za varnost prejetih podatkov o pacientu in za to, da bo za vsako nadaljnjo obdelavo podatkov na voljo pravna podlaga). Glede na predstavljeno dejansko stanje ni videti, da bi izmenjava recepta za opisani namen imela naravo pogodbene obdelave osebnih podatkov po  členu 28 Splošne uredbe o varstvu podatkov. O b r a z l o ž i t e v:1. V konkretnem primeru je pravna podlaga za posredovanje recepta s strani naročnika drugemu izvajalcu v četrti alineji šestega odstavka 44. člena Zakona o pacientovih pravicah (ZPacP), ki dopušča izmenjavo pacientovih podatkov med izvajalci, če je to potrebno za zdravljenje pacienta.  Seveda je potreba po posredovanju podatkov oziroma recepta odvisna od okoliščin vsakega primera posebej, pri čemer gre primarno za strokovno vprašanje.   2. O zagotavljanju varnosti (posebnih kategorij) osebnih podatkov, o pravnih podlagah za njihovo obdelavo in o pogodbeni obdelavi je na naši spletni strani že na voljo več mnenj in smernic. Glede na predstavljeno dejansko stanje ni videti, da bi izmenjava recepta za opisani namen imela naravo pogodbene obdelave osebnih podatkov po  členu 28 Splošne uredbe o varstvu podatkov.Prijazen pozdrav,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
