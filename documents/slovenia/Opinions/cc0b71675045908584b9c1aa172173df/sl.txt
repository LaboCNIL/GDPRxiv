

Posredovanje posnetka seje občinskega sveta
+
-


Datum: 30.11.2020
Številka: 07120-1/2020/620 

Kategorije: Občine, Pravne podlage, Snemanje sej in javnih dogodkov, Zavarovanje osebnih podatkov
                        Informacijski pooblaščenec (v nadaljevanju IP) je po elektronski pošti prejel vaše zaprosilo za mnenje, v katerem pojasnjujete, da občinski svetnik zahteva posnetek seje občinskega sveta, ki je bila izvedena na daljavo s pomočjo informacijsko-komunikacijske tehnologije v skladu z določilom  4. odstavka 35. člena ZLS in za potrebe zapisnika. V skladu z navedenim določilom se seja snema, ne pa tudi javno predvaja. Niste povsem prepričani, ali naj posnetek posredujete, saj ne veste, kaj bo občinski svetnik s posnetkom počel.
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
IP uvodoma poudarja, da lahko podaja nezavezujoča mnenja in pojasnila, ne more pa izven konkretnih inšpekcijskih postopkov vnaprej presojati dopustnosti in ustreznosti konkretnih dejanj obdelave osebnih podatkov z vidika skladnosti s Splošno uredbo o varstvu podatkov.
IP ugotavlja, da iz vašega dopis ne izhaja, na kateri podlagi občinski svetnik zahteva posnetke seje občinskega sveta. V kolikor prosilec zahteva posnetek na podlagi Zakona o dostopu do informacij javnega značaja (Uradni list RS, št. 51/06 – uradno prečiščeno besedilo, 117/06 – ZDavP-2, 23/14, 50/14, 19/15 – odl. US, 102/15 in 7/18; ZDIJZ) vas IP napotuje na mnenje, v katerem je že odgovoril na vprašanje glede dostopa do posnetkov sej občinskega sveta kot informacij javnega značaja:

Zvočni posnetek javne seje občinskega sveta kot IJZ, št. mnenja 0712-1/2019/2949, z dne 9. 1. 2020: https://www.ip-rs.si/mnenja-gdpr/6048a4879a5a0. V zvezi s tem vas napotujemo tudi na dve odločbi IP, v katerih je IP odločil o pritožbah v zvezi z dostopom do posnetkov sej občinskega sveta kot informacij javnega značaja:
Prosilec - Občina Log-Dragomer, št. odločbe 090-98/2018, z dne 22. 5. 2018: https://www.ip-rs.si/informacije-javnega-zna%C4%8Daja/iskalnik-po-odlo%C4%8Dbah/605093ff169f6, 
Prosilec - Občina Miklavž na Dravskem polju, št. odločbe 090-198/2016, z dne 9. 10. 2016: https://www.ip-rs.si/informacije-javnega-zna%C4%8Daja/iskalnik-po-odlo%C4%8Dbah/605091cb1b7b4.

 
Nadalje pa IP pojasnjuje, da mora biti snemanje sej občinskega sveta primarno urejeno v aktih občine. Občinski svet ima vselej možnost, da sam odloči, kako bo zagotavljal javnost svojega dela in to uredi s poslovnikom (ali drugim aktom, ki ureja njegovo poslovanje). Možni pravni podlagi za javno objavo sej občinskega sveta sta bodisi osebna privolitev posameznika iz točke (a) prvega odstavka člena 6 Splošne uredbe (drugi odstavek 9. člena ZVOP-1, pri čemer mora soglasje zadostiti zahtevam po Splošni uredbi) bodisi t.i. pravna podlaga zakonitih interesov po četrtem odstavku 9. člena ZVOP-1. IP vas v zvezi s tem napotuje na mnenje o snemanju in objavi posnetkov:

Snemanje sej občinskega sveta, št. 07120-1/2020/335, z dne 5. 5. 2020: https://www.ip-rs.si/vop/?tx_jzgdprdecisions_pi1%5BshowUid%5D=1639.

V kolikor bi pa občinski svetnik zahteval dostop do posnetkov sej na podlagi poslovnika oz. internega akta, se IP do tega ne more opredeliti, saj ni seznanjen z navedenim aktom, poleg tega pa se lahko konkretno opredeli zgolj v okviru inšpekcijskega nadzora. Kakor pa tudi sami navajate, 35. člen Zakona o lokalni samoupravi (Uradni list RS, št. 94/07, s spremembami in dopolnitvami; ZLS) v četrtem odstavku določa, da v primeru naravne ali druge hujše nesreče, epidemije ali drugih izrednih okoliščin, če predstavlja izvedba seje z osebno navzočimi člani občinskega sveta tveganje za zdravje in varnost članov občinskega sveta, in je to nujno zaradi sprejetja odločitev, s katerimi ni mogoče odlašati, lahko župan skliče sejo na daljavo s pomočjo informacijsko-komunikacijske tehnologije. Seja poteka v skladu z določbami ZLS in poslovnika občinskega sveta, razen določb, ki se nanašajo na način glasovanja in na zagotavljanje javnosti seje. Seja se v takem primeru zvočno in slikovno snema, ne pa tudi javno predvaja. Ne glede na navedeno določbo pa po mnenju IP, v kolikor imate pravno podlago za objavo posnetkov sej, kakor je pojasnjeno v prejšnjem odstavku in mnenju št. 07120-1/2020/335, lahko takšen posnetek objavite in posledično tudi omogočite dostop prosilcem. Vsekakor pa je treba ob tem zagotoviti, da se posnetki sej ali njihovih delov, iz katerih je javnost izključena zaradi obdelave varovanih osebnih podatkov, ne objavljajo javno in da se te seje oziroma deli sej eventualno snemajo le zvočno z namenom priprave zapisnika. Ob tem je treba upoštevati tudi načelo najmanjšega obsega podatkov iz točke (c) prvega odstavka 5. člena Splošne uredbe, ki med drugim določa, da morajo biti pod pogojem, da obstaja pravna podlaga, osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo. Navedeno načelo pomeni, da je potrebno obdelovati samo toliko osebnih podatkov, kolikor je nujno potrebno za izpolnitev zakonitega namena obdelave (v konkretnem primeru torej snemanja seje in objave posnetka).
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                  
                                                                                                informacijska pooblaščenka
Pripravila:                                                                                                                                
Neja Domnik, mag. prav.,
asistentka svetovalca pri IP                   
