

Izbris osebnih podatkov s spletne strani
+
-


Datum: 21.02.2019
Številka: 0712-1/2019/399 

Kategorije: Svetovni splet, Pravica do pozabe
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste bili predsednik študentskega kluba. Na spletni strani so še vedno navedeni vaši kontaktni podatki, četudi niste več predsednik kluba. Posledično vas vsak dan na vaš osebni telefon kličejo različni subjekti in ponujajo svoje storitve. Klub noče dati iz spleta dol vaših podatkov. Zanima vas, kaj lahko v takšnem primeru storite. ***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Pravica do izbrisa oziroma pravica do pozabe je urejena v členu 17 Splošne uredbe, ki določa:»1. Posameznik, na katerega se nanašajo osebni podatki, ima pravico doseči, da upravljavec brez nepotrebnega odlašanja izbriše osebne podatke v zvezi z njim, upravljavec pa ima obveznost osebne podatke brez nepotrebnega odlašanja izbrisati, kadar velja eden od naslednjih razlogov:  osebni podatki niso več potrebni v namene, za katere so bili zbrani ali kako drugače obdelani;   posameznik, na katerega se nanašajo osebni podatki, prekliče privolitev, na podlagi katere poteka obdelava v skladu s točko (a) člena 6(1) ali točko (a) člena 9(2), in kadar za obdelavo ne obstaja nobena druga pravna podlaga;   posameznik, na katerega se nanašajo osebni podatki, obdelavi ugovarja v skladu s členom 21(1), za njihovo obdelavo pa ne obstajajo nobeni prevladujoči zakoniti razlogi, ali pa posameznik, na katerega se nanašajo osebni podatki, obdelavi ugovarja v skladu s členom 21(2);   osebni podatki so bili obdelani nezakonito;   osebne podatke je treba izbrisati za izpolnitev pravne obveznosti v skladu s pravom Unije ali pravom države članice, ki velja za upravljavca;   osebni podatki so bili zbrani v zvezi s ponudbo storitev informacijske družbe iz člena 8(1).  2. Kadar upravljavec objavi osebne podatke in je v skladu z odstavkom 1 osebne podatke obvezan izbrisati, ob upoštevanju razpoložljive tehnologije in stroškov izvajanja sprejme razumne ukrepe, vključno s tehničnimi, da upravljavce, ki obdelujejo osebne podatke, obvesti, da posameznik, na katerega se nanašajo osebni podatki, od njih zahteva, naj izbrišejo morebitne povezave do teh osebnih podatkov ali njihove kopije.3. Odstavka 1 in 2 se ne uporabljata, če je obdelava potrebna:  za uresničevanje pravice do svobode izražanja in obveščanja;   za izpolnjevanje pravne obveznosti obdelave na podlagi prava Unije ali prava države članice, ki velja za upravljavca, ali za izvajanje naloge v javnem interesu ali pri izvajanju javne oblasti, ki je bila dodeljena upravljavcu;   iz razlogov javnega interesa na področju javnega zdravja v skladu s točkama (h) in (i) člena 9(2) ter členom 9(3);   za namene arhiviranja v javnem interesu, za znanstveno- ali zgodovinskoraziskovalne namene ali statistične namene v skladu s členom 89(1), kolikor bi pravica iz odstavka 1 lahko onemogočila ali resno ovirala uresničevanje namenov te obdelave, ali   za uveljavljanje, izvajanje ali obrambo pravnih zahtevkov.«  IP vam v skladu z navedenim svetuje, da pri upravljavcu (torej študentskemu klubu) uveljavljate pravico do izbrisa vaših osebnih podatkov. Upravljavec vam mora brez nepotrebnega odlašanja oziroma najkasneje v roku enega meseca zagotoviti informacijo o ukrepih, sprejetih na podlagi vaše zahteve. Ta rok se lahko po potrebi podaljša za največ dva dodatna meseca ob upoštevanju kompleksnosti in števila zahtev. Upravljavec obvesti posameznika, na katerega se nanašajo osebni podatki, o vsakem takem podaljšanju v enem mesecu po prejemu zahteve skupaj z razlogi za zamudo. V navedenih rokih mora upravljavec bodisi ugoditi vaši zahtevi bodisi jo zavrniti, v kolikor obstaja pravna podlaga, ki ne dopušča izbrisa (npr. uresničevanje pravice do svobode izražanja in obveščanja).V zvezi z zahtevo po izbrisu IP poudarja, da je ta utemeljena, če za obdelavo osebnih podatkov ni pravne podlage, kakor to zahteva člen 6 Splošne uredbe.V upanju, da ste dobili odgovor na svoje vprašanje, vas lepo pozdravljamo.Mojca Prelesnik, univ.dipl.prav.,informacijska pooblaščenkaPripravila:Neja Domnik, mag. prav.,raziskovalka pri IP
