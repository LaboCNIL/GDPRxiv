

Uporaba posnetkov za promocijske namene
+
-


Datum: 03.12.2019
Številka: 0712-1/2019/2639

Kategorije: Delovna razmerja, Pravne podlage, Snemanje sej in javnih dogodkov, Svetovni splet, Zakoniti interesi
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje. Pojasnjujete, da občasno snemate interne dogodke in nato fotografije ali pa video posnetek objavite na interni spletni strani, pri čemer za takšno obdelavo osebnih podatkov uporabite pravno podlago zakoniti interes, pri čemer ste sprejeli nekatere ukrepe za varstvo zasebnosti (omogočite odklonitev snemanja s strani zaposlenega; določite mesta, kjer se ne snema). Sprašujete se, ali bi lahko takšne fotografije in posnetke  uporabili tudi za objavo v promocijske namene našega podjetja na Linkedin-u, Instagram-u, FB-ju, spletni strani ipd. in bi prav tako uporabili pravno podlago zakoniti interes. Kaj bi v tem primeru morali narediti, da bi bila tako izbrana pravna podlaga ustrezen pravni temelj. Ali je v tem primeru, ko bi bilo gradivo uporabljeno tudi za oglaševalske namene bolj primerno pridobiti privolitev zaposlenih?Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP pojasnjuje, da v okviru mnenja in vnaprej ne more presojati zakonitosti predvidene obdelave osebnih podatkov. Slednje lahko presoja le v inšpekcijskem postopku upoštevaje vse okoliščine primera. Izbira ustrezne pravne podlage in presoja konkretnih okoliščin je v prvi vrsti odgovornost upravljavca.Na splošno IP lahko pojasni, da pravna podlaga za obdelavo osebnih podatkov skladno s členom 6(1)(f) Splošne uredbe med drugim zahteva tehtanje sorazmernosti posega v temeljne pravice in svoboščine posameznikov, na katere se podatki nanašajo. Upravljavec mora torej pred obdelavo presoditi ali zakoniti interes prevlada nad pravicami in svoboščinami posameznika in kjer ne prevlada, potem mora upravljavec pravno podlago iskati v privolitvi ali drugi ustrezni pravni podlagi.Glede uporabe posnetkov za promocijske namene in njihovim širjenjem po socialnih omrežjih in drugih kanalih, IP pojasnjuje, da je tveganje za neupravičen poseg v pravice in svoboščine posameznikov pri takšni obdelavi bistveno večji od tveganja za neupravičen poseg pri interni objavi. Socialna omrežja npr. Facebook omogočajo: enostavno »deljenje« podatkov med uporabniki socialnega omrežja; omogočajo opredelitve oseb na fotografijah z imeni in priimki (t.i. »taganje«); samodejno delijo podatke z drugimi upravljavci (npr. Facebook in partnerska podjetja), ki obdelujejo podatke za svoje namene in pri katerih je morebitno tveganje za neupravičen poseg v pravice in svoboščine oseb na fotografijah ali posnetkih večji – npr. uporaba programov za prepoznavo obraza na fotografijah; itd. Ker je torej uporaba in učinek objave osebnih podatkov na spletnih omrežjih po mnenju IP bistveno drugačen od drugih načinov objav, je treba navedena tveganja upoštevati tudi v vašem primeru.Po drugi strani je pri tehtanju treba upoštevati tudi upravičena pričakovanja posameznikov. Če je na primer znotraj organizacije običajno, da se posnetki uporabljajo za promocijske namene in širijo po socialnih omrežjih, je večja verjetnost, da to posamezniki lahko upravičeno pričakujejo. Upravičeno pričakovanje upravljavec zagotavlja tudi z ustreznim informiranjem o obdelavi, skladno s členom 13 Splošne uredbe – vključno z informiranjem o pravici do ugovora po členu 21 Splošne uredbe.IP ob zgoraj navedenem še dodaja, da v svojih mnenjih glede javnih objav na spletu in socialnih omrežjih praviloma ugotavlja, da je privolitev ustrezna pravna podlaga za namen javne objave na spletu. Če pa upravljavec presodi, da bi konkretna obdelava lahko bila dopustna na podlagi točke f (zakoniti interes) IP priporoča, da tehtanje, ki utemeljuje navedeno pravno podlago upravljavec izvede pisno pred obdelavo, kar mu služi tudi kot dokumentacija za izkazovanje skladnosti obdelave, ki se zahteva s Splošno uredbo.Lep pozdrav,Informacijski pooblaščenecMojca Prelesnik, univ. dipl. prav.informacijska pooblaščenkaPripravil:                                                                                 Anže Novak, univ. dipl. prav.                                       Svetovalec Pooblaščenca za preventivo                                
