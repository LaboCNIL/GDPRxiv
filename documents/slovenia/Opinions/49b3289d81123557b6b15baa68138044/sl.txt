

Seznam učencev za samotestiranje in za izobraževanje na daljavo
+
-


Datum: 03.12.2021
Številka: 07121-1/2021/2413

Kategorije: Šolstvo, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem vas zanima, ali si lahko razrednik zapiše, kateri učenec se mora testirati in kdo se izobražuje na daljavo.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP vas glede vašega vprašanja v zvezi s seznamom otrok, ki se morajo samotestirati, napotuje na Smernice o preverjanju PCT pogoja za šole, kjer boste lahko v odgovoru na vprašanje številka 5 (str. 7) našli odgovor na svoje vprašanje:

https://www.ip-rs.si/publikacije/priro%C4%8Dniki-in-smernice/smernice-po-splo%C5%A1ni-uredbi-o-varstvu-podatkov-gdpr/smernice-o-preverjanju-pct-pogoja-za-%C5%A1ole.

Glede seznama o otrocih, ki se šolajo na daljavo, je IP mnenja, da v kolikor je to potrebno zaradi organizacije izobraževalnega programa, ima učitelj lahko takšen seznam, vendar le za ta namen. Namreč osnovnošolsko izobraževanje je obvezne narave, učenec mora v okviru obveznega programa redno obiskovati pouk, hkrati pa je obiskovanje pouka tudi pravica učenca (50. člen Zakona o osnovni šoli (Uradni list RS, št. 81/06 – uradno prečiščeno besedilo, 102/07, 107/10, 87/11, 40/12 – ZUJF, 63/13 in 46/16 – ZOFVI-K; v nadaljevanju: ZOsn)). Zato si IP predstavlja, da je za namen nemotenega poteka izobraževanja, potrebno vedeti, kateri izmed učencev se izobražuje na daljavo, zato da se mu takšno izobraževanje v prvi vrsti sploh lahko omogoči. Hkrati pa je takšen seznam najverjetneje potreben za namene učinkovite evidence obiskovanja pouka s strani učencev. Namreč šole morajo spremljati prisotnost učencev pri pouku, starši pa so dolžni ob vsakem izostanku učenca šoli sporočiti vzrok izostanka (53. člen ZOsn). Ne glede na to pa je organizacija izobraževanja znotraj šole v rokah šole, ne pa v pristojnosti IP, zato se IP bolj konkretno do vašega vprašanja ne more opredeliti. 
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
