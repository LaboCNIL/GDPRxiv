

Osebni podatki sprejemne sestre v kliničnem centru
+
-


Datum: 03.12.2021
Številka: 07120-1/2021/601

Kategorije: Pravne podlage, Razno
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem sprašujete, kakšen je minimalni obseg osebnih podatkov, ki jih je sprejemna medicinska sestra dolžna posredovati pacientom oz. njihovim svojcem, ki kličejo po telefonu. Zanima vas, ali je dovolj, da se predstavi kot sprejemna sestra (pri čemer bi se dalo kasneje ugotoviti, katera konkretna oseba je bila) ali je dolžna na poziv kličočega povedati svoje ime in priimek ter organizacijsko enoto.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Obdelava osebnih podatkov je dopustna le, če zanjo obstaja ustrezna pravna podlaga. V 6. členu Splošne uredbe so tako določene pravne podlage, in sicer:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
Informacijski pooblaščenec vam ne more svetovati, katere osebne podatke zaposlenega morate razkriti, saj kot nam je znano, takšne obveznosti ne nalaga noben zakon. Če obstajajo notranji predpisi vaše organizacije oziroma morebitni podzakonski predpisi / navodila ministrstva, pa IP s tem ni seznanjen.
 
V tem svetovalnem mnenju lahko IP razpravlja kvečjemu o tem, katere osebne podatke zaposlenega smete razkriti. Na to vprašanje dobimo odgovor ob podrobni preučitvi zgoraj navedenih pravnih podlag za zakonito obdelavo osebnih podatkov.
 
V primeru, ki ga izpostavljate, je treba primarno ugotoviti, da gre za javni sektor, v katerem je obdelava osebnih podatkov najpogosteje urejena (ali bi morala biti) z zakonom. V poštev torej najpogosteje pride točka (c) prvega odstavka 6. člena Splošne uredbe, potencialno pa tudi točka (e).
 
Ob navedenem IP ugotavlja, da vprašanje, katere osebne podatke svojih zaposlenih sme upravljavec razkriti, ureja v tem delu še vedno veljavni ZVOP-1, ki v drugem odstavku 106. člena določa, da lahko upravljavci osebnih podatkov javnosti posredujejo in javno objavijo osebno ime, naziv ali funkcijo, službeno telefonsko številko in naslov službene elektronske pošte predstojnika in tistih zaposlenih, katerih delo je pomembno zaradi poslovanja s strankami oziroma uporabniki storitev, do uveljavitve posebnega zakona, ki bo uredil ta vprašanja.
 
Obenem se je treba zavedati tudi, da so zaposleni v vašem zavodu javni uslužbenci, zato določeni njihovi osebni podatki niso varovani, kar je urejeno z določbami Zakona o dostopu do informacij javnega značaja (Uradni list RS, št. 51/06 – UPB; s sprem. in dop.; v nadaljevanju ZDIJZ). Slednji v tretjem odstavku 6. člena določa, da se ne glede na morebitne izjeme od dostopa do informacij javnega značaja (npr. izjeme varstva osebnih podatkov) dovoli dostop do zahtevane informacije, »če gre za podatke o porabi javnih sredstev ali podatke, povezane z opravljanjem javne funkcije ali delovnega razmerja javnega uslužbenca, razen v primerih iz 1. in 5. do 8. točke prvega odstavka ter v primerih, ko zakon, ki ureja javne finance ali zakon, ki ureja javna naročila, določata drugače.«
 
Osebni podatki javnih uslužbencev, povezani z opravljanjem njihovega delovnega razmerja, so torej prosto dostopna informacija javnega značaja. Kot rečeno, pa navedeno ne odgovarja na vaše vprašanje, katere osebne podatke morate razkriti, temveč zgolj določa pravila, katere osebne podatke smete razkriti. Notranja pravila upravljavca osebnih podatkov ali morda organa, ki mu je predpostavljen, morda lahko uredijo (ali že urejajo) protokole o razkritju osebnih podatkov zaposlenih ob sprejemu telefonskih klicev. Takšna pravila pa ne bi smela preseči meje dovoljenega razkritja osebnih podatkov, o katerem smo razpravljali v tem mnenju.
 
Lepo vas pozdravljamo,
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
