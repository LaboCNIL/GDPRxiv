

Obdelava osebnih podatkov v zvezi s preventivnim zdravstvenim varstvom odraslih s strani NIJZ
+
-


Datum: 27.10.2022
Številka: 07121-1/2022/1163

Kategorije: Pravne podlage, Zdravstveni osebni podatki
                        Pri Informacijskem pooblaščencu (IP) smo prejeli vaše zaprosilo za mnenje glede obdelave osebnih podatkov s strani NIJZ. Navajate, da je glede na informacije na spletni strani https://www.nijz.si/sl/podatki/preventivno-zdravstveno-varstvo-odraslih-pzvo, posebej dokument https://www.nijz.si/sites/www.nijz.si/files/uploaded/podatki/podatkovne_zbirke_raziskave/zubstat_szbo/mn_pzvo_v_1.0_avgust_2022_predloga_covid-19_k.pdf, očitno, da namerava NIJZ v statističnih zbirkah v 2023 zbirati množico podatkov na individualni ravni, tudi npr. nagnjenost k depresiji. Zanima vas, ali je pravna podlaga iz zakona o zbirkah - NIJZ 2 in 2.1 za tako zbiranje res zadostna ter ali lahko NIJZ pod terminom »letna poročila o preventivnih pregledih« zbira pravzaprav katerekoli podatke o pacientu. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
NIJZ lahko osebne podatke o rezultatih preventivnih pregledov in podatke o opravljenem preventivnem delu zbira skladno z ZZPPZ in drugimi področnimi predpisi, pri čemer mora upoštevati vsa načela v zvezi z obdelavo osebnih podatkov. Osebni podatki morajo biti vedno ustrezni, relevantni in omejeni na to, kar je potrebno za namene, za katere se obdelujejo.
 
O b r a z l o ž i t e v:
 
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da IP v okviru izdaje mnenja ne more presojati ustreznosti ravnanja posameznega upravljavca. Neobvezna mnenja IP namreč niso namenjena presoji zakonitosti posameznih obdelav in ravnanj konkretnih upravljavcev, temveč podaji načelnih in splošnih stališč glede interpretacije določb zakonov, ki se nanašajo na varstvo osebnih podatkov.
 
Za vsako obdelavo osebnih podatkov mora imeti upravljavec zakonito in ustrezno pravno podlago. Te so določene v členu 6(1) Splošne uredbe o varstvu podatkov, za obdelavo posebne vrste osebnih podatkov (npr. zdravstvenih podatkov) pa mora biti izpolnjen še eden izmed pogojev iz člena 9(2) Splošne uredbe o varstvu podatkov. Skladno s členom 6(1)(c) te uredbe je obdelava zakonita, če je potrebna za izpolnitev zakonske obveznosti, ki velja za upravljavca, skladno s členom 6(1)(e) pa, če je potrebna za opravljanje naloge v javnem interesu ali pri izvajanju javne oblasti, dodeljene upravljavcu. Načelna prepoved obdelave posebne vrste osebnih podatkov skladno s členom 9(2)(h) Splošne uredbe o varstvu podatkov med drugim ne velja, če je obdelava potrebna za namene preventivne medicine ali medicine dela, oceno delovne sposobnosti zaposlenega, zdravstveno diagnozo, zagotovitev zdravstvene ali socialne oskrbe ali zdravljenja ali upravljanje sistemov in storitev zdravstvenega ali socialnega varstva na podlagi prava Unije ali prava države članice ali v skladu s pogodbo z zdravstvenim delavcem ter zanjo veljajo pogoji in zaščitni ukrepi iz odstavka 3.
 
Zakon o zbirkah podatkov s področja zdravstvenega varstva (Uradni list RS, št. 65/00, s spremembami in dopolnitvami; v nadaljevanju ZZPPZ) določa obdelavo podatkov in zbirke podatkov s področja zdravstvenega varstva in eZdravja, njihove upravljavce in upravičence do podatkov. Vrste in vsebina posameznih zbirk podatkov s področja zdravstvenega varstva, njihov namen, obdobna poročila, kdo mora posredovati podatke in kdaj, upravljavec zbirke, način dajanja podatkov in čas hranjenja podatkov, so opredeljeni v Prilogi 1, ki je sestavni del tega zakona. Za posamezne zbirke podatkov iz Priloge 1 (NIJZ 16, NIJZ 25, NIJZ 25.1, NIJZ 26, NIJZ 26.1, NIJZ 26.2, NIJZ 53.1 in NIJZ 53.2) so določeni upravičenci do podatkov iz zbirke (5. člen ZZPPZ). Podatke iz Priloge 1 pod zaporedno številko NIJZ 1 do NIJZ 75, Priloge 2 in Centralnega registra podatkov o pacientih iz 14.b člena tega zakona, ki se obdelujejo na podlagi tega zakona, je treba vpisati v predpisana evidenčna sredstva ob zdravstvenih pregledih in drugih zdravstvenih storitvah. Podatki iz prejšnjega stavka se posredujejo v skladu z metodološkimi navodili NIJZ (8. člen ZZPPZ).
 
Zbirka podatkov NIJZ 2 z nazivom Evidenca osnovnega zdravstvenega varstva vsebuje dinamične entitete: stik, dogodek, proces (diagnoza bolezni-stanja, opravljeno delo, napotitev, pobudnik za napotitev, nezmožnost za delo, dejavniki tveganja za poslabšanje zdravja), načrtovani stiki. Upravljavec te zbirke je NIJZ. (Pod)zbirka podatkov NIJZ 2.1 z nazivom Evidenca preventivnega zdravstvenega varstva odraslih vsebuje podatke o rezultatih preventivnih pregledov in podatke o opravljenem preventivnem delu. Te podatke morajo NIJZ poslati vsi javni zdravstveni zavodi ter druge pravne in fizične osebe, katerih zdravstvena dejavnost obsega osnovno zdravstveno dejavnost.
 
Preventivno zdravstveno varstvo odraslih oseb na primarni ravni je urejeno v Pravilniku za izvajanje preventivnega zdravstvenega varstva na primarni ravni (Uradni list RS, št. 19/98, 47/98, 26/00, 67/01, 33/02, 37/03, 117/04, 31/05, 83/07, 22/09, 17/15, 47/18, 57/18, 57/18, 57/21 in 162/21). Izvajalci Programa integrirane preventive kroničnih nenalezljivih bolezni pri odraslih poročajo o opravljenih storitvah in rezultatih preventivnih pregledov v skladu z navodili, objavljenimi na spletni strani ZZZS in NIJZ.
 
IP pojasnjuje, da je NIJZ na podlagi navedenih predpisov upravičen do zbiranja zdravstvenih podatkov pacientov v zvezi z opravljenimi preventivnimi pregledi odraslih, vendar vam v okviru mnenja ne more podati dokončnega odgovora na to, za zbiranje konkretno katerih zdravstvenih podatkov ima NIJZ ustrezno pravno podlago. Opozarja pa, da mora NIJZ pri tem spoštovati vsa načela v zvezi z obdelavo osebnih podatkov, ki jih predpisuje člen 5 Splošne uredbe o varstvu podatkov (npr. zakonitost, poštenost in preglednost, omejitev namena, najmanjši obseg podatkov itd.), prav tako mora biti skladnost obdelave s temi načeli sposoben dokazati (odgovornost). Načela je treba v vsakem primeru razlagati glede na konkretne okoliščine obdelave osebnih podatkov, morebitne kršitve pa lahko IP ugotovi zgolj v inšpekcijskem postopku.
 
Lepo vas pozdravljamo,
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
