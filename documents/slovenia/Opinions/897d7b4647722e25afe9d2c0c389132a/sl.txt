

Izvajanje inšpekcijskega nadzora
+
-


Datum: 26.04.2021
Številka: 07121-1/2021/830

Kategorije: Inšpekcijski postopki, Uradni postopki, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da so inšpektorji FURS pred lokalom popisovali registrske tablice gostov in jih nato telefonsko klicali domov, če so po opravljeni storitvi prejeli račun. Zanima vas, ali je to nekaj običajnega in dovoljenega ali gre za prekomerni nadzor. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Za zakonito obdelavo osebnih podatkov mora imeti upravljavec ustrezno pravno podlago. Te so določene v členu 6(1) Splošne uredbe. Skladno s točko (c) te določbe je obdelava zakonita, če je potrebna za izpolnitev zakonske obveznosti, ki velja za upravljavca.
 
Zakon o finančni upravi (Uradni list RS, št. 25/14, v nadaljevanju ZFU) v 11. členu določa naloge finančne uprave. Skladno s 13. členom ZFU imajo za opravljanje nalog finančne uprave uslužbenci finančne uprave v okviru nalog delovnega mesta, za katerega so sklenili pogodbo o zaposlitvi, pooblastila, določena z zakonom, predpisi EU in mednarodnimi pogodbami. Uradne osebe, ki imajo posebna pooblastila po tem zakonu, so tudi inšpektorji. Pri opravljanju nalog finančne uprave lahko inšpektor med drugim zbira in pridobiva obvestila ter podatke (prvi in drugi odstavek 14. člena ZFU). 16. člen ZFU natančneje določa, da pridobiva uradna oseba obvestila in podatke od oseb, ki bi lahko dale koristne podatke za opravljanje nalog finančne uprave, določene z zakonom, pri čemer je uradna oseba dolžna varovati tajnost vira prijave in vira drugih informacij. Uradna oseba pridobiva obvestila od osebe neposredno na kraju dogodka, v službenih prostorih, na delovnem mestu osebe, v prostorih, v katerih ta oseba opravlja dejavnost, ali na drugem primernem kraju. Pridobljena obvestila in podatki pa se lahko uporabijo le pri opravljanju nalog finančne uprave.
 
Glede na navedene zakonske določbe ter upoštevaje načelo najmanjšega obsega podatkov iz člena 5(1)(c) Splošne uredbe imajo inšpektorji finančne uprave torej pravno podlago za pridobivanje tistih podatkov, ki so potrebni za namen izvrševanja nalog finančne uprave. Takšna presoja pa je primarna odgovornost inšpektorja finančne uprave. IP namreč ne more in ne sme ocenjevati, katere osebne podatke potrebuje inšpektor za odločanje v konkretnih postopkih. Neobvezna mnenja IP namreč niso namenjena presoji zakonitosti posameznih obdelav in ravnanj konkretnih upravljavcev, temveč podaji načelnih in splošnih stališč glede interpretacije določb predpisov, ki se nanašajo na varstvo osebnih podatkov. Prav tako IP skladno s sklepom Ustavnega sodišča RS št. U-I-92/12-13 z dne 10. 10. 2013 inšpekcijskega nadzora ne sme izvajati tako, da pri izvrševanju svojih zakonskih pooblastil poseže v posamične pravne postopke, ki jih vodijo za to pristojni državni organi, ter ne sme preverjati, ali se v konkretnih pravnih postopkih ustavnoskladno in zakonito spoštuje varstvo osebnih podatkov. IP torej o konkretnih načinih in izvedbi inšpekcijskih pooblastil ter načinu vodenja posameznega inšpekcijskega postopka ne more in ne sme presojati. O tem mora presojati inšpekcijski organ, ki odloča v postopku, in pri tem upoštevati vse okoliščine posameznega primera, relevantno zakonodajo in Ustavo RS. V primeru spora oziroma vloženega pravnega sredstva pa o zakonitosti dela inšpekcijskih organov odloča najprej pristojni organ druge stopnje in nato še sodišče.
 
 
Lep pozdrav,
 
                                                                                                     Mojca Prelesnik, univ. dipl. prav.,                                               
                                                                                                           informacijska pooblaščenka
Pripravila:                                                                                                                              
Tina Ivanc, univ. dipl. prav.,svetovalka IP za varstvo osebnih podatkov
 
