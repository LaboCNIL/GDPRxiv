

Pridobitev podatkov s strani Univerzitetne psihiatrične klinike
+
-


Datum: 19.10.2021
Številka: 07120-1/2021/542

Kategorije: Posredovanje OP med upravljavci, Postopki na centrih za socialno delo, Pridobivanje OP iz zbirk, Zdravstveni osebni podatki
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da v okviru prve socialne pomoči in kriznih intervencij obravnavate vedno več oseb s težavami v duševnem zdravju. Prosite nas za razjasnitev 113. člena Zakona o socialnem varstvu. Posebej izpostavljate pridobitev podatkov s strani drugih izvajalcev zdravstvene dejavnosti, ki posredujejo podatke o zdravstvenem stanju oziroma invalidnosti. Sprašujete, ali vam je na podlagi tega člena dolžna posredovati podatke tudi Univerzitetna psihiatrična klinika, saj imate težave pri pridobitvi podatkov o obravnavi posameznikov s težavami v duševnem zdravju (sklicujejo se na varstvo osebnih podatkov)?
 
 ***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
Uvodoma vas napotujemo na Smernice za centre za socialno delo, ki so dostopne na: https://www.ip-rs.si/fileadmin/user_upload/Pdf/smernice/Smernice_za_CSD_julij2017.pdf.
 
Za vsako obdelavo osebnih podatkov mora biti podana ustrezna pravna podlaga skladno s prvim odstavkom 6. člena Splošne uredbe, prav tako pa 9. člen Splošne uredbe določa izjeme, v katerih primerih je obdelava posebnih vrst osebnih podatkov (kot so npr. zdravstveni podatki) dovoljena; glede na vaše vprašanje sta to npr.:
 
- obdelava je potrebna za namene izpolnjevanja obveznosti in izvajanja posebnih pravic upravljavca ali posameznika, na katerega se nanašajo osebni podatki, na področju delovnega prava ter prava socialne varnosti in socialnega varstva, če to dovoljuje pravo Unije ali pravo države članice ali kolektivna pogodba v skladu s pravom države članice, ki zagotavlja ustrezne zaščitne ukrepe za temeljne pravice in interese posameznika, na katerega se nanašajo osebni podatki (točka (b)  drugega odstavka 9. člena) ali
- obdelava je potrebna za namene preventivne medicine ali medicine dela, oceno delovne sposobnosti zaposlenega, zdravstveno diagnozo, zagotovitev zdravstvene ali socialne oskrbe ali zdravljenja ali upravljanje sistemov in storitev zdravstvenega ali socialnega varstva na podlagi prava Unije ali prava države članice ali v skladu s pogodbo z zdravstvenim delavcem ter zanjo veljajo pogoji in zaščitni ukrepi iz odstavka 3 (točka (h) drugega odstavka 9. člena).
 
Kot navajate, določa drugi odstavek 113. člena Zakona o socialnem varstvu (Uradni list RS, št. 3/07 – uradno prečiščeno besedilo, 23/07 – popr., 41/07 – popr., 61/10 – ZSVarPre, 62/10 – ZUPJS, 57/12, 39/16, 52/16 – ZPPreb-1, 15/17 – DZ, 29/17, 54/17, 21/18 – ZNOrg, 31/18 – ZOA-A, 28/19 in 189/20 – ZFRO, ZSV), da ministrstvo, pristojno za socialno varstvo, in socialno varstveni zavodi in druge pravne in fizične osebe, ki opravljajo socialno varstveno dejavnost po tem zakonu, brezplačno pridobivajo podatke iz obstoječih zbirk podatkov upravljavcev, med drugim od Ministrstva za zdravstvo, Inštituta za varovanje zdravja in drugih izvajalcev zdravstvene dejavnosti – podatke o zdravstvenem stanju oziroma invalidnosti.
 
Opredelitev izvajalcev zdravstvene dejavnosti in zdravstvene dejavnosti izhaja iz določb Zakona o zdravstveni dejavnosti (Uradni list RS, št. 23/05 – uradno prečiščeno besedilo, 15/08 – ZPacP, 23/08, 58/08 – ZZdrS-E, 77/08 – ZDZdr, 40/12 – ZUJF, 14/13, 88/16 – ZdZPZD, 64/17, 1/19 – odl. US, 73/19, 82/20, 152/20 – ZZUOOP, 203/20 – ZIUPOPDVE in 112/21 – ZNUPZ, ZZDej). 3. člen ZZDej določa, da so izvajalci zdravstvene dejavnosti domače in tuje pravne in fizične osebe, ki so pridobile dovoljenje ministrstva, pristojnega za zdravje, za opravljanje zdravstvene dejavnosti. Podrobneje so izvajalci psihiatričnega zdravljenja opredeljeni v 4. členu Zakona o duševnem zdravju (Uradni list RS, št. 77/08, 46/15 – odl. US in 44/19 – odl. US), med drugim so to tudi psihiatrične bolnišnice. 2. člen ZZDej določa, da se zdravstvena dejavnost opravlja na primarni, sekundarni in terciarni ravni. Zdravstvena dejavnost na primarni ravni obsega osnovno zdravstveno dejavnost in lekarniško dejavnost. Zdravstvena dejavnost na sekundarni ravni obsega specialistično ambulantno in bolnišnično dejavnost. Zdravstvena dejavnost na terciarni ravni obsega opravljanje dejavnosti klinik, kliničnih inštitutov ali kliničnih oddelkov ter drugih pooblaščenih zdravstvenih zavodov. Zdravstvena dejavnost na sekundarni in terciarni ravni obsega tudi dejavnost javnega zdravja in dejavnosti, povezane z javnim zdravjem na področju zdravja, okolja in hrane. Nadalje so vrste zdravstvenih dejavnosti na podlagi ZZDej določene s Pravilnikom o vrstah zdravstvene dejavnosti (Uradni list RS, št. 63/18, 25/19, 47/19, 173/20 in 153/21), ki npr. pod šifro Q86.100 določa dejavnost »Psihiatrija v bolnišnični dejavnosti«.
 
IP sicer ni pristojen za razlago določil s področja zdravstvene dejavnosti in duševnega zdravja, vendar na podlagi navedenega ugotavlja, da se med izvajalce zdravstvene dejavnosti štejejo tudi psihiatrične bolnišnice, kar pomeni, da bi zgoraj citirani 113. člen ZSV lahko bil pravna podlaga za posredovanje podatkov o zdravstvenem stanju centrom za socialno delo. Kot smo tudi poudarili v Smernicah za centre za socialno delo, je ob tem določeno dokumentacijo (iz že obstoječih zbirk podatkov) dopustno posredovati CSD, vendar ob strogem upoštevanju načela sorazmernosti oz. t.i. načela najmanjšega obsega podatkov po točki (c) prvega odstavka 5. člena Splošne uredbe. Osebni podatki se lahko na podlagi 113. člena ZSV pridobijo zgolj za primere, ko CSD dejansko izvaja socialno varstvene storitve (ne pa tudi za morebitne druge naloge oz. storitve CSD) in ko je resnično za konkretno storitev (ne za širšo obravnavo posameznika) to res nujno potrebno za ustrezno obravnavo, nikakor pa ne avtomatično za vse storitve (ali celo na zalogo). Izvajalec zdravstvenih storitev lahko CSD posreduje zgolj in samo tiste podatke, ki jih CSD nujno potrebuje za obravnavo konkretnega primera, kar pa lahko, na podlagi vseh okoliščin primera, presodita zgolj pristojna uradna oseba, ki primer na CSD dejansko vodi, in izvajalec zdravstvene dejavnosti. Tako pridobljeni osebni podatki morajo biti s strani CSD vodeni ločeno in posebej ustrezno zavarovani (s primernimi tehnično-organizacijskimi ukrepi), da se prepreči njihova uporaba za druge namene. 
 
Ob tem pa opozarjamo tudi na druge pravne podlage, kot je npr. določba 34.a člena Zakona o splošnem upravnem postopku (Uradni list RS, št. 24/06 – uradno prečiščeno besedilo, 105/06 – ZUS-1, 126/07, 65/08, 8/10, 82/13 in 175/20 – ZIUOPDVE). Več o tem si lahko preberete v že izdanih mnenjih IP, ki so dostopna s pomočjo iskalnika www.ip-rs.si/vop, npr. v mnenju št. 0712-3/2018/2552 z dne 12.12.2018.
 
V upanju, da vam bodo naši napotki v pomoč, vas lepo pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
 
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
