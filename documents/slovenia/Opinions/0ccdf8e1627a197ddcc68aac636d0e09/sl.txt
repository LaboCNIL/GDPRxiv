

Razkritje zdravstvenih podatkov o otroku staršem
+
-


Datum: 09.03.2022
Številka: 07120-1/2022/79

Kategorije: Zdravstveni osebni podatki
                        Pri Informacijskem pooblaščencu (IP) smo dne 7. 3. 2022 prejeli vaše vprašanje o tem, kako naj bolnišnica ravna, ko pacientka, mlajša od 15 let želi kontracepcijo. V večini primerov pacientke prepovedujejo obvestiti starše oziroma skrbnike. Zanima vas, ali ste v takem primeru dolžni oziroma upravičeni obvestiti starše oziroma skrbnike. Pri tem se sklicujete na določbe 35. in 45. člena ZPacP, ki urejajo starost, ki je potrebna za odločanje o zdravstveni oskrbi in za odločanje o obdelavi osebnih podatkov. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. 
 
 
Če je pacientka, mlajša od 15 let po oceni zdravnika zaradi zrelosti dovolj razsodna, da bi lahko samostojno privolila v zdravstveno oskrbo oziroma samostojno odločala o njeni zdravstveni oskrbi (v konkretnem primeru o kontracepciji), se zdravnik pri odločanju o njeni privolitveni sposobnosti (tj. pri ugotavljanju njene razsodnosti) praviloma posvetuje s starši. 
 
Pri tem posvetovanju ne gre za pridobivanje privolitve staršev in tudi ne za (podrobno in konkretno) informiranje staršev o želeni zdravstveni oskrbi, pač pa le za pridobitev dodatnih informacij o pacientki, ki so lahko v pomoč pri odločanju o priznanju njene privolitvene sposobnosti. 
 
 
Ker zakon določa, da se posvetovanje s starši izvede »praviloma«, to ne pomeni, da je posvetovanje vedno obvezno, pač pa je to odvisno od okoliščin konkretnega primera, na primer: - slabi družinski odnosi, - pomen, ki ga ima za pacientko želena kontracepcija, - raven razsodnosti, ki jo kaže pacientka, - starost pacientke (starejša je bolj je verjetno, da je razsodna), - posebni razlogi, zaradi katerih pacientka nasprotuje kontaktiranju staršev, - objektivna nedosegljivost staršev, - dejstvo, da je bila pacientki že prej priznana privolitvena sposobnost za enakovrstno ali drugo zdravstveno oskrbo in podobno. 
  
 
O b r a z l o ž i t e v:
 
Zgornje mnenje izhaja iz določb 35. člena ZPacP (zlasti drugi odstavek). Ker določbe navajate tudi sami, jih na tem mestu ne ponavljamo. Zakon o zdravstvenih ukrepih pri uresničevanju pravice do svobodnega odločanja o rojstvu otrok (ZZUUP) v delu, ki se nanaša na kontracepcijo, nima posebnih določb o stikih s starši.
 
Bolj konkretnega odgovora o tem, kdaj je potrebno posvetovanje s starši in kaj se jim ob tem lahko razkrije, vam ne moremo ponuditi:
-      ker je potrebno ravnanje odvisno od okoliščin konkretnega primera (gl. zgoraj navedene primere relevantnih okoliščin),
-      ker vprašanje privolitvene sposobnosti (tj. razsodnosti) ter njenega ugotavljanja ne spada na področje varstva osebnih podatkov, in 
-      ker takega primera v praksi še nismo obravnavali. 
 
Do primernosti in smiselnosti prvega stavka drugega odstavka 35. člena ZPacP, ki določa posvetovanje s starši, se ne moremo opredeljevati, dejstvo pa je, da je izvrševanje določbe v praksi težko izvedljivo. 
 
Če je pacientka lahko samostojno privolila v zdravstveno oskrbo (torej je zaprosila in prejela kontracepcijo samostojno z ali brez predhodnega posvetovanja zdravnika s starši), starši do zdravstvenih podatkov, ki so nastali ali bili pridobljeni v zvezi s kontracepcijo niso upravičeni, razen če pacientka v to privoli in še v nekaterih izjemnih primerih. Zato je verjetno tudi pri posvetovanju s starši glede privolitvene sposobnosti treba zastopati stališče, da se staršem razkrijejo le osnovne minimalne informacije o želeni zdravstveni oskrbi. Poleg tega je namen kontaktiranja staršev le v pridobitvi informacij, ki lahko prispevajo k pravilni oceni pacientkine razsodnosti (npr. njena socialna zrelost, način privolitve v zdravstveno oskrbo pri drugih izvajalcih, splošna odgovornost, samostojnost in uspeh v šoli in drugod, morebitne osebnostne težave ipd.). 
 
Lepo vas pozdravljamo,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
