

Osebni podatki v sistemu kartice zdravstvenega zavarovanja
+
-


Datum: 20.11.2020
Številka: 07121-1/2020/2096

Kategorije: Pravne podlage, Zavarovanje osebnih podatkov, Zdravstveni osebni podatki
                        pri Informacijskem pooblaščencu (IP) smo dne 18. 11. 2020 prejeli vaše vprašanje o tem, (1) katere osebne podatke lahko vidi medicinska sestra ob uporabi vaše zdravstvene kartice, na primer pri izbranem osebnem zdravniku. Zanima vas tudi, (2) ali lahko vidi občutljive podatke, na primer podatke o trenutnih boleznih ter (3) kako je treba doseči, da ima vpogled v vaše podatke le zdravnik.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Ker je za upravljanje sistema kartice zdravstvenega zavarovanja ter za pravice zavarovanih oseb v zvezi s tem pristojen Zavod za zdravstveno zavarovanje Slovenije (ZZZS), vam predlagamo, da se obrnete na ta zavod.Iz istega razloga vam podajamo le splošno in osnovno pojasnilo.(1) Osebni podatki zavarovanih oseb v zvezi s kartico zdravstvenega zavarovanja se hranijo in uporabljajo na treh ravneh: - podatki, ki so vidno zapisani na kartici, - podatki, ki so shranjeni na čipu kartice (ZZZS številka, številka izvoda kartice, osebno ime imetnika kartice, spol, rojstni datum) ter - podatki, ki se nahajajo v zalednem informacijskem sistemu zdravstvenega zavarovanja (na primer podatki o izdanih zdravilih in medicinskih pripomočkih, izbranih osebnih zdravnikih, obveznem in prostovoljnem zavarovanju, nosečnosti, izjavi o darovanju organov, oploditvi z biomedicinsko pomočjo, bolniški odsotnosti itd.), med katerimi pa ni podatkov o boleznih. (2) Pravice branja in zapisovanja podatkov so omejene po različnih kriterijih, ki so določeni v seznamu pooblastil iz Pravilnika o kartici zdravstvenega zavarovanja, profesionalni kartici in pooblastilih za branje in zapisovanje podatkov v zalednem sistemu (Uradni list RS, št. 12/17, 57/18, 43/19 in 79/19).Na podatke o boleznih je možno sklepati zlasti iz podatkov o zdravilih in medicinskih pripomočkih, a te podatke lahko s pomočjo svoje profesionalne kartice znotraj kategorije »drugi zdravstveni delavci« berejo le diplomirane medicinske sestre. (3) IP-ju ni znana pravna podlaga, da bi zavarovana oseba lahko omejila uporabniške pravice osebam, ki so določene s Pravilnikom, politikami dodeljevanja pravic ZZZS in izvajalcev zdravstvene dejavnosti ter s splošnim pravilom o tem, da lahko te osebe obdelujejo osebne podatke znotraj upravljavca v skladu z delovnimi potrebami. O b r a z l o ž i t e v:Po tretjem odstavku 78. člena Zakona o zdravstvenem varstvu in zdravstvenem zavarovanju (Uradni list RS, št. 72/06 – UPB s spr. in dop.; ZZVZZ) se s kartico zdravstvenega zavarovanja dostopa do podatkov, ki so potrebni za uveljavljanje pravic iz zdravstvenega zavarovanja. Šesti odstavek istega člena določa, da se s splošnim aktom ZZZS določijo vsebina in oblika kartice zdravstvenega zavarovanja, način dostopa do podatkov in pooblastila za njihovo branje in zapisovanje. Ti podatki se sicer s strani ZZZS vodijo že na podlagi ZZVZZ.Sistem kartice zdravstvenega zavarovanja je zasnovan tako, da so na površini in v mikroprocesorju kartice zdravstvenega zavarovanja zapisani le osnovni identifikacijski ter evidenčni podatki, glede ostalih osebnih podatkov iz zalednega sistema zdravstvenega zavarovanja pa kartica služi kot ključ za dostop do podatkov, skupaj s profesionalno kartico zdravstvenega delavca.ZZZS sicer vodi tudi podatke o konkretnih zdravstvenih storitvah in diagnozah, vendar ti podatki naj ne bi bili dostopni s pomočjo kartice. Med dostopnimi podatki pa so tudi nekateri, ki spadajo med posebne kategorije osebnih podatkov - v tem primeru so to zdravstveni podatki, na primer podatki o zdravilih in medicinskih pripomočkih. Iz teh podatkov je možno zgolj sklepati na določeno bolezen. Toda branje podatkov o zdravilih in medicinskih pripomočkih ni omogočeno vsem uporabnikom, na primer medicinskim sestram, kamor spadajo »delavci, ki opravljajo dela medicinskih sester, zdravstvenih tehnikov in administracije, in imajo pravico zapisa podatkov o izbranem osebnem zdravniku, nosečnostih in opravljenih postopkih oploditve z biomedicinsko pomočjo«. Te podatke lahko, poleg različnih skupin zdravnikov in farmacevtov, berejo tudi diplomirane medicinske sestre. V to skupino spadajo »diplomirane medicinske sestre, ki delajo npr. v referenčnih ambulantah, nujni medicinski pomoči«.  IP-ju ni znan predpis ali praksa ZZZS, ki bi omogočala, da bi lahko zavarovana oseba omejila uporabniške pravice zakonitim uporabnikom kartice (izjema so zdravila za zdravljenje HIV). Taka pravica tudi ne spada med pravice posameznikov, ki se uveljavljajo na zahtevo posameznika iz členov 15 do 22 Splošne uredbe o varstvu podatkov. Drugače je, če bi šlo za neskladno uporabo kartice, za kar pa v vašem primeru ne gre.Omenjene podrobnosti so določene s Pravilnikom o kartici zdravstvenega zavarovanja, profesionalni kartici in pooblastilih za branje in zapisovanje podatkov v zalednem sistemu (Uradni list RS, št. 12/17, 57/18, 43/19 in 79/19), ki je dostopen na naslednji povezavi:http://www.pisrs.si/Pis.web/pregledPredpisa?id=PRAV12497.Priloga pravilnika je tudi seznam pooblastil (»matrika«), kjer lahko vidite, kako so določene uporabniške pravice (branje in zapisovanje)  za različne kategorije uporabnikov.Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav.                       informacijska pooblaščenka
