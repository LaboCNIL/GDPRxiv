

Nadaljnje razkritje na blogu objavljenega zdravstvenega podatka
+
-


Datum: 19.03.2021
Številka: 07121-1/2021/400

Kategorije: Svetovni splet, Zdravstveni osebni podatki
                        Pri Informacijskem pooblaščencu (IP) smo dne 21. 2. 2021 prejeli vaše zaprosilo za mnenje o tem, ali je dopustno, da neka oseba, ki prebere vsebino javno dostopnega bloga, tretji osebi sporoči osebne podatke, ki jih je avtor bloga navedel o sebi. Neka oseba namreč piše osebni blog (ta vključuje tudi fotografije njegovega obraza), ki je dostopen javnosti in je pri tem zapisala svoj zdravstveni podatek o določeni bolezni. Tretja oseba, ki ji je podatek sporočen prek zasebnih sporočil na spletu, avtorja bloga ne pozna. Zanima vas tudi, ali gre še vedno za občutljiv osebni podatek, če je objavljen le z bolnikove strani. Menite tudi, da gre za svobodo izražanja. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Pri tem še pojasnjujemo, da pri IP nismo pristojni za razlago pravice do svobode izražanja, dokončno pa se lahko do konkretnih primerov s področja varstva osebnih podatkov lahko opredelimo le v morebitnem inšpekcijskem postopku.
 
 
 
Na podlagi (e) točke drugega odstavka 9. člena Splošne uredbe o varstvu podatkov, je načeloma dopustno, da neka oseba tretji osebi razkrije konkretni zdravstveni podatek avtorja bloga, ki ga je oseba zakonito pridobila na avtorjevemu javno dostopnem spletnem mestu in ga je avtor objavil sam po svoji volji. 
 
Če gre za podatek, ki po vsebini ustreza definiciji podatka o zdravstvenem stanju iz 15. točke 4. člena Splošne uredbe o varstvu podatkov, gre za podatek o zdravstvenem stanju tudi, če ga objavi oseba sama. Pri tem ni bistveno, od kod podatek izvira, kakšen je namen objave, ali je podatek pravilen ter popoln in ali je ustrezno strokovno opredeljen. 
 
 
O b r a z l o ž i t e v:
 
Če gre pri nadaljnjem razkrivanju osebnih podatkov za obdelavo osebnih podatkov v pravem pomenu besede (gl. 2. točka 4. člena Splošne uredbe o varstvu podatkov) in gre za področje uporabe te uredbe (gl. 2. člen Splošne uredbe o varstvu podatkov), je v konkretnem primeru lahko ustrezna pravna podlaga za nadaljnje širjenje podatkov (e) točka drugega odstavka 9. člena Splošne uredbe o varstvu podatkov. Ta določa, da je obdelava (npr. razkritje, posredovanje) posebnih kategorij osebnih podatkov – sem spadajo tudi podatki o zdravstvenem stanju, dopustna, če jih posameznik, na katerega se nanašajo osebni podatki, sam objavi.
 
Pri presoji dopustnosti nadaljnjega širjenja takih podatkov je treba med drugim upoštevati tudi, ali je posameznik podatke res objavil brez omejitev namena njihove uporabe in ali je posameznik podatke res objavil na širše dostopnem javnem mestu.
 
Čeprav ne gre za ožje področje varstva osebnih podatkov, je pri nadaljnjem širjenju informacij lahko pomembno tudi, ali gre za lažni blog, ustvarjen s »krajo« identitete in s kakšno vsebino se informacije nadalje širijo (npr. ali gre za drugače interpretirane podatke, dodatne informacije iz drugih virov, dodatne komentarje, ki lahko prizadenejo osebnostne pravice posameznika).
 
Po 15. točki 4. člena Splošne uredbe o varstvu podatkov so podatki o zdravstvenem stanju definirani široko in pomenijo podatke, ki se nanašajo na telesno ali duševno zdravje posameznika, vključno z zagotavljanjem zdravstvenih storitev, in razkrivajo informacije o njegovem zdravstvenem stanju. Podobno široka definicija je vsebovana tudi v prvem odstavku 45. člena Zakona o pacientovih pravicah (ZPacP). Tudi če podatek ne izvira neposredno od izvajalca zdravstvene dejavnosti ali ne izvira neposredno iz klasične zdravstvene dokumentacije, gre še vedno lahko za podatek o zdravstvenem stanju.
 
Lepo vas pozdravljamo,
 
Pripravil:mag. Urban Brulc, univ. dipl. prav.
samostojni svetovalec IP
 
 
Mojca Prelesnik, univ. dipl. prav.informacijska pooblaščenka
 
 
