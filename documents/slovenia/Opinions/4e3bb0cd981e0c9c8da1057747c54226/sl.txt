

Obdelava OP podpisnikov ljudske iniciative
+
-


Datum: 17.03.2021
Številka: 07120-1/2021/109

Kategorije: Občine, Pravne podlage
                        Informacijski pooblaščenec (v nadaljnjem besedilu IP) je prejel vaše zaprosilo za mnenje glede obdelave osebnih podatkov podpisnikov peticije. Vaša krajevna skupnost je v zadevi male vetrne elektrarne izdala soglasje. Krajani so nato zaradi nestrinjanja z odločitvijo sprožili postopek za razpis ljudske iniciative. Občina je predpisala rok in obrazec za zbiranje podpisov in nato sprejela akt o razpisu ljudske iniciative. Zanima vas, ali je seznam podpisnikov podpori za ljudsko iniciativo informacija, katero vam občinski oddelek za pravne zadeve lahko posreduje. Če da, vas zanima, kateri del podatkov se lahko posreduje (na primer ime in priimek, naslov ipd.).
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljnjem besedilu Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljnjem besedilu ZVOP-1) ter 2. členom Zakona o informacijskem pooblaščencu (Uradni list RS, št. 113/05) posredujemo naše neobvezno mnenje v zvezi z vašim vprašanjem.
 
Posredovanje osebnih podatkov podpisnikov ljudske iniciative županu oz. občinskemu svetu je dovoljeno na podlagi Zakona o lokalni samoupravi.
 
Župan oz. občinski svetniki osebnih podatkov podpisnikov v nobenem primeru ne smejo uporabiti za namene, ki so v neskladju z namenom zbiranja podpisov. Prav tako jih brez izrecne zakonske podlage ne smejo posredovati tretjim osebam (npr. javno objaviti). 
 
IP v okviru načelnega mnenja o zakonitosti obdelave osebnih podatkov ne more dokončno presojati.
 
Za vsako obdelavo osebnih podatkov je treba imeti ustrezno in zakonito pravno podlago. Te so določene v členu 6(1) Splošne uredbe o varstvu podatkov in so za javni sektor, kamor sodijo tudi uprave samoupravnih lokalnih skupnosti, naslednje:

privolitev, kadar ne gre za izvajanje javnih nalog (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1).

 
Obdelavo osebnih podatkov pri vložitvi ljudske iniciative, ki je naslovljena na župana občine, opredeljuje Zakon o lokalni samoupravi (ZLS; Uradni list RS, št. 94/07 – UPB, 76/08, 79/09, 51/10, 40/12 – ZUJF, 14/15 – ZUUJFO, 11/18 – ZSPDSLS-1, 30/18, 61/20 – ZIUZEOP-A in 80/20 – ZIUOOPE). Na podlagi določbe 48. člena ZLS, ki se nanaša na ljudsko iniciativo, lahko najmanj pet odstotkov volivcev v občini zahteva izdajo ali razveljavitev splošnega akta ali druge odločitve iz pristojnosti občinskega sveta oz. drugih občinskih organov. Za postopek s pobudo iz 48. člena ZLS se primarno uporabljajo določbe 47. člena ZLS. Iz drugega odstavka 47. člena izhaja, da pobudnik o pobudi za vložitev zahteve pisno seznani občinski svet in pobudo predloži županu. Če župan meni, da pobuda z zahtevo ni oblikovana v skladu z določbo prvega odstavka 47. člena ZLS ali je v nasprotju z zakonom in s statutom občine, o tem v osmih dneh po prejemu pobude obvesti pobudnika in ga pozove, da ugotovljeno neskladnost odpravi v osmih dneh. Če pobudnik tega ne stori, se šteje, da pobuda ni bila vložena. Župan o tem nemudoma obvesti pobudnika in občinski svet. Glede na navedeno ima torej župan zakonsko pooblastilo, da presoja med drugim formalne predpostavke pobude iz prvega odstavka 47. člena. Ta določa, kdo lahko dá pobudo, kaj mora pobuda vsebovati ter da lahko statut občine določi, da mora biti pobuda podprta s podpisi določenega števila volivcev na seznamu, ki vsebuje osebne podatke podpisnikov, in sicer ime in priimek, datum rojstva in naslov stalnega prebivališča.
 
Ker mora organ, na katerega je naslovljena pobuda oz. zahteva, v roku, ki ga določi statut občine, najkasneje pa v treh mesecih odločiti o zahtevi (tretji odstavek 48. člena ZLS), ni sporno, da imajo tisti občinski organi, na katere se pobuda/zahteva nanaša in morajo o njej tudi odločiti, zakonsko podlago, da se s tovrstno zahtevo tudi seznanijo. Poleg tega tudi zakon sam zahteva, da pobudniki o svoji pobudi seznanijo tako občinski svet kot župana. Občina pa osebnih podatkov podpisnikov v nobenem primeru ne sme uporabiti za namene, ki so v neskladju z namenom zbiranja podpisov ter jih brez izrecne zakonske podlage ne sme posredovati tretjim osebam (navedeno stališče je IP zavzel v več mnenjih, npr. št. 07121-1/2020/1944 z dne 30. 10. 2020, št. 07121-1/2020/933 z dne 25. 5. 2020).
 
V upanju, da smo odgovorili na vaše vprašanje, vas lepo pozdravljamo.
 
 
                                                                                               Mojca Prelesnik, univ. dipl. prav.,
                                                                                               informacijska pooblaščenka
 
Pripravila:
Karolina Kušević, univ. dipl. prav.,
svetovalka IP
 
 
