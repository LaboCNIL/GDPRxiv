

Varovanje osebnih podatkov v prostorih, kjer so volišča
+
-


Datum: 08.12.2022
Številka: 07121-1/2022/1334

Kategorije: Zavarovanje osebnih podatkov, Šolstvo
                        Na podlagi vašega vprašanja glede varovanja osebnih podatkov na voliščih ob organizaciji volitev v nadaljevanju posredujemo mnenje Informacijskega pooblaščenca. Kot navajate, prihaja v primerih, ko se volitve izvajajo na voliščih, ki so na osnovnih šolah posledično posredno do razkrivanja osebni podatkov otrok, ki se šolajo na teh šolah. Izpostavljate, da je vstop na volišče omogočen komurkoli, kar pomeni, da se npr. vsakdo lahko seznani z osebnimi podatki o učencih, njihovih šolskih tekmovanjih, razrednikih, katere garderobne omarice pripadajo kateremu od učencev in podobno. Poudarjate, da se pri organizaciji volitev v prostorih osnovne šole ne zagotavlja varstva osebnih podatkov otrok, ki šolo obiskujejo. Enako velja po vašem mnenju za ostale prostore/organizacije, kjer se volitve tudi izvajajo.
 
Informacijskega pooblaščenca sprašujete:
1. Na kakšni pravni podlagi se lahko med organizacijo volitev razkrivajo osebni podatki otrok v osnovnih šolah?
2. Kakšne ukrepe je sprejel Informacijski pooblaščenec zato, da se med organizacijo volitev ne razkrivajo osebni podatki otrok, ki spadajo med ranljive skupine?
3. Kakšne ukrepe sprejema Državna volilna komisija, da se ob organizaciji volitev v prostorih šole ne razkrivajo osebni podatki?
 
Informacijski pooblaščenec (v nadaljevanju IP) na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov oz. Uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) pojasnjuje, da je vprašanje varovanja osebnih podatkov in njihove zakonite obdelave primarno naloga upravljavca, torej šole oziroma druge organizacije, v katere prostorih so volišča, ter Državne volilne komisije, v delu izvedbe volitev.
 
Načeloma šolskih prostorov z vidika razkrivanja osebnih podatkov ne moremo šteti kot popolnoma zasebnih prostorov, saj vanje tudi iz drugih razlogov prihajajo različne osebe npr. starši na govorilne ure, različni izvajalci zunajšolskih dejavnosti, obiskovalci dejavnosti, ki v popoldanskem času potekajo na šoli in podobno. Ob tem je treba razlikovati različne prostore šole (npr. hodniki, posamezne učilnice, prostori uprave in podobno. Vsi prostori namreč niso in ne smejo biti dostopni vsem, ampak  so lahko ustrezno varovani ter dostopni samo pooblaščenim osebam (npr. zaklepanje). Kot vsak upravljavec morajo v skladu z 32. členom Splošne uredbe tudi šole poskrbeti glede na konkretne okoliščine (torej tudi upoštevajoč tveganja povezana s konkretnimi prostori in drugimi dejavnostmi, ki se na šoli izvajajo) za vse ukrepe varovanja osebnih podatkov. V skladu z Zakonom o osnovnih šolah pa šola s hišnim redom določi območje šole in površine, ki sodijo v šolski prostor, poslovni čas in uradne ure, uporabo šolskega prostora in organizacijo nadzora, ukrepe za zagotavljanje varnosti, vzdrževanje reda in čistoče ter drugo. Zakon o organizaciji in financiranju vzgoje in izobraževanja pa določa, da se lahko dejavnosti, ki niso povezane z vzgojo in izobraževanjem, izvajajo v javnem vrtcu oziroma šoli samo z dovoljenjem ravnatelja.
 
Šola mora torej primarno poskrbeti, da obstaja ustrezna pravna podlaga za vse oblike 'objav' osebnih podatkov, ki so po naravi stvari dostopni vsem obiskovalcem npr. z objavo na stenah, na oglasnih deskah in podobno ter da na tak način ne objavlja podatkov, za katere ni pravne podlage in ki niso primerni za razkrivanje zunanjim obiskovalcem. Hkrati mora vsekakor šola z ustreznimi ukrepi v vsakem primeru poskrbeti, da so vsi osebni podatki, ki so lahko dostopni samo pooblaščenim osebam ustrezno varovani in do njih ne morejo dostopati nepooblaščene osebe, ki slučajno pridejo v šolo (npr. v zaklenjenih omarah ipd.). To velja enako za vse primere, ko v določene prostore dostopajo tretje osebe, in ne le za situacije, ko potekajo v prostorih šole (ali druge organizacije) volitve.
 
Tehnični vidiki izvedbe volitev in ukrepi, ki jih mora Državna volilna komisija izvajati s ciljem ustreznega varovanja prostorov, kjer potekajo volitve so naloga in odgovornost Državne volilne komisije in po potrebi morebitnega dogovora med Državno volilno komisijo in posameznimi siceršnjimi upravljavci oz. uporabniki prostorov, kjer so določena volišča. V zvezi s tem Zakon o volitvah v državni zbor v 64. členu določa, da se za vsako volišče določi poseben prostor. Prostor, kjer se glasuje, mora biti urejen tako, da je zagotovljeno tajno izpolnjevanje glasovnice. Volišče mora biti opremljeno na način, ki preprečuje opazovanje volivca pri izpolnjevanju glasovnice. Za volišče se šteje objekt, v katerem se glasuje, dvorišče tega objekta in določen prostor okrog objekta.
 
IP v mnenju ne more ocenjevati na splošno ustreznosti takega varovanja in obdelav osebnih podatkov za vse šole in za vsa volišča, prav tako pa IP niti ni pristojen ocenjevati drugih vidikov ustreznosti varovanja pri izvedbi volitev, kar je naloga in odgovornost Državne volilne komisije. IP pa v zvezi s tem doslej ni prejel nobene prijave o morebitnem sumu kršitev varovanja.
 
IP je pripravil splošne smernice za področje zavarovanja osebnih podatkov, ki s dostopne na spletu: https://www.ip-rs.si/fileadmin/user_upload/Pdf/smernice/Smernice_o_zavarovanju_OP.pdf
 
V primeru suma nezakonite obdelave osebnih podatkov lahko vsakdo (lahko tudi anonimno) poda prijavo IP. Več informacij o tem kako vložiti prijavo je na voljo na naši spletni strani: https://www.ip-rs.si/varstvo-osebnih-podatkov/pravice-posameznika/vlo%C5%BEitev-prijave
 
 
Lepo vas pozdravljamo.
 
Mojca Prelesnik, univ. dipl. prav.,
informacijska pooblaščenka
 
Pripravila:
Alenka Jerše, univ. dipl. prav.,
namestnica informacijske pooblaščenke
