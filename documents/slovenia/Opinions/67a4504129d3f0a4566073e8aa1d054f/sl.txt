

Samotestiranje zaposlenih v šolstvu
+
-


Datum: 10.09.2021
Številka: 07120-1/2021/466

Kategorije: Šolstvo, Zdravstveni osebni podatki
                        Pri Informacijskem pooblaščencu (IP) smo dne 7. 9. 2021 prejeli vaše vprašanje:

 ali sme šola zahtevati od zaposlenih, ki se samotestirajo, da enkrat tedensko izpolnijo izjavo o tem, da so se samotestirali in da je rezultat negativen;
 ali mora šola o tem vzpostaviti evidenco obdelave osebnih podatkov.

 
Vaše vprašanje se navezuje na Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 142/21) ter na okrožnico MIZŠ, z dne 4. 9. 2021 v zvezi s tem.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Pri tem še pojasnjujemo, da IP:
- izven inšpekcijskega postopka ne more podajati dokončnih mnenj o konkretnih primerih obdelave osebnih podatkov; 
- izven inšpekcijskega postopka ne more presojati internega obrazca, ki ste ga priložili, prav tako pa ne more podati mnenja na okrožnico ministrstva, ker ne gre za predlog predpisa.
 
 
 

 IP na splošno podpira tak način preverjanja pogoja PCT, pri katerem se ne ugotavlja za katerega od konkretnih pogojev gre, če je to v posamičnem primeru objektivno izvedljivo. Če to ni mogoče in če je izpolnjevanje pogoja PCT po predpisih obvezno, zbiranje izjav zaposlenih v šolstvu o tedenskem samotestiranju (osebno ime, datum) skupaj s podatkom o negativnem rezultatu z vidika varstva osebnih podatkov načeloma ni sporno. 

 
 

 Zbirka podatkov, ki pri tem nastane mora biti vključena v evidenco dejavnosti obdelave po 30. členu Splošne uredbe o varstvu podatkov. 

 
 
 
O b r a z l o ž i t e v:
 

Upravljavec mora najprej ugotoviti, ali je, glede na okoliščine posamičnega primera, možno preverjati izpolnjevanje obveznih pogojev PCT tako, da se ne zbira in nadalje obdeluje podrobnosti o tem, kateri pogoj je v določenem trenutku izpolnjen. Šele če to ni izvedljivo, se lahko pristopi k izvedbi npr. predlaganega zbiranja izjav. V tem primeru je podlaga za zbiranje obravnavanih podatkov lahko v (b) točki drugega odstavka 9. člena Splošne uredbe o varstvu podatkov v zvezi z 48. členom Zakona o delovnih razmerjih (ZDR-1). Da so osebni podatki potrebni za izvrševanje pravic in obveznosti iz delovnega razmerja, pa izhaja iz Odloka o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2.

 
Ker se zbirajo le osnovni in relevantni osebni podatki, ki hkrati pretirano ne posegajo v zasebnost zaposlenega (tj. osebno ime, datum testiranja, podpis in negativen rezultat), načeloma tudi ni videti, da bi bilo kršeno načelo najmanjšega obsega podatkov iz 5. člena Splošne uredbe o varstvu podatkov.
 
Tak način zbiranja podatkov določa tudi sam Odlok v drugem odstavku 5. člena.
 
Postavlja se le vprašanje, kako bo šola ravnala, če bo zaposleni imel pozitiven rezultat samotestiranja, a še ne bo imel rezultatov iz potrditvenega PCR.
 

Negativni rezultat samotestiranja, kljub majhni informacijski vrednosti, formalno predstavlja podatek o zdravstvenem stanju po (15) točki 4. člena Splošne uredbe o varstvu podatkov. Zato v tem primeru pride v poštev peti odstavek 30. člena Splošne uredbe o varstvu podatkov, ki določa obveznost vodenja evidence dejavnosti obdelave za posebne kategorije podatkov.

 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
