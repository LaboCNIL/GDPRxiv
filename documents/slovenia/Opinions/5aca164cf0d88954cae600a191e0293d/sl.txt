

Posredovanje pogodbe o zaposlitvi na Združenje zdravstvenih zavodov
+
-


Datum: 25.06.2019
Številka: 0712-1/2019/1536

Kategorije: Delovna razmerja, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje. Pojasnjujete, da ste v vašem podjetju zaradi povračila stroškov pripravništva do sedaj pred pošiljanjem pogodbe o zaposlitvi in drugih osebnih podatkov, ki so potrebni za povračilo plače in drugih stroškov, Združenju zdravstvenih zavodov Slovenije (ZDRZZ), ki zbira te podatke, od delavca pridobili izjavo, s katero dovoljuje posredovanje dokumentacije z njegovimi podatki. Zanima vas, ali je za takšno posredovanje potrebno pridobiti dovoljenje delavca ali sta Zakon o zdravniški službi in navodila ZDRZZ zadostna pravna podlaga za posredovanje dokumentacije ter ali je morebiti zahteva ZDRZZ pretirana. Sprašujete še, kaj bi se lahko zgodilo v primeru, da delavec ne bi želel podpisati dovoljenja, vi pa vendarle želite refundacijo sredstev s strani ZDRZZ, saj brez zagotovitve teh sredstev pripravnika niti ne bi želeli zaposliti.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da IP v okviru izdaje mnenja ne more odločati o tem, ali so v konkretnem primeru podani pogoji za posredovanje osebnih podatkov, temveč lahko zgolj opozori na relevantno pravno podlago ter pogoje, ki morajo biti izpolnjeni, da je določeno posredovanje podatkov zakonito. Konkretno presojo pa lahko oziroma mora opraviti izključno upravljavec osebnih podatkov.Za zakonito obdelavo osebnih podatkov, torej med drugim za njihovo razkritje s posredovanjem, razširjanje ali drugačno omogočanje dostopa, mora imeti upravljavec ustrezno pravno podlago. Te so določene v členu 6(1) Splošne uredbe, ki predpisuje, da je obdelava zakonita le in kolikor je izpolnjen vsaj eden od naslednjih pogojev:(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;(c) obdelava je potrebna za izpolnitev zakonske obveznosti, ki velja za upravljavca;(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.Izbira ustrezne pravne podlage za obdelavo osebnih podatkov, upoštevajoč konkretne okoliščine in namen obdelave, je obveznost upravljavca. IP poudarja, da je za zakonitost obdelave dovolj, da je izpolnjena ena od samostojnih pravnih podlag, ki jih določa člen 6(1) Splošne uredbe. V primeru, kot ga opisujete, bi po mnenju IP pravno podlago za posredovanje osebnih podatkov na ZDRZZ eventualno lahko predstavljalo opravljanje naloge v javnem interesu ali pri izvajanju javne oblasti po členu 6(1)(e) Splošne uredbe. Privolitev delavcev vam v takšnem primeru ni potrebno pridobivati oziroma to, upoštevajoč namen zbiranja osebnih podatkov (povračilo stroškov pripravništva), niti ne bi bilo ustrezno. IP ob tem pojasnjuje še, da je osebna privolitev delavca za obdelavo osebnih podatkov v delovnopravnih razmerjih praviloma dopustna le izjemoma pod pogojem, da zavrnitev soglasja nima posledic na delovno razmerje oziroma na delavčev pravni položaj.Bistveno je, da je obdelava osebnih podatkov zakonita zgolj, če je izpolnjen eden izmed predpisanih pogojev za obdelavo iz člena 6(1) Splošne uredbe. V kolikor torej ZDRZZ razpolaga z ustrezno pravno podlago za pridobivanje ter obdelavo osebnih podatkov, je ta zakonita, sicer ne. Ker pa je primarna odgovornost za izbiro ustrezne pravne podlage na upravljavcu, vam dokončnega odgovora na vaše vprašanje ne moremo podati.Glede obsega posredovanja osebnih podatkov pripravnikov IP pojasnjuje, da v splošnem zadošča, da se posreduje le tiste njihove osebne podatke (tako iz pogodbe iz zaposlitvi kot druge osebne podatke), ki so nujno potrebni za povračilo povračila stroškov pripravništva. Pri obdelavi osebnih podatkov je namreč potrebno upoštevati načelo najmanjšega obsega podatkov iz člena 5(1)(c) Splošne uredbe, ki določa, da so osebni podatki ustrezni, relevantni in omejeni na to, kar je potrebno za namene, za katere se obdelujejo. V vsakem konkretnem primeru je torej treba preveriti, ali ZDZZZ podatke, ki jih zahteva, resnično potrebuje za zgoraj navedeni namen. Tudi ta presoja pa je primarna odgovornost upravljavca osebnih podatkov. Odločilnega pomena je, da upravljavec pri posredovanju podatkov upošteva tako zakonske in podzakonske določbe kot tudi splošna načela obdelave osebnih podatkov in jih v skladu s tem ustrezno varuje. Če ste v dvomih, kakšen obseg podatkov posredovati ZDRZZ, vam priporočamo, da se za pojasnilo in utemeljitev potrebnosti zbiranih osebnih podatkov obrnete neposredno nanje.Lep pozdrav,                                                                                                     Mojca Prelesnik, univ. dipl. prav.,                                                                                                                                                          informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
