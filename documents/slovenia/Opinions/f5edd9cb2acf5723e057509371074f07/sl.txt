

Dokazovanje gibanja učencev z zaslonskimi slikami aplikacij
+
-


Datum: 25.01.2021
Številka: 07120-1/2021/26

Kategorije: Moderne tehnologije, Šolstvo, Telekomunikacije in pošta
                        Informacijski pooblaščenec (v nadaljevanju: IP) je prejel vaše zaprosilo za mnenje, v katerem pojasnjujete, da se je na šoli pojavilo vprašanje, ali je sporno, da vam učenci pošiljajo sliko zaslona telefona z izrisano potjo, ki jo prehodijo (aplikacije kot so Sports tracker) kot dokaz, da so se gibali (za predmet šport). Na aplikaciji je zabeležena pot, ime učenca in datum. Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Informacijski pooblaščenec (v nadaljevanju IP) ne more določati ali presojati, kakšen je ustrezen način dokazovanja, da so učenci opravili določene šolske obveznost, saj je to v domeni šolske stroke, pri čemer pa je vseeno treba upoštevati temeljna načela varstva osebnih podatkov, s poudarkom na načelu minimizacije, namenskosti in sorazmernosti. Tudi pri tem je namreč potrebno in dopustno zahtevati le tisti najmanjši nabor osebnih podatkov, ki je primeren za dosego zakonitega cilja.Zaslonska slika aplikacij, kot jih omenjate, po našem mnenju ni najbolj sorazmeren način izkazovanja gibanja v okviru šolskih športnih aktivnosti, saj poleg podatkov o dolžini opravljene poti, datumu in času, izkazuje tudi konkretno lokacijo gibanja, kar se zdi pretirano, saj ta najbrž ni relevantna. Zaslonska slika aplikacije po drugi strani ne dokazuje, da je pot dejansko opravil otrok in tudi sicer kot digitalna oblika ni nekaj, kar bi bilo povsem verodostojno, zato menimo, da bi za doseganje cilja bila bolj primerna izjava starša oziroma skrbnika, s katero potrdi gibanje otroka v okviru predvidenega po šolskem programu.V delu, ki se dotika vprašanja uporabe aplikacij, pa še pojasnjujemo, da je nameščanje aplikacij na mobilne naprave posameznikov ter posledično posredovanje in zbiranje z aplikacijami zbranih podatkov dopustno, če je za to podana pravna podlaga in oziroma upoštevaje določbe Zakona o elektronskih komunikacijah (ZEKom-1), ki v 1. odstavku 157. členu določa, da je shranjevanje podatkov ali pridobivanje dostopa do podatkov, shranjenih v terminalski opremi naročnika ali uporabnika, dovoljeno samo pod pogojem, da je naročnik ali uporabnik v to privolil potem, ko je bil predhodno jasno in izčrpno obveščen o upravljavcu in namenih obdelave teh podatkov v skladu z zakonom, ki ureja varstvo osebnih podatkov. Privolitev posameznika, v tem primeru staršev oziroma skrbnikov, mora upoštevati zahteve za njeno veljavnost – predvsem mora biti prostovoljna, informirana, dokazljiva. Če starši ne soglašajo s takšnim načinom, nimajo ustrezne opreme ipd., jih ni dopustno prisiliti, da na takšen način izkazujejo gibanje otroka (uporaba različnih aplikacij lahko poleg že naštetega implicira tudi prenos osebnih podatkov v tretje države). Staršem oziroma skrbnikom bi moralo biti omogočeno, da predvideno športno udejstvovanje otroka izkazujejo na drug primeren in sorazmeren način, zato se tudi upoštevaje zgoraj navedeno glede dvomov v sorazmernost dokazovanja z zaslonskimi slikami aplikacij, kot bolj primeren način izkazovanja kaže npr. ustrezna izjava starša ali skrbnika.S spoštovanjem,Mojca Prelesnik, univ.dipl.prav.,                                                                                                  informacijska pooblaščenkaPripravil:                                                                                                                              mag. Andrej Tomšič,namestnik informacijske pooblaščenke       
