

Objava podatka o razlogu odsotnosti zaposlenega
+
-


Datum: 24.07.2020
Številka: 07121-1/2020/1268

Kategorije: Delovna razmerja, Pravne podlage, Zdravstveni osebni podatki
                        Na e-naslov Informacijskega pooblaščenca (v nadaljevanju IP) ste posredovali e-sporočilo, v katerem nas sprašujete, ali lahko delodajalec zaradi narave konkretnega delovnega procesa (večji proizvodni kolektivi in potreba po obveščenosti delavcev o bolniški odsotnosti posameznega delavca zaradi prilagoditve delovnega procesa) na oglasni deski objavi podatek kdo (ustrezen način objave) od zaposlenih je bolniško odsoten ter ali lahko delodajalec na oglasni deski objavi podatke o bolniškem staležu, ki se nanašajo na število izgubljenih dni oz. ur in % bolniškega staleža za posameznega zaposlenega?                                                                    Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP v okviru neobvezujočega mnenja ne more podati dokončnega odgovora na vaša vprašanja, temveč to lahko stori zgolj v okviru postopka inšpekcijskega nadzora, ko se v konkretnih okoliščinah ugotovi dejansko stanje obdelave osebnih podatkov.Glede vaših vprašanj o objavi podatka o razlogu odsotnosti posameznega zaposlenega ter števila izgubljenih dni oz. ur in % bolniškega staleža za posameznega zaposlenega velja poudariti, da gre pri objavi oz. obdelavi takšnih podatkov nedvomno za osebne podatke, saj se nanašajo na določene oziroma določljive posameznike. Obdelavo navedenih osebnih podatkov ureja Splošna uredba ter področna zakonodaja (Zakon o delovnih razmerjih (ZDR) in Zakon o evidencah na področju dela in socialne varnosti (ZEPDSV). Glede na določbe omenjene zakonodaje ni sporno, da sme oziroma celo mora omenjene podatke voditi in obdelovati delodajalec kot upravljavec osebnih podatkov. Pri določanju pravil o tem, kdo sme imeti dostop do katerih osebnih podatkov pri upravljavcu pa velja upoštevati načelo sorazmernosti in najmanjšega obsega podatkov (glej člen 5 Splošne uredbe). Po načelu najmanjšega obsega podatkov morajo biti podatki, ki bodo obdelani (med obdelavo pa sodi tudi razkritje, objava in posredovanje) ustrezni, relevantni in omejeni na to, kar je potrebno za namene, za katere se obdelujejo. To posledično pomeni, da bi morali za posamezno vrsto osebnih podatkov pretehtati, ali je seznanitev drugih oseb s podatki sorazmerna glede na namene, zaradi katerih se obdelujejo. Dostop do osebnih podatkov v podjetju je torej praviloma v pristojnosti odločitve vodstva, ki mora ob določanju teh pravil upoštevati omenjena temeljna načela in dostope do posamezne vrste podatkov prilagoditi organizaciji dela ter uresničevanju pravic in obveznosti, ki izvirajo iz delovnega razmerja.Glede na navedeno IP meni, da zaradi omenjenih ciljev, dostopnost podatkov o odsotnosti, v smislu kdo in do kdaj je odsoten, ni sporna, splošna dostopnost do podatkov o razlogu odsotnosti (predvsem, ko gre za bolniško), pa je po mnenju IP prekomerna. V nekaterih organizacijah bi bilo zaradi narave dela in nalog mogoče najti razloge, da morajo te podatke videti tudi (nekateri) drugi zaposleni, precej težko razumljivo pa, da jih morajo (prav) vsi. Če za to ni utemeljenih argumentov, potem bi moral biti dostop omejen na tiste osebe, ki te podatke morajo videti (npr. vodstvo, vodje posameznih služb, kadrovska ipd.).Glede na navedeno IP meni, da bi moralo vodstvo podjetja opraviti presojo, kdo in do katerih osebnih podatkov utemeljeno potrebuje dostop in na podlagi te ocene ustrezno določiti dostopne pravice.Več o varstvu osebnih podatkov v delovnih razmerjih si lahko preberete tudi v smernicah IP, ki so dostopne na povezavi: https://www.ip-rs.si/fileadmin/user_upload/Pdf/smernice/Smernice_-_Varstvo_OP_v_delovnih_razmerjih.pdf.Svetujemo vam, da si več o varstvu osebnih podatkov preberete na naši spletni strani www.tiodločaš.si.Vsa mnenja IP so objavljena in dostopna na naši spletni strani: https://www.ip-rs.si/vop/.Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.Lep pozdrav,                                                                                   Mojca Prelesnik                                                                                   informacijska pooblaščenkaPripravila:mag. Tanja SLAKdržava nadzornica za varstvo osebnih podatkov           To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
