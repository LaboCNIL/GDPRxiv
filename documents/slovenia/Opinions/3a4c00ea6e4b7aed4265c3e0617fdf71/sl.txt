

Pridobitev podatkov o lastništvu nepremičnin fizičnih oseb
+
-


Datum: 17.01.2022
Številka: 07121-1/2022/47

Kategorije: Stanovanjsko in nepremičninsko pravo
                        Informacijski pooblaščenec (v nadaljevanju: IP) je prejel vaše elektronsko sporočilo, v katerem navajate, da … z mamo sami živita v denacionaliziranem stanovanju in čakate na novo pogodbo s strani lastnice, ker bo po novem imetnik stanovanjske pravice mama. Pogodbo so vam v lanskem letu že posredovali, toda po pregledu ste ugotovili, da so vas iz pogodbe izbrisali, zato ste jo zavrnili. Predvidevate, da so pridobili podatke iz zemljiške knjige oz. davčne uprave, iz katerih je razvidno, da ste lastnica nepremičnine .., čeprav se vaš stalni naslov ob nakupu … ni spremenil. Zanima vas, ali lahko tretje osebe pridobijo podatke glede imetja fizičnih oseb brez kakršnegakoli pooblastila, odobritve in vednosti s strani lastnika nepremičnine. So tovrstni podatki javno dostopni? Ali so sankcije, če se tretji osebi brez vednosti lastnika omogoči vpogled v stanje imetja fizične osebe?
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V mnenju lahko zato podamo zgolj splošna pojasnila, ne moremo pa presojati ustreznosti konkretnega ravnanja posameznih upravljavcev.
 
IP pojasnjuje, da skladno z določbo 4(1) Splošne uredbe osebni podatek pomeni katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, gensko, duševno, gospodarsko, kulturno ali družbeno identiteto tega posameznika.
 
Za vsakršno obdelavo osebnih podatkov, torej tudi za njihovo zbiranje, uporabo in posredovanje, mora imeti upravljavec zakonito in ustrezno pravno podlago. Te so določene v členu 6(1) Splošne uredbe in so naslednje:
 

privolitev (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov posameznika (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1),
zakoniti interesi upravljavca (točka (f)).

 
Ali je bila obdelava podatka o lastništvu nepremičnin v konkretnem primeru zakonita in ustrezna, IP v okviru tega mnenja ne more ugotavljati, saj ne razpolaga z vsemi relevantnimi okoliščinami konkretnega primera. Podlago za pridobitev podatka bi lahko predstavljala podlaga iz tč. (b), tj. sklenitev ali izvajanje pogodbe oz. iz tč. (c) zakon, če dejstvo, da ste lastnica neke nepremičnine, izključuje pravico, da sta navedeni v pogodbi na podlagi stanovanjske pravice na denacionaliziranem stanovanju. IP na podlagi okoliščin, ki ste jih navedli, ne more sklepati, na kakšni podlagi in če sploh, je lastnik denacionaliziranega stanovanja prejel informacije o vašem lastništvu …, saj tudi sami zgolj predvidevate, da je to predstavljalo razlog, da vas niso navedli v pogodbi. Prav tako IP ne ve, ali je lastnik oseba javnega ali zasebnega sektorja. IP predlaga, da se primarno obrnete na lastnika nepremičnine (oz. na s strani lastnika pooblaščeno odvetniško družbo) in zahtevate pojasnila o tem, zakaj v pogodbi niste navedeni. V primeru, da bodo kot razlog navedli lastništvo dodatnih nepremičnin, pa lahko nato zahtevate pojasnila tudi o tem, kje so navedeni podatek pridobili. Šele tako boste lahko presodili, ali je bila obdelava podatka o vašem lastništvu nepremičnin ustrezna in zakonita.
 
V primeru, da so navedene podatke prejeli brez ustrezne pravne podlage, bi to lahko predstavljalo kršitev določb o varstvu osebnih podatkov. Do slednjega se lahko IP opredeli zgolj v inšpekcijskem postopku in ne v okviru navedenega mnenja.
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
Lep pozdrav,
 
                                                                                    Mojca Prelesnik
                                                                                    informacijska pooblaščenka
 
 
 
Pripravila:
mag. Vanja Zrimšek, univ. dipl. prav.,
svetovalka IP
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
