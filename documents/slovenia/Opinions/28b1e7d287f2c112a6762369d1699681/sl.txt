

Posredovanje osebnih podatkov PayPal-u
+
-


Datum: 17.11.2021
Številka: 07121-1/2021/2289

Kategorije: Bančništvo, Elektronska pošta
                        Pri Informacijskem pooblaščencu (IP) smo dne 11. 11. 2019 prejeli vaše vprašanje v zvezi s posredovanjem osebnih podatkov PayPalu, ki naj bi deloval kot banka. S PayPala, kjer imate račun za namen plačevanja, so vas kontaktirali, da jim morate za nadaljnjo uporabo računa predložiti dokumente, na podlagi katerih izkazujete svojo identiteto. Pojasnili so, da je to potrebno iz varnostnih razlogov, za preprečevanje pranja denarja in goljufij. Zanima vas, ali obstaja pravna podlaga za tovrstne zahteve oziroma, ali je sploh zakonito in varno pošiljati osebne dokumente v digitalni obliki. Zahtevani podatki so naslednji:
 

 PROOF OF IDENTITY

* Your driving license (the plastic card, not the official letter)
* Your Passport
* Other photo ID that was issued by a government body.
Note: Both sides of the document must be provided and the following information must be visible on the document:
- First and last name
- Date of birth
- Date of issue and expiry
- Document ID Number.
 

 PROOF OF ADDRESS

- Financial statement (e.g. bank/CC statement, mortgage letter, card renewal)
- Utility/mobile phone bills (e.g. gas, electricity, water)
- Proof of residency
- Insurance bill or renewal forms
- Rental bill issued by municipal/public authority
- Printed payslip
- Government issued documents (e.g. tax bill, certificate of tax credits/allowances, balancing statement, rates of council tax bill)
- Driving License/National ID card
Please remember that your proof of address will only be accepted as valid if:
- The name and address match the details on your PayPal account exactly.
- The documents are no older than 12 months and have visible dates to confirm this.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
IP pojasnjuje oziroma opozarja:
- da je treba biti pri tovrstnih zahtevkih posebej previden z vidika nevarnosti t.i. socialnega inženiringa (npr. »phishing« sporočila); 
- da se je priporočljivo pri upravljavcu predhodno prepričati o konkretni pravni podlagi in konkretnem namenu za posredovanje osebnih podatkov oziroma dokumentov;
- da ne pozna poslovnih praks, načina poslovanja, dejanskih potreb po podatkih in namenov uporabe podatkov s strani tovrstnih podjetij v RS in tujini in tudi ne njihove poštenosti, ter ne more ugotavljati in razlagati tuje zakonodaje, če ta pride v poštev;
- da se ne more dokončno opredeljevati do konkretnih primerov obdelave osebnih podatkov izven inšpekcijskega postopka in brez poznavanja vseh relevantnih dejstev in okoliščin konkretnega primera; to pomeni, da tudi ne more predhodno preverjati poštenosti tovrstnih zahtev ali njihove avtentičnosti.
 
Zgolj na splošno IP pojasnjuje, da so banke in drugi podobni zavezanci s področja finančnih storitev – pod določenimi pogoji in za določene namene – upravičeni od strank pridobivati dokazila o identiteti in podatke o prebivališču na podlagi Zakona o preprečevanju pranja denarja in financiranja terorizma (Uradni list RS, št. 68/16, 81/19, 91/20 in 2/21 – popr.). 
  
 
O b r a z l o ž i t e v:
 
V zvezi z nevarnostmi socialnega inženiringa vam predlagamo ogled naslednjih smernic IP:

https://www.ip-rs.si/fileadmin/user_upload/Pdf/smernice/socialni-inzeniring-in-kako-se-pred-njim-ubraniti.pdf
https://www.ip-rs.si/fileadmin/user_upload/Pdf/brosure/Smernice_kraja_identitete.pdf

 
V zvezi s pridobivanjem osebnih podatkov in dokumentov s strani finančnih institucij vam predlagamo ogled na primer naslednjih mnenj IP, ki so dostopna na spletni strani IP s pomočjo iskalnika: št. 0712-1/2018/641, 0712-1/2018/582, 07121-1/2020/1923, 07121-1/2020/2123, 0712-1/2018/599 in 0712-1/2018/197.
 
Glede podjetja PayPal lahko zgolj pojasnimo, da tudi tega zavezuje evropska zakonodaja s področja preprečevanja pranja denarja in financiranja terorizma oziroma izvajanja plačilnih storitev, kar pa ne pomeni nujno, da so zavezani tudi neposredno po našem zakonu.
 
Glede pravnih podlag in poslovne prakse predlagamo, da najprej poiščete uradna pojasnila podjetja PayPal, ki bi jih moralo to podjetje strankam individualno ali javno zagotavljati v zvezi s to problematiko (npr. splošni pogoji, politika varstva osebnih podatkov). Na tak način se lahko prepričate, ali v vašem primeru pride v poštev tak način preverjanja identitete in na kateri konkretni pravni podlagi. Sicer lahko od podjetja tudi neposredno zahtevate seznanitev z informacijo o pravnih podlagah in namenih za zbiranje osebnih podatkov. Pojasnila o pravici do seznanitve z lastnimi osebnimi podatki lahko najdete na spletni strani IP: https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki. Način in uspeh uveljavljanja pravice je odvisen tudi od sedeža podjetja.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
