

Preverjanje izpolnjevanja pogoja PCT za zaposlene po novem odloku
+
-


Datum: 17.09.2021
Številka: 07121-1/2021/1832

Kategorije: Delovna razmerja, Zdravstveni osebni podatki
                        Pri Informacijskem pooblaščencu (IP) smo dne 8. 9. 2021 prejeli vaše zaprosilo za mnenje, ki se navezuje na novi Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-Cov-2 (Ur. l. RS št. 146/2021).
 
Zanima vas stališče IP glede tega, ali je preverjanje podatkov o zdravstvenem stanju zaposlenih skladno z zakonodajo o varstvu osebnih podatkov oziroma ali je za zbiranje tovrstnih podatkov z Odlokom podana pravilna in zadostna podlaga.
 
Ker smo na podobna vprašanja že odgovarjali, vam predlagamo, da si na spletni strani ogledate mnenja:
- št. 07120-1/2021/385 https://www.ip-rs.si/mnenja-gdpr/preverjanje-pogojev-pct in
- št. 07121-1/2021/1124 https://www.ip-rs.si/mnenja-gdpr/seznanitev-delodajalca-z-informacijo-o-pct.
- št. 07121-1/2021/1795 (mnenje bo objavljeno v naslednjih dneh).
Kmalu bodo na voljo tudi kratke smernice IP o tej temi.
 
Iz mnenj izhaja zlasti:

da IP ni pristojen za presojanje skladnosti in interpretacijo zgornjega Odloka (za slednjo se je treba obrniti na pravodajni organ);
da je z vidika varstva osebnih podatkov načeloma dopustno, da delodajalec preverja izpolnjevanje pogoja P in C z vpogledom v ustrezno dokazilo pod pogojem, da je izpolnjevanje pogoja PCT po predpisih obvezno. Za zaposlene, za katere velja zaveza po samotestiranju, je podpisovanje izjave s podatki o datumu in rezultatu testa, tudi dopustno;
da pravna podlaga za obdelavo osebnih podatkov zaposlenih, do katere pride pri preverjanju pogojev PCT, ni v Odloku, temveč v 48. členu Zakona o delovnih razmerjih (ZDR-1) v zvezi z (b) točko drugega odstavka 9. člena Splošne uredbe o varstvu podatkov. »Pravice in obveznosti iz delovnega razmerja«, ki so pogoj za aplikacijo 48. člena ZDR-1 pa so določene v Odloku. V Odloku je določeno tudi, kako in s katerimi dokazili se dokazuje izpolnjevanje pogoja (način obdelave osebnih podatkov).

 
Lepo vas pozdravljamo,
 
mag. Urban Brulc, univ. dipl. prav.
samostojni svetovalec IP
