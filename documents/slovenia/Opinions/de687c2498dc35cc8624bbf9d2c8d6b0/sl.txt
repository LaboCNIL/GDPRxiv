

Zahteva za posredovanje davčne številke s strani elektro podjetja
+
-


Datum: 13.10.2022
Številka: 07121-1/2022/1090

Kategorije: EMŠO in davčna, Posredovanje OP med upravljavci, Pravne podlage
                        Pri Informacijskem pooblaščencu (IP) smo prejeli vaše zaprosilo za mnenje glede zahteve za posredovanje davčne številke, ki ste jo prejeli s strani elektro podjetja. Pojasnili so vam, da zaradi Uredbe o določitvi cen električne energije za gospodinjstva in male poslovne odjemalce, s katero je Vlada RS določila najvišjo dovoljeno drobnoprodajno ceno električne energije, potrebujejo vašo davčno številko, da lahko preverijo vaš status na merilnih mestih pri SODO, sicer ne bo možno preveriti vaše upravičenosti do zgoraj omenjene Uredbe. Menite, da gre za kršitev predpisov s področja varstva osebnih podatkov. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
ZOEE določa, kateri upravljavci in za kakšen namen lahko obdelujejo davčno številko uporabnikov sistema. 
 
Uredba o določitvi cen električne energije določa, da lahko distribucijski operater na zahtevo dobavitelja brezplačno zagotovi podatke o izpolnjevanju pogojev iz tega 1.a člena za posameznega odjemalca. Glede na to ima dobavitelj električne energije pravno podlago za preverjanje izpolnjevanja upravičenosti do ukrepov po tej uredbi pri distribucijskem operaterju ter s tem za posredovanje in pridobivanje določenih osebnih podatkov posameznega odjemalca.  Ali je za ta namen potrebno tudi posredovanje davčne številke, IP v mnenju ne more presojati.
 
O b r a z l o ž i t e v:
 
IP uvodoma poudarja, da izven postopka inšpekcijskega nadzora ne more presojati konkretnih obdelav osebnih podatkov oziroma ustreznosti ravnanja določenega upravljavca. To pomeni, da IP v okviru mnenja ne more odločati o tem, ali so v konkretnih primerih podani pogoji za posredovanje osebnih podatkov, saj je to izključna naloga in odgovornost upravljavca. V nadaljevanju IP zato podaja splošna pojasnila z vidika varstva osebnih podatkov.
 
Za vsako obdelavo osebnih podatkov, torej tudi za njihovo zbiranje, razkritje s posredovanjem, razširjanje ali drugačno omogočanje dostopa, mora imeti upravljavec zakonito in ustrezno pravno podlago. Te so določene v členu 6(1) Splošne uredbe o varstvu podatkov (privolitev, pogodba, zakon itn.). Odgovornost za izbiro ustrezne pravne podlage je na upravljavcu (člen 5(2) Splošne uredbe o varstvu podatkov).
 
Zakon o oskrbi z električno energijo (Uradni list RS, št. 172/21; v nadaljevanju ZOEE) v 30. členu ureja upravljanje, uporabo, hrambo in posredovanje osebnih podatkov. Drugi odstavek tega člena[1] določa, da se na podlagi tega zakona obdeluje med drugim tudi davčna številka uporabnikov sistema. Tretji odstavek istega člena nadalje predpisuje, da osebne podatke uporabnikov sistema iz prejšnjega odstavka obdelujejo naslednji upravljavci:
-       distribucijski operater za namen izvajanja nalog gospodarske javne službe dejavnosti distribucijskega operaterja iz 69. člena tega zakona za uporabnike sistema na področju celotne Slovenije;
-       fizične ali pravne osebe, na katere je distribucijski operater skladno s tretjim odstavkom 69. člena tega zakona prenesel izvajanje nalog iz drugega odstavka 69. člena tega zakona, za namen izvajanja teh nalog za uporabnike, priključene na omrežje, za katero je distribucijski operater nanje prenesel izvajanje nalog;
-       operaterji zaprtega distribucijskega sistema za namen izvajanja nalog iz 89. člena tega zakona za uporabnike, priključene na omrežje, ki ga upravljajo;
-       dobavitelji električne energije za namen izvajanja pogodbe o dobavi z uporabnikom sistema na podlagi 12. člena tega zakona in za namen izdelave obratovalnih napovedi iz 101. člena tega zakona za uporabnike sistema, od katerih so pridobili ustrezno privolitev ali s katerimi imajo sklenjeno pogodbo o odkupu oziroma dobavi;
-       agregatorji za namen izvajanja pogodbe o agregiranju z uporabnikom sistema na podlagi 22. člena tega zakona in za namen izdelave obratovalnih napovedi iz 101. člena tega zakona za uporabnike sistema, od katerih so pridobili ustrezno privolitev ali s katerimi imajo sklenjeno pogodbo o agregaciji;
-       gospodarska družba, ki izvaja gospodarsko javno službo dejavnost centra za podpore skladno z zakonom, ki ureja spodbujanje rabe obnovljivih virov energije, in sicer za izvajanje nalog te gospodarske javne službe, za uporabnike sistema, od katerih so pridobili ustrezno privolitev ali s katerimi imajo sklenjeno pogodbo o odkupu oziroma dobavi.
 
Skladno s četrtim odstavkom tega člena pa osebne podatke uporabnikov sistema iz drugega odstavka obdelujejo tudi naslednji uporabniki:
-       sistemski operater za namen izvajanja nalog gospodarske javne službe dejavnosti sistemskega operaterja iz 45. člena tega zakona za uporabnike sistema, od katerih je pridobil ustrezno privolitev ali ki direktno ali prek agregatorjev za sistemskega operaterja izvajajo sistemske storitve;
-       operater trga z električno energijo za izvajanje nalog gospodarske javne službe dejavnosti operaterja trga z električno energijo iz 94. člena tega zakona za vse uporabnike v Sloveniji.
 
Uredba o določitvi cen električne energije (Uradni list RS, št. 95/22 in 98/22; v nadaljevanju Uredba) določa najvišjo dovoljeno drobnoprodajno ceno električne energije za gospodinjske odjemalce in za male poslovne odjemalce, kot jih določa ZOEE in za porabo v skupnih prostorih večstanovanjskih stavb in skupnih prostorih v mešanih večstanovanjsko-poslovnih stavbah. Skladno s 1.a členom Uredbe mora za upravičenost do ukrepov, ki jih določa ta uredba, mali poslovni odjemalec izpolnjevati naslednja pogoja:
-       skupna priključna moč vseh njegovih merilnih mest je enaka ali manjša od 86 kW in
-       za merilna mesta je bilo izdano soglasje za priključitev do vključno 21. julija 2022.
Ta člen določa tudi, da lahko distribucijski operater na zahtevo dobavitelja brezplačno zagotovi podatke o izpolnjevanju pogojev iz tega člena za posameznega odjemalca.
 
Glede na navedene določbe ima dobavitelj električne energije pravno podlago za preverjanje izpolnjevanja upravičenosti do ukrepov po Uredbi pri distribucijskem operaterju ter s tem za posredovanje in pridobivanje določenih osebnih podatkov posameznega odjemalca. Pri tem ni relevantno, kar izpostavljate, da gre za podjetja v zasebni lasti. Ali je za opisan namen potrebno tudi posredovanje davčne številke (kar bi bilo lahko utemeljeno npr. zaradi enolične identifikacije odjemalca), pa IP v mnenju ne more presojati. Poudarja pa, da morajo upravljavci spoštovati vsa načela v zvezi z obdelavo podatkov iz člena 5 Splošne uredbe o varstvu podatkov.
 
Lepo vas pozdravljamo,
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
 


[1] »(2) Osebni podatki uporabnikov sistema, ki se obdelujejo na podlagi tega zakona, so:
-        ime in priimek, naslov, davčna številka;
-        identifikator prevzemno-predajnega mesta in z njim povezanih enoličnih identifikatorjev merilnih točk ter naziv in naslov prevzemno-predajnega mesta;
-        merilni in obračunski podatki, ki jih je mogoče nedvoumno povezati z uporabnikom sistema, in sicer:
a)    izmerjena delovna energija v intervalu 15 minut ali krajšem časovnem intervalu, ki ga omogoča stanje tehnike, in
b)    časovni agregati izmerjene delovne energije, ki se nanašajo na uporabnika sistema.«
