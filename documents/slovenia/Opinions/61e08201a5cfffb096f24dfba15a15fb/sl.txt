

Mesečni izpis prometa iz mobilne naprave zaposlenega z namenom ugotavljanja kršitev
+
-


Datum: 10.10.2022
Številka: 07121-1/2022/1070

Kategorije: Delovna razmerja, Posredovanje OP med upravljavci, Telekomunikacije in pošta
                        Informacijski pooblaščenec (v nadaljevanju: IP) je prejel vprašanje in sicer vas zanima mnenje IP glede posredovanje osebnih podatkov stranki. Kot ste pojasnili kot avtoprevoznik za stranko opravljate prevoz blaga z lastnimi vozili in vozniki, ki so zaposleni v vašem podjetju. Od vas se zahteva reden nadzor nad zaposlenimi in ena izmed zahtev, ki jih stranka postavlja, je tudi nadzor nad uporabo službenih mobilnih naprav oziroma mesečni izpis prometa iz mobilne naprave zaposlenega z namenom ugotavljanja kršitev voznikov, npr. telefoniranja med vožnjo. Zanima vas, ali ste dolžni stranki posredovati te podatke oziroma ali je to dovoljeno? 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
 
Po mnenju IP bi morala stranka za pridobitev podatkov o opravljenih klicih izkazati veljavno pravno podlago, ki je pa ni videti, obenem pa je treba upoštevati, da zakonodaja omejuje namen uporabe podatkov o opravljenih telefonskih klicih. 
 
O b r a z l o ž i t e v:
 
IP uvodoma poudarja, da je tajnost in zaupnost komunikacij, kamor sodi obdelava podatkov o opravljenih telefonskih klicih,  v pravnem redu RS varovana že v sami Ustavi RS (37. člen), podrobneje pa to področje ureja Zakon o elektronskih komunikacijah (Uradni list RS, št. 109/12, 110/13, 40/14 – ZIN-B, 54/14 – odl. US, 81/15, 40/17 in 189/21 – ZDU-1M; ZEKom-1). Podatke o opravljenih klicih tako ureja 139. člen ZEKom-1, iz katerega smiselno izhaja, da je podatke o opravljenih klicih dopustno uporabljati (le) za namen preverjanja veljavnosti obračunanih telefonskih klicev, ne pa za nadzor na opravljenimi klici, kakor tudi za ne morebiten nadzor telefoniranja med vožnjo. Tudi policija pri nadzoru morebitnih kršitev glede telefoniranja med vožnjo nima dostopa do podatkov o opravljenih klicih, prav tako ne delodajalec ali tretja stranka, o čemer obstaja tudi nadzorna in sodna praksa. Poleg tega je treba opozoriti, da tudi ti podatki sami po sebi še ne bi dokazovali kršitve, saj je lahko klic opravljen tudi prostoročno, kar iz teh podatkov ni razvidno, prav tako delodajalec niti tretja stranka (npr. naročnik storitev prevoza), nista pristojna za pregon tovrstnih kršitev.
Obenem gre tudi za osebne podatke, za katerih mora obstajati pravna podlaga, ki bi jo morala izkazati stranka, ki od vas zahteva posredovanje zadevnih podatkov, IP pa takšne pravne podlage v opisanem primeru ne vidi.
 
S spoštovanjem,
 
Mojca Prelesnik, univ. dipl. prav.,
Informacijska pooblaščenka
 
Pripravil:                                                                                                                                                          
mag. Andrej Tomšič,
namestnik informacijske pooblaščenke
