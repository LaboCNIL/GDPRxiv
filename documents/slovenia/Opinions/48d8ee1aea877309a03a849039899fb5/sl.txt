

Obdelava osebnih podatkov v RTG ambulanti (nadzor pacienta in pošiljanje RTG posnetkov)
+
-


Datum: 26.10.2022
Številka: 07210-1/2022/376

Kategorije: Zdravstveni osebni podatki, Video in avdio nadzor
                        Pri Informacijskem pooblaščencu (IP) smo dne 14. 10. 2022 prejeli vaše vprašanje v zvezi z obdelavo osebnih podatkov v RTG ambulanti. Najprej vas zanima, ali in pod kakšnimi pogoji imate lahko v prostoru, kjer se izvaja RTG slikanje pacientov nameščeno videokamero, ki bi služila le nadzoru nad dogajanjem v kabini brez snemanja ali prenašanja posnetkov izven sobe. V vašem primeru namreč ni možno namestiti okna s svinčenim steklom. Drugo vprašanje, ki vas zanima je, ali lahko pacient podpiše izjavo, da se strinja, da RTG posnetek pošljete njemu po e-pošti brez šifriranja, on pa ga potem sam pošlje zobozdravniku. Do sedaj ste posnetke shranjevali na CD, vendar mnogi zobozdravniki uporabljajo  novejše računalnike, ki nimajo CD enot.   
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (ZVOP-1) ter 2. členom Zakona o informacijskem pooblaščencu (ZInfP) posredujemo naše neobvezujoče mnenje v zvezi z vašimi vprašanji. Pojasnjujemo še, da se lahko IP dokončno opredeli do konkretnih primerov obdelave osebnih podatkov le v morebitnem inšpekcijskem postopku. 
 
 
1.   Uvedba primerno omejenega videonadzora brez snemanja in z dostopom do žive slike zgolj s strani zdravstvenih delavcev, ki neposredno sodelujejo pri zdravstveni storitvi s strokovno utemeljenim namenom nujnega kratkotrajnega spremljanja pacienta ter nastavitev RTG aparata v času slikanja, bi bila načeloma lahko zakonita. Vendar IP ne more opraviti predhodne presoje zakonitosti oziroma skladnosti uvedbe takšnega videonadzora namesto upravljavca, prav tako IP ne more izdati predhodnega soglasja k uvedbi videonadzora.
 
 
2.   Pacient ne more izvajalca s soglasjem razrešiti obveznosti šifriranja zdravstvenih podatkov, ki se pacientu ali drugi osebi pošiljajo po e-pošti. 
 
 
O b r a z l o ž i t e v:
 
I.    Pravna podlaga za tovrstni videonadzor bi lahko bila:
-      (e) točka prvega odstavka 6. člena Splošne uredbe o varstvu podatkov v zvezi s četrtim odstavkom 9. člena ZVOP-1 (nujna potrebnost obdelave osebnih podatkov za izvajanje zakonitih nalog upravljavca, če se s tem ne poseže v upravičen interes posameznikov) ali v zvezi s 77. členom ZVOP-1 (videonadzor v službenih prostorih, če je to nujno potrebno za varovanje ljudi in premoženja);
-      (h) točka drugega odstavka 9. člena Splošne uredbe o varstvu podatkov v zvezi s splošnimi podlagami v zdravstvu za obdelavo osebnih podatkov zaradi potreb izvajanja zdravstvene oskrbe pacientov.
 
Temeljni pogoj za sklicevanje na to pravno podlago je, da je z vidika zdravstvene stroke strokovno utemeljeno, da so pacienti in RTG aparat oziroma kabina v času snemanja pod neposrednim nadzorom zdravstvenega delavca, zlasti zaradi zagotavljanja varne, kakovostne in primerne zdravstvene oskrbe pacientov. Dodatni pogoji oziroma dodatne okoliščine, ki so v vašem primeru pomembni z vidika zagotavljanja načela varnosti, načela omejitve namena ter načela najmanjšega obsega podatkov (gl. 5. člen in 32. člen Splošne uredbe o varstvu podatkov) so:
-      snemanje se ne izvaja,
-      pri vsaki storitvi gre za zelo kratkotrajni nadzor,
-      dostopi do žive slike so omejeni le na zdravstvene delavce, ki neposredno sodelujejo pri zdravstveni oskrbi v sosednjem prostoru,
-      nesorazmernost ukrepa zagotovitve opazovalnega okna s svinčevim steklom in
-      nastavitev snemanja (položaj kamere, vključno s snemalnim kotom, goriščna razdalja, resolucija ipd.), ki je primerljiv z neposrednim osebnim opazovanjem s strani zdravstvenega delavca, če kamere ne bi bilo.  
 
Za zagotovitev zakonitosti je potrebno tudi ustrezno obveščanje pacientov o obdelavi osebnih podatkov po 74. členu ZVOP-1 (obvestilo o videonadzoru) in po 13. oziroma 14. členu Splošne uredbe o varstvu podatkov. Priporočamo, da so pacienti izrecno obveščeni tudi o dejstvu, da se snemanje ne izvaja.
 
Konkretne razloge, ki terjajo in opravičujejo uvedbo tovrstnega videonadzora mora strokovno utemeljiti upravljavec, ki je tudi odgovoren za zakonito izvajanje videonadzora. Upravljavec se najlažje in najbolj pravilno odloči o uvedbi takšne obdelave osebnih podatkov po temeljito izvedeni oceni učinka.
 
Sklicujemo se na mnenja IP št. 07120-1/2022/192, št. 07120-1/2021/207 in št. 07120-1/2021/559, ki so že objavljena na spletni strani IP.
Prav tako vam predlagamo pregled kratkih pojasnil o videonadzoru na naslednji povezavi: https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora.
II. Ker gre pri obveznosti šifriranja zdravstvenih podatkov pri pošiljanju po e-pošti (14. člen ZVOP-1) za obveznost upravljavca s področja zagotavljanja tehnične varnosti obdelave osebnih podatkov in ne za vprašanje pravne podlage, se pacient ne more odpovedati tej varnostni zahtevi. Izjema je, če tovrstne podatke, ki se nanašajo nanj po e-pošti pošilja pacient sam. Le pri pravnih podlagah (torej glede vprašanja dopustnosti obdelave osebnih podatkov) ima lahko pacient v določenih primerih možnost vplivanja na obdelavo osebnih podatkov, npr. s privolitvijo ali pogojno s prepovedjo. Drugače je pri predpisanem načinu obdelave osebnih podatkov (sem spada tudi zahteva iz 14. člena ZVOP-1), ki je za upravljavca brezpogojna.
 
Za pošiljanje RTG posnetkov zobozdravnikom predlagamo uporabo sodobnih informacijskih rešitev, če je to mogoče ali uporabo USB ključkov.
 
Predlagamo vam tudi ogled objavljenega mnenja IP št. 0712-1/2019/2612.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
