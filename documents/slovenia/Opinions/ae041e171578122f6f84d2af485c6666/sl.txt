

Uporaba spremenjenega priimka
+
-


Datum: 31.01.2022
Številka: 07121-1/2022/107

Kategorije: Pravne podlage, Privolitev, Razno
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da ste spremenili priimek, vendar se ljudje s tem po vašem mnenju preveč ukvarjajo. Pojasnjujete, da ste od komunalnega podjetja prejeli položnice na vaš novi priimek, čeprav jih o spremembi še niste obvestili. Zanima vas, ali je podjetje ravnalo pravilno, ko je brez vašega predhodnega obvestila in soglasja izdalo položnico na vaše novo ime. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem poudarjamo, da IP izven postopka inšpekcijskega nadzora konkretnih obdelav osebnih podatkov ne more presojati.
 
Pravne podlage za to, da lahko komunalno podjetje obdeluje vaše osebne podatke, so skladno s členom 6(1) Splošne uredbe lahko npr. privolitev, potrebnost za sklenitev oziroma izvajanje pogodbe ali zakon oziroma izvajanje javnih nalog, odvisno od konkretnega namena obdelave. IP je že zavzel stališče, da je javno podjetje, ki opravlja storitve v zvezi z lokalno javno službo (npr. komunalne storitve), upravičeno na podlagi določb Zakona o lokalni samoupravi od občine pridobivati osebne podatke, ki so za to potrebni in primerni. Ob tem je pomembno, da so osebni podatki, ki se obdelujejo, v skladu z načelom najmanjšega obsega podatkov (člen 5(1)(c) Splošne uredbe) ustrezni, relevantni in omejeni na to, kar je potrebno za namene, za katere se obdelujejo. To pomeni, da javno podjetje od občine ne sme pridobivati podatkov, ki niso potrebni za zagotavljanje javne službe oziroma niso v zvezi z njegovim poslovanjem. Omejitve, ki jih nalaga načelo najmanjšega obsega podatkov, zavezujejo tudi občino.
 
Iz vašega zaprosila izhaja, da je komunalno podjetje v sodnem postopku izvedelo za spremembo vašega priimka, saj ste o tem obvestili sodišče. IP pojasnjuje, da je skladno z Zakonom o osebnem imenu (v nadaljevanju ZOI-1) osebno ime pravica državljana in služi za razločevanje ter identifikacijo fizičnih oseb. Državljan je osebno ime dolžan uporabljati. IP zato ne vidi ovir, da je komunalno podjetje položnico izdalo na vaše novo ime brez vašega obvestila in soglasja, saj ste nenazadnje takšno ime v pravnem prometu dolžni uporabljati, privolitev pa ni edina pravna podlaga za obdelavo osebnih podatkov. Na vprašanje, ali je komunalno podjetje v zvezi s spremembo vašega priimka tudi zakonito vpogledalo v uradne evidence, kot navajate, pa IP v okviru mnenja ne more odgovoriti, saj bi lahko to presojo opravil le v konkretnem inšpekcijskem postopku.
 
 
Lep pozdrav,
 
                                                                                                     Mojca Prelesnik, univ. dipl. prav.,
                                                                                                             informacijska pooblaščenka
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
