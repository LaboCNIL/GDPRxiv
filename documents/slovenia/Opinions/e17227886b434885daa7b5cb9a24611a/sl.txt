

Seznanitev z OP pokojne sorodnice
+
-


Datum: 20.10.2021
Številka: 07121-1/2021/2107

Kategorije: Vpogled v OP umrlih
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da ste zaradi izdelave rodovnika vaše družine od socialno varstvenega zavoda želeli pridobiti osebne podatke pokojne sorodnice, in sicer vse informacije, ki bi jih bilo možno in dovoljeno pridobiti, npr. datum in vzrok smrti. Zanima vas, ali ste upravičeni do seznanitve s takšnimi podatki ter v primeru pritrdilnega odgovora, kakšno vlogo morate izpolniti, saj vam zavod do današnjega dne še ni odgovoril. 
  
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da izven inšpekcijskega postopka konkretnih obdelav osebnih podatkov ne more presojati. To pomeni, da IP v okviru izdaje mnenja ne more odločati o tem, ali so v konkretnem primeru podani pogoji za vpogled oziroma posredovanje osebnih podatkov vaše pokojne sorodnice. Zato IP na vaše vprašanje v tem mnenju ne more dokončno odgovoriti, temveč v nadaljevanju podaja zgolj splošna pojasnila.
 
Seznanitev z osebnimi podatki umrlih je dopustna na več pravnih podlagah, katera je ustrezna, pa je odvisno od tega, kdo poda zahtevo ter na koga jo naslovi. IP ob tem pojasnjuje, da se Splošna uredba o varstvu podatkov ne uporablja za osebne podatke umrlih oseb, lahko pa države članice določijo pravila za obdelavo osebnih podatkov umrlih oseb. Zato se v Republiki Sloveniji za obdelavo osebnih podatkov umrlih posameznikov do morebitne drugačne ureditve v novem zakonu o varstvu osebnih podatkov še vedno uporablja ZVOP-1.
 
23. člen ZVOP-1 določa, da lahko upravljavec osebnih podatkov podatke o umrlem posamezniku posreduje samo tistim uporabnikom osebnih podatkov, ki so za obdelavo osebnih podatkov pooblaščeni z zakonom, poleg tega pa lahko upravljavec osebnih podatkov podatke o umrlem posamezniku posreduje osebi, ki je po zakonu, ki ureja dedovanje, njegov zakoniti dedič prvega ali drugega dednega reda, če za uporabo osebnih podatkov izkaže pravni interes, umrli posameznik pa ni pisno prepovedal posredovanja teh osebnih podatkov. Za zgodovinsko, statistično ali znanstveno-raziskovalne namene se lahko podatke o umrlem posamezniku uporabi, če umrli posameznik ni pisno prepovedal posredovanja teh podatkov ali tega niso prepovedali njegovi zakoniti dediči prvega ali drugega dednega reda. Edina izjema od tega pravila je, če zakon določa drugače.
 
Če torej vaša pokojna sorodnica za časa življenja takšne prepovedi ni podala, niti takšne prepovedi po njeni smrti niso podali njeni zakoniti dediči prvega ali drugega dednega reda, je po mnenju IP posredovanje njenih osebnih podatkov za zgodovinsko, statistično ali znanstveno-raziskovalne namene dopustno. IP pa pojasnjuje, da je odgovornost za presojo, ali gre v posameznem primeru za zgodovinsko, statistično ali znanstveno-raziskovalni namen pridobivanja zahtevanih podatkov, vselej na upravljavcu, ki odloča o posredovanju zahtevanih osebnih podatkov. Vloga za takšno posredovanje osebnih podatkov umrlih ni predpisana.
 
Ob tem IP še dodaja, da je seznanitev z osebnimi podatki, ki jih vsebuje zdravstvena dokumentacija umrlih pacientov, v Zakonu o pacientovih pravicah (Uradni list RS, št. 15/08, 55/17 in 177/20; v nadaljevanju ZPacP) urejena drugače kot v ZVOP-1. ZPacP je v 42. členu predvidel štiri podlage za seznanitev z zdravstveno dokumentacijo umrlih pacientov, ki pa se nanašajo le na dostop do zdravstvenih podatkov pri izvajalcih zdravstvene dejavnosti; za dostop do teh podatkov pri drugih upravljavcih veljajo splošna pravila po ZVOP-1.
 
Če menite, da je zavod kot upravljavec kršil predpise s področja varstva osebnih podatkov, ker vam zahtevanih podatkov (še) ni posredoval, lahko vložite prijavo pri IP. Več o vložitvi prijave si lahko preberete na spletni strani IP: https://www.ip-rs.si/varstvo-osebnih-podatkov/pravice-posameznika/vlo%C5%BEitev-prijave.
 
IP je v preteklosti že odgovarjal na vprašanja s področja obdelav osebnih podatkov umrlih in o tem izdal številna neobvezna mnenja, s katerimi se lahko seznanite na spletni strani IP: https://www.ip-rs.si/mnenja-gdpr/ (kategorija »Vpogled v OP umrlih«). Vsa mnenja IP so objavljena in dostopna na spletni strani IP: https://www.ip-rs.si/vop/.
 
Več o obdelavi osebnih podatkov umrlih si lahko preberete tudi na povezavi: https://www.ip-rs.si/varstvo-osebnih-podatkov/in%C5%A1pekcijski-nadzor/najbolj-pogoste-kr%C5%A1itve/osebni-podatki-umrlih.
 
Prav tako pa so vsa ključna področja, kot jih ureja Splošna uredba o varstvu podatkov, predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
 
Lep pozdrav,
 
                                                                                                Mojca Prelesnik, univ. dipl. prav.,
                                                                                                informacijska pooblaščenka
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
