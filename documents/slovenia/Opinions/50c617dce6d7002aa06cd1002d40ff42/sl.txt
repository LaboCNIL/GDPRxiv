

Preverjanje osebnih podatkov gledalcev o testiranju, prebolelosti in cepljenju
+
-


Datum: 26.05.2021
Številka: 07121-1/2021/980

Kategorije: Posebne vrste, Zdravstveni osebni podatki, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem vas zanima, ali klub/društvo, organizator tekme lahko vpogleduje v osebne podatke oseb, ki so prisotne na prizorišču športnega tekmovanja (uradne osebe – igralci, trenerji, sodniki itd.) ter ali lahko vpogleduje v osebne podatke gledalcev, če so ti prisotni na športni prireditvi. Ali je za ta namen dovolj izjava – pisna ali ustna – udeleženca prireditve, da razpolaga s potrdilom o prebolelosti, cepljenosti ali testiranju?
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Odlok o začasnih omejitvah pri izvajanju športnih programov (Uradni list RS, št. 73/2021, 79/2021; v nadaljevanju Odlok) v 4. členu določa:

Dovoljeno je izvajanje športnih tekmovanj.
Prisotnost gledalcev na športnih tekmovanjih je dovoljena do 50 % kapacitete sedišč,pri čemer izključno na sediščih ne velja medosebna razdalja 1,5 metra. Med končnimi uporabniki mora biti eno sedišče prosto, razen med osebami iz skupnega gospodinjstva.
Za nadzor nad izvedbo športnih tekmovanj mora Olimpijski komite Slovenije oziroma pristojna nacionalna panožna športna zveza imenovati odgovorne osebe in njihove kontaktne podatke posredovati ministrstvu, pristojnemu za šport.
Športniki in člani njihovih ekip, ki se udeležujejo tekmovanj, drugo organizacijsko osebje, ki sodeluje pri izvedbi tekmovanj, in gledalci se tekmovanj lahko udeležijo, če predložijo negativni rezultat testa na virus SARS-CoV-2 z metodo verižne reakcije s polimerazo (test PCR) ali hitrega antigenskega testa (test HAG), ki ni starejši od 72 ur.
Strokovni delavci in voditelji športno rekreativne dejavnosti, ki izvajajo proces športne vadbe ali športno rekreativno dejavnost iz 2. člena tega odloka ter udeleženci in izvajalci programov usposabljanj iz prejšnjega člena, se enkrat tedensko testirajo na virus SARS-CoV-2 s testom HAG.
Osebam iz četrtega in petega odstavka tega člena testiranja ni treba opraviti, če imajo:

dokazila o negativnem rezultatu testa PCR ali testa HAG, če je izdano v državah članicah Evropske unije, državah članicah schengenskega območja, Avstraliji, Izraelu, Kanadi, Novi Zelandiji, Ruski federaciji, Združenem kraljestvu Velike Britanije in Severne Irske ali Združenih državah Amerike,
dokazila o pozitivnem rezultatu testa PCR, ki je starejši od deset dni, razen če zdravnik presodi drugače, vendar ni starejši od šest mesecev, ali potrdilo zdravnika, da je oseba prebolela COVID-19 in od začetka simptomov ni minilo več kot šest mesecev,
dokazila o cepljenju zoper COVID-19, s katerim dokazuje, da je preteklo od prejema:

drugega odmerka cepiva Comirnaty proizvajalca Biontech/Pfizer najmanj sedem dni,
drugega odmerka cepiva COVID-19 Vaccine proizvajalca Moderna najmanj 14 dni,
prvega odmerka cepiva Vaxzevria (COVID-19 Vaccine) proizvajalca AstraZeneca najmanj 21 dni,
odmerka cepiva COVID-19 Vaccine Janssen proizvajalca Johnson in Johnson/Janssen-Cilag najmanj 14 dni,
prvega odmerka cepiva Covishield proizvajalca Serum Institute of India/AstraZeneca najmanj 21 dni,
drugega odmerka cepiva Sputnik V proizvajalca Russia’s Gamaleya National Centre of Epidemiology and Microbiology preteklo najmanj 14 dni,
drugega odmerka cepiva CoronaVac proizvajalca Sinovac Biotech najmanj 14 dni ali
drugega odmerka cepiva COVID-19 Vaccine proizvajalca Sinopharm najmanj 14 dni,


dokazila iz 2. točke tega odstavka in so se v obdobju do največ osem mesecev od pozitivnega rezultata testa PCR oziroma od začetka simptomov, cepili z enim od cepiv iz prejšnje točke, pri čemer v primeru cepiv iz prve in druge alineje prejšnje točke zadostuje en odmerek. Zaščita se vzpostavi z dnem cepljenja.


Dokazila o testiranju iz četrtega in petega odstavka tega člena se upoštevajo, če so bila izdana v državah članicah Evropske unije oziroma državah članicah schengenskega območja, Avstraliji, Izraelu, Kanadi, Novi Zelandiji, Ruski federaciji, Združenem kraljestvu Velike Britanije in Severne Irske ali v Združenih državah Amerike.

 
IP poudarja, da kot nadzorni organ za varstvo osebnih podatkov ni pristojen za podajanje konkretnih navodil o tem, kako naj se zahteve iz Odloka izvajajo. Prav tako IP ne sme prevzemati odgovornosti predlagatelja predpisov niti ne more podajati navodil glede izvajanja epidemioloških ukrepov ali presojati, kateri od teh ukrepov so sorazmerni, nujni in potrebni ali kateri ukrepi so v praksi izvršljivi in kako. Z vidika varstva osebnih podatkov predstavlja obdelava podatkov v zvezi z zdravjem posameznikov enega najbolj resnih in tveganih posegov v zasebnost posameznika. Zato terja veliko mero skrbnosti in premišljenega tehtanja glede tega, katere podatke se obdeluje in na kakšen način, kdo jih obdeluje, kako dolgo se hranijo in zlasti, kaj vse so potrebni ukrepi za zagotavljanje čim višje ravni varstva, zaščito pravic in svoboščin posameznika ter zmanjševanje tveganj zlorab. To mora v skladu z 38. členom Ustave RS urejati zakon.
 
IP sicer ne dvomi, da je cilj zgoraj navedenega Odloka namenjen zagotovitvi dokaza, da je zaradi prejetega cepiva, negativnih rezultatov testov ali preteklih okužb zmanjšano tveganje za prenos Covid-19. Vendar pa uporaba takšnih dokazil oziroma potrdil za nemedicinske namene odpira več vprašanj s področja človekovih pravic, predvsem glede pravice do varstva podatkov in načela nediskriminacije. Tveganja diskriminacije so še toliko bolj zaskrbljujoča, saj lahko vodijo do kršitev posameznikovih svoboščin.
 
Nadalje IP izpostavlja, da mora imeti upravljavec za zakonito obdelavo osebnih podatkov ustrezno pravno podlago. Te so določene v členu 6(1) Splošne uredbe o varstvu podatkov. V konkretnem primeru pa je potrebno upoštevati, da osebne podatke, ki se nanašajo na telesno ali duševno zdravje posameznika, vključno z zagotavljanjem zdravstvenih storitev, in razkrivajo informacije o njegovem zdravstvenem stanju, Splošna uredba o varstvu podatkov v členu 4(15) opredeljuje kot podatke o zdravstvenem stanju. Slednji se na podlagi člena 9(1) Splošne uredbe o varstvu podatkov uvrščajo med posebno vrsto osebnih podatkov, katerih obdelava je prepovedana, v kolikor ni podana katera od izjem, ki so navedene v točkah (a) do (j) člena 9(2) Splošne uredbe o varstvu podatkov. Skladno s točko i) tega člena je na primer obdelava podatkov v zvezi z zdravjem dopustna, če je potrebna iz razlogov javnega interesa na področju javnega zdravja, kot je zaščita pred resnimi čezmejnimi tveganji za zdravje ali zagotovitev visokih standardov kakovosti in varnosti zdravstvenega varstva ter zdravil ali medicinskih pripomočkov, na podlagi prava Unije ali prava države članice, ki zagotavlja ustrezne in posebne ukrepe za zaščito pravic in svoboščin posameznika, na katerega se nanašajo osebni podatki.
 
Upoštevajoč določbe Splošne uredbe o varstvu podatkov in da iz Odloka na primer ne izhaja, katere osebne podatke natančno naj bi organizator tekmovanja obdeloval, kdo naj bi do njih dostopal in kako dolgo naj bi se hranili, zgolj, da se lahko športniki in člani njihovih ekip, ki se udeležujejo tekmovanj, drugo organizacijsko osebje, ki sodeluje pri izvedbi tekmovanj, in gledalci se tekmovanj udeležijo, če predložijo negativni rezultat testa na virus SARS-CoV-2 (četrti odstavek 4. člena Odloka), ter da tem osebam ni potrebno opraviti testiranja, če imajo ustrezno dokazilo (šesti odstavek 4. člena Odloka), IP meni, da to lahko pomeni največ vpogled v dokument/potrdilo, ki izkazuje pogoje po Odloku, nikakor pa ne hrambe teh osebnih podatkov. Iz samega Odloka po presoji IP namreč ne izhaja pravna podlaga za obširnejšo obdelavo zdravstvenih podatkov prisotnih na tekmovanju, organizator(ji) tekmovanja pa tudi nimajo posebnih zakonskih pooblastil za pridobivanje teh dokazil/potrdil, kot na primer policija ali inšpektorji. Ali lahko zadostuje že izjava posameznika, da na primer ima dokazilo iz šestega odstavka 4. člena Odloka, ali mora le-tega organizatorju tekmovanja tudi predložiti na vpogled, pa IP ni pristojen presojati.
 
Zato organizatorjem tekmovanj predlagamo, da se z vprašanji glede izvajanja pogojev iz Odloka obrnejo na pristojno ministrstvo.
 
Lep pozdrav,
 
                                                                                    Mojca Prelesnik,
                                                                                    informacijska pooblaščenka
 
Žiga Veber,
državni nadzornik
za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
