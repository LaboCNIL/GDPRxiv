

Zbiranje podatkov o članstvu
+
-


Datum: 01.03.2021
Številka: 07121-1/2021/394

Kategorije:
Informacijski pooblaščenec (v nadaljevanju: IP) je prejel vaše pisanje, v katerem navajate, da ste od Ministrstva za okolje in prostor prejeli dopis, v katerem zahtevajo podatke o članstvu vaše organizacije, od česar naj bi bilo tudi odvisno, ali vam skladno z novim zakonom ostane status društva v javnem interesu. Navedli ste, katere podatke ste posredovali, zanima pa vas, ali ste ravnali pravilno. Priložili ste poziv ministrstva.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.
 
Uvodoma pojasnjujemo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov oziroma ustreznosti konkretnega ravnanja upravljavca ne more presojati. Zato vam v nadaljevanju podajamo splošna pojasnila ter pravna izhodišča in pogoje za zakonito obdelavo osebnih podatkov.
 
Iz poziva, ki ste ga priložili, izhaja, da vas Ministrstvo za okolje in prostor RS poziva, da v postavljenem roku predložite dokazila o izpolnjevanju pogojev po 4. členu Zakona o spremembah Zakona o ohranjanju narave (Uradni list RS, št. 82/2020; v nadaljevanju: ZON-E). Navedeni člen v prvem odstavku določa, da morajo nevladne organizacije na področju ohranjanja narave, ki so pridobile status nevladne organizacije v javnem interesu na podlagi 137. člena ZON, svojo organizacijo in dejavnost prilagoditi določbam tega zakona v šestih mesecih po njegovi uveljavitvi. 1. točka drugega odstavka istega člena nadalje določa, da se šteje, da nevladne organizacije iz prejšnjega odstavka izpolnjujejo pogoje iz druge točke drugega odstavka 137. člena ZON, če ima nevladna organizacija, organizirana v statusni obliki društva, najmanj 50 aktivnih članov, pri čemer se šteje, da je član aktiven, če je tekoče in šest mesecev po uveljavitvi tega zakona bil udeležen na zboru članov in plačal članarino.
 
137. člen ZON ureja opravljanje dejavnosti v javnem interesu in med drugim določa tudi pogoje, ki jih mora izpolnjevati nevladna organizacija na področju ohranjanja narave, da lahko pridobi status nevladne organizacije v javnem interesu. Tretji odstavek navedenega člena določa, da nevladna organizacija, organizirana v statusni obliki društva, te pogoje izkaže s predložitvijo dokumentacije, iz katere izhaja udeležba posameznega člana na zboru članov, evidenco plačanih članarin s priloženimi verodostojnimi knjigovodskimi listinami ali letnim poročilom, ki vsebuje bilanco stanja in izkaz poslovnega izida s pojasnili k izkazom, v katerih so razkriti prihodki iz članarin.
 
V pozivu ministrstva kot pristojnega organa je še navedeno, da je bil upravni postopek uveden po uradni dolžnosti za preverjanje, ali kot nevladna organizacija, ki je pridobila status nevladne organizacije na podlagi 137. člena ZON, izpolnjujete zgoraj navedene pogoje iz 4. člena ZON-E. V nadaljevanju poziva ministrstvo še navaja, katera dokazila je potrebno poslati.
 
Na podlagi vsega navedenega IP pojasnjuje, da ste najverjetneje prejeli poziv za posredovanje (osebnih) podatkov v okviru upravnega postopka, uvedenega po uradni dolžnosti, ki ga vodi za to pristojen organ. IP skladno s sklepom Ustavnega sodišča RS št. U-I-92/12-13 z dne 10. 10. 2013 (sklep) inšpekcijskega nadzora nad izvajanjem Splošne uredbe oziroma ZVOP-1 ne sme izvajati tako, da pri izvrševanju svojih zakonsko določenih pooblastil poseže v posamične pravne postopke, ki jih vodijo za to pristojni državni organi ter ne sme preverjati, ali se v konkretnih pravnih postopkih ustavnoskladno in zakonito spoštuje varstvo osebnih podatkov. Kot je v citiranem sklepu ugotovilo Ustavno sodišče, bi bila zakonska podlaga, ki bi to omogočala, v nasprotju z načelom samostojnosti pristojnega državnega organa pri odločanju (drugi odstavek 120. člena Ustave za upravne organe) ter v nasprotju z rednim sistemom pravnih sredstev oziroma vzpostavljeno hierarhično strukturiranostjo državne oblasti (načelo večstopenjskega odločanja) in s tem v nasprotju z načeli pravne države (2. člen Ustave). Ta načela zahtevajo, da o pravicah in obveznostih fizičnih in pravnih oseb odločajo pristojni organi v postopkih, ki so vnaprej zakonsko določeni, pri čemer se njihove odločitve lahko preverjajo le v vnaprej določenih postopkih s pravnimi sredstvi pred pristojnimi organi.
 
Ne glede na zgoraj zapisano IP opozarja na načela obdelave osebnih podatkov, ki jih Splošna uredba določa v členu 5. Predvsem IP izpostavlja načelo najmanjšega obsega podatkov, skladno s katerim so osebni podatki ustrezni, relevantni in omejeni na to, kar je potrebno za namene, za katere se obdelujejo.
 
V kolikor torej menite, da Ministrstvo za okolje in prostor za namen uvedenega upravnega postopka ni upravičeno pridobivati zahtevanih podatkov, lahko svoje pravice uveljavljate pred organi, ki so pristojni odločati v konkretnem upravnem postopku, in sicer z uporabo ugovorov ter rednih ali izrednih pravnih sredstev, v skladu z zakoni, ki urejajo upravni postopek v konkretni zadevi.
 
IP vas napotuje še na 24. člen Zakona o ustavnem sodišču (Uradni list RS, št. 64/07 – uradno prečiščeno besedilo, 109/12 in 23/20; v nadaljevanju: ZUstS), ki določa, kako oziroma kdo lahko vloži pobudo za začetek postopka za oceno ustavnosti oziroma zakonitosti predpisa ali splošnega akta, izdanega za izvrševanje javnih pooblastil (več o tem tudi na spletni strani Ustavnega sodišča RS).
 
Lep pozdrav,
 
                                                                                                     Mojca Prelesnik, univ. dipl. prav.,                                                
                                                                                                           informacijska pooblaščenka
Pripravila:                                                                                                                              
Mateja Telič,
državna nadzornica
za varstvo osebnih podatkov
 
 
