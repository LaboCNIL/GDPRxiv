

Izvajanje odloka o samotestiranju otrok v šoli
+
-


Datum: 03.12.2021
Številka: 07120-1/2021/600

Kategorije: Šolstvo, Zdravstveni osebni podatki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da se na vas obračajo zaskrbljeni starši v zvezi z izvajanjem odloka, ki zapoveduje samotestiranje učencev v šoli na virus covid-19 ter z njim povezano okrožnico Ministrstva za izobraževanje, znanost in šport. Med drugim okrožnica predvideva, da se otrok, ki je na hitrem testu pozitiven, napoti v izolirano  sobo in pokliče njegove starše. Sami ste mnenja, da šola in njeni zaposleni nimajo pravice zbirati zdravstvenih podatkov o učencih, od njih ali od staršev tudi nimajo pravice poizvedovati po diagnozi, temveč lahko pridobi le obvestilo starša o odsotnosti otroka zaradi bolezni. Skrbi vas, da se s pozitivnim hitrim testom in napotitvijo v izolirano sobo razkrije zdravstveno stanje otroka pred celim razredom in učiteljem, ki za to nima nobene podlage, in nas prosite za naše mnenje.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
Uvodoma vam sporočamo, da je Informacijski pooblaščenec izdal Smernice o preverjanju PCT pogoja za šole, ki jih tudi redno posodablja (dostopne na: https://www.ip-rs.si/publikacije/priročniki-in-smernice/smernice-po-splošni-uredbi-o-varstvu-podatkov-gdpr/smernice-o-preverjanju-pct-pogoja-za-šole). V njih se opredeljujemo do različnih in najpogostejših vidikov obdelave osebnih podatkov v kontekstu preverjanja pogoja PCT v šolah.
 
Pri tem moramo opozoriti, da je Informacijski pooblaščenec ni pristojen za varovanje zasebnosti v širšem smislu, kot ga npr. zagotavlja 35. člen Ustave Republike Slovenije, pač pa je pristojen zgolj za tisto področje varovanja zasebnosti, ki je opredeljena kot informacijska zasebnost, torej za varstvo osebnih podatkov pri njihovi obdelavi. Obdelava osebnih podatkov, katere zakonitost nadzira IP, je skladno s Splošno uredbo o varstvu podatkov, opredeljena kot vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje. Splošna uredba se skladno z njenim 2. členom uporablja zgolj za obdelavo osebnih podatkov, ki se v celoti ali delno izvaja z avtomatiziranimi sredstvi, in za obdelavo osebnih podatkov, ki so del zbirke ali so namenjeni oblikovanju dela zbirke, ki se ne izvaja z avtomatiziranimi sredstvi.
 
Dejanja, ki jih opisujete, ko se učenca s pozitivnim hitrim testom, napoti v izolirano sobo in pokliče njegove starše ali skrbnike, ne sodijo v področje Splošne uredbe, saj ne gre za obdelavo osebnih podatkov, ki se izvaja z avtomatiziranimi sredstvi, oziroma za obdelavo osebnih podatkov, ki so del zbirke ali so namenjeni oblikovanju dela zbirke. IP pa prav tako ne more presojati drugih elementov, ki so temu pridruženi, kot so morebitna diskriminacija, poseg v dostojanstvo, skrb za ugled učencev, socialna izključenost ipd.
 
Pedagoški delavci, ki so prisotni pri samotestiranju otrok, in drugi otroci torej ne obdelujejo osebnih podatkov v smislu Splošne uredbe. Zgolj v kolikor bi pri tem nastale kakšne evidence, seznami ipd. ali bi šlo za obdelavo z avtomatiziranimi sredstvi, bi šlo dejansko za obdelavo osebnih podatkov, ki za katero se uporablja Splošna uredba o varstvu podatkov.
 
V zvezi s tem pa lahko na tem mestu navedemo odsek zgoraj citiranih Smernic IP o preverjanju PCT pogoja za šole, ki se sicer tiče preverjanja izpolnjevanja pogoja PCT in ne samotestiranja. V smernicah navajamo:
 
Predpis ne predvideva, da bi se glede izpolnjevanja pogoja PCT lahko vodili seznami. IP je mnenja, da v kolikor je to potrebno za organizacijo vzgojno-izobraževalnega programa in v korist otrok, lahko posamezen učitelj za posamezen razred v obliki neformalnega pripomočka vodi svoj seznam učencev ali dijakov, ki PCT pogoj že izpolnjujejo, vendar le z namenom, da otrokom oziroma njegovim staršem ali zakonitim zastopnikom ni potrebno vsakič znova dokazovati izpolnjevanje PCT pogoja, in ne za druge namene. V skladu z načelom najmanjšega obsega podatkov lahko takšen seznam obsega le tiste podatke, ki so nujno potrebni za namen njihovega zbiranja - ime in priimek ter do kdaj posameznik izpolnjuje pogoj PCT (brez beleženja drugih podatkov, ki niso ključni, npr. ali je posameznik prebolevnik, ali je cepljen, vrsta cepiva in izvajalec cepljenja). Hrani jih lahko le toliko časa, kot je to nujno potrebno za namen njihovega zbiranja. Poleg tega je potrebno zagotoviti, da se druge osebe ne morejo seznaniti z osebnimi podatki otrok ali dijakov, temveč so ti dostopni le za to pooblaščeni osebi. 
 
IP  opozarja,  da  ni  nikakor  dovoljeno  voditi  centralnih  seznamov  oziroma  evidenc  glede  izpolnjevanja  pogoja PCT učencev ali dijakov na ravni šole. Prav tako šola nima pravne podlage za hrambo dokazil glede  izpolnjevanja  pogojev  PCT  učencev  ali  dijakov,  temveč  lahko  pooblaščeni  učitelj  ali  ravnatelj  v dokazilo le vpogleda. Šola mora zagotoviti, da se v tem procesu čim bolj spoštuje zasebnost otrok in da se celoten postopek izvaja na način, ki varuje pravice in koristi otrok.
 
Kot smo že navedli zgoraj, pa se v primeru, ko ne prihaja do ustvarjanja seznamov, evidenc itd., torej zbirk osebnih podatkov, določbe Splošne uredbe ne uporabljajo. Glede na vse navedeno ter upoštevaje vlogo in pristojnosti Informacijskega pooblaščenca, torej ne moremo slediti vaši želji po tem, da bi »zaščitili delavce v vzgoji in izobraževanju« pred odškodninskimi tožbami, ki naj bi jih že napovedovali starši. Takšno delovanje ne bi bilo skladno z našimi zakonsko opredeljenimi pristojnostmi, predvsem, kot smo pojasnili v tem dopisu, ker pri opisanih korakih samotestiranja ne gre za obdelavo osebnih podatkov po Splošni uredbi.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
