

Kontrolni list za bolniški stalež
+
-


Datum: 24.08.2021
Številka: 07121-1/2021/1556

Kategorije: Delovna razmerja, Zdravstveni osebni podatki
                        Pri Informacijskem pooblaščencu (IP) smo dne 16. 8. 2021 prejeli vaše vprašanje o tem, ali je dopustno, da delodajalec (podjetje) naloži delavcu, da izpolnjuje bolniški kontrolni list. K zaprosilu ste priložili vzorec.  
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Pri tem še pojasnjujemo, da se IP izven inšpekcijskega postopka ne more konkretno in dokončno opredeljevati do obdelave osebnih podatkov v posamičnih primerih. 
 
Poleg tega IP ne more dajati vnaprejšnjih mnenj na interne akte upravljavcev, zato se opredeljujemo le do vprašanja, katere podatke lahko delodajalec prejme. 
 
Po mnenju IP je z vidika varstva osebnih podatkov načeloma dopustno, da izbrani osebni zdravnik in delavec izpolnita ter delodajalcu izročita predloženi vzorec kontrolnega lista za bolniški stalež, in sicer v delu, ki  vsebuje naslednje rubrike: 
- osnovni identifikacijski podatki o delavcu in delodajalcu,
- dan nastopa in zaključka bolniškega staleža,
- izpolni zdravnik: vzrok bolniškega staleža (možnosti: bolezen, nezgoda pri delu, nezgoda izven dela, poškodba po 3. osebi, spremstvo, nega) in
- izpolni zdravnik: navodila v času bolniške odsotnosti (npr. dovoljeni izhodi, dovoljene aktivnosti).
 
 
Podatek o dnevu in uri obiska pri osebnem zdravniku ter podatek o dnevu predvidenega kontrolnega pregleda lahko delodajalec pridobi le, če lahko konkretno izkaže, da so ti podatki v vsakem posamičnem primeru neizogibno potrebni za izvrševanje pravic in obveznosti iz delovnega razmerja (npr. za odobritev odsotnosti z dela za potrebe zdravniškega pregleda). 
 
 
O b r a z l o ž i t e v:
 
V razmerju delavec - podjetje se delavčevi »navadni« osebnih podatki (v tem primeru identifikacijski podatki) lahko obdelujejo na podlagi (b) točke (»potrebe izvajanja pogodbe o zaposlitvi«) in (f) točke (»prevladujoči zakoniti interesi«) prvega odstavka 6. člena Splošne uredbe o varstvu podatkov. Zdravstveni osebni podatki pa se lahko obdelujejo na podlagi (b) točke (»izpolnjevanje pravic in obveznosti na področju delovnega prava«) drugega odstavka 9. člena Splošne uredbe o varstvu podatkov. V obeh primerih je treba upoštevati tudi podlago v 48. členu Zakona o delovnih razmerjih (ZDR-1) ter predpise, ki urejajo vsebino bolniškega lista oziroma potrdila o upravičeni odsotnosti z dela (zdaj eBOL). Ker se torej osnovni identifikacijski podatki o delavcu in delodajalcu, dan nastopa in zaključka bolniškega staleža in splošni vzrok bolniškega staleža vpisujejo v bolniški list (BOL ali eBOL) v skladu z obrazcem, ki ga je določil ZZZS, je dopustno, da podjetje pridobi te podatke od delavca oziroma zdravnika tudi ločeno od BOL ali eBOL, torej na kontrolnem listu. Izjema je »recidiv«, ker na obrazcu BOL oz. eBOL ni izrecno naveden, čeprav je ta podatek vezan na podatek o prvotni »nezgodi«.
 
Čeprav se zdravniških navodil v času bolniške odsotnosti (tj. režima gibanja) ne vpisuje v BOL ali eBOL, je tudi pridobitev teh podatkov dopustno – o tem gl. na primer mnenji IP št. 07121-1/2020/1794 in 0712-852/2008/2, ki sta dostopni na spletni strani IP. Režim gibanja je namreč pomemben z vidika možnosti nadzora nad spoštovanjem pravilnega izvajanja pravice do bolniške odsotnosti.
 
Podatki o dnevu in uri obiska pri osebnem zdravniku ter dnevu predvidenega kontrolnega pregleda niso vsebovani v BOL ali eBOL. Gre namreč za podatke, ki niso bistveni za odobritev in izvrševanje bolniške odsotnosti. Lahko pa so pomembni za uresničevanje kakšnih pravic in obveznosti iz delovnega razmerja. Na primer možno je, da delodajalec delavcem omogoča prost izhod za potrebe zdravstvenih pregledov ali pa je podatek pomemben zaradi planiranja oziroma organiziranja dela, če to narekujejo okoliščine dela. Delodajalec teh podatkov ne sme zbirati brez da izkaže, da so ti v vsakem konkretnem primeru potrebni in primerni za uresničevanje kakšnih konkretnih pravic in obveznosti iz delovnega razmerja. Pavšalno, sistematično in neselektivno vnaprejšnje zbiranje teh podatkov torej ni ustrezno. V zvezi s tem si lahko pogledate tudi mnenji IP št. 0712-2/2009/1064 in 0712-852/2008/2. Podobno velja za podatek o »recidivu«.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
