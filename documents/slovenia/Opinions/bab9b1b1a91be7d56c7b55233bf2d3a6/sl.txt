

Seznanitev z vpogledi v zdravstveno dokumentacijo
+
-


Datum: 12.01.2022
Številka: 07121-1/2022/35

Kategorije: Pravica do seznanitve z lastnimi osebnimi podatki, Zdravstveni osebni podatki
                        Informacijski pooblaščenec (v nadaljevanju: IP) je prejel vaše elektronsko sporočilo, v katerem sprašujete, če ima pacient pravico, da pridobi podatke katere osebe so vpogledovale, pridobivale in uporabljale zdravstveno dokumentacijo oz. zdravstvene podatke o njem, in če je možno, za koliko let nazaj. Zanima vas, kje lahko do teh informacij dostopate oz. na katero institucijo se obrnete.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP  pojasnjuje, da imate po 41. členu Zakona o pacientovih pravicah (v nadaljevanju: ZpacP) pravico do seznanitve z zdravstveno dokumentacijo. Pacient ima ob prisotnosti zdravnika ali drugega zdravstvenega delavca oziroma zdravstvenega sodelavca pravico do neoviranega vpogleda in prepisa zdravstvene dokumentacije, ki se nanaša nanj. Fotokopiranje ali drugo reprodukcijo zdravstvene dokumentacije mora zagotoviti izvajalec zdravstvene dejavnosti. Verodostojno reprodukcijo slikovne dokumentacije, ki se ne hrani v elektronski obliki, je izvajalec zdravstvene dejavnosti dolžan zagotoviti, če razpolaga s tehničnimi sredstvi, ki to omogočajo. Izvajalec zdravstvene dejavnosti mora pravico do seznanitve pacientu omogočiti takoj ali najpozneje pet delovnih dni po prejemu zahteve. Pacient lahko pri istem izvajalcu zdravstvene dejavnosti vloži zahtevo največ dvakrat mesečno.
 
Pacient ima skladno s petim odstavkom 41. člena ZPacP tudi pravico zahtevati:
- da se dodajo njegove pripombe k zapisom v zdravstveni dokumentaciji,
- osnovna ustna pojasnila o vsebini zdravstvene dokumentacije, razen kadar pacient prejme izčrpna pojasnila na podlagi 20. člena tega zakona, ki določa obveščenost pacienta in pojasnilno dolžnost,
- izčrpna ustna pojasnila o vsebini zdravstvene dokumentacije, če glede posameznih delov dokumentacije ni prejel pojasnil na podlagi 20. člena tega zakona.
Izvajalec zdravstvene dejavnosti mu mora omogočiti uresničitev pravice iz prve in druge alineje v zgoraj navedenem roku (takoj ali najpozneje pet delovnih dni po prejemu zahteve), uresničitev pravice iz tretje alineje pa v 15 dneh od prejema zahteve.
 
Pravico seznanitve posameznika, na katerega se nanašajo osebni podatki, ureja tudi člen 15 Splošne uredbe o varstvu podatkov, ki določa, da lahko vsakdo zahteva seznanitev z lastnimi osebnimi podatki (v vašem konkretnem primeru do vpogleda dostopov do vaše zdravstvene dokumentacije) in posameznik lahko svojo zahtevo vloži praviloma pisno, pri upravljavcu, za katerega meni, da obdeluje vaše osebne podatke (v vašem primeru je to konkretni zdravstveni dom, bolnišnica ali drug izvajalec zdravstvene dejavnosti). V tem primeru je rok za odločitev upravljavca na zahtevo za seznanitev z lastnimi osebnimi podatki en mesec od prejema zahteve. Upravljavec o vaši zahtevi odloči s pisnim obvestilom. Zoper molk upravljavca (tj. če posamezniku ne odgovori v enomesečnem oziroma v izjemoma podaljšanem roku) ali zoper zavrnilni odgovor upravljavca je mogoča pritožba, za reševanje katere je pristojen IP.
 
IP na tem mestu pojasnjuje, da se lahko posameznik, skladno s točko (c) člena 15 Splošne uredbe seznani z uporabniki ali kategorijami uporabnikov, ki so jim bili ali jim bodo razkriti osebni podatki, vendar je ob tem treba izpostaviti, da med uporabnike, s katerimi se lahko po členu 15 seznanite, ne sodijo zaposleni pri upravljavcu, temveč so tu mišljeni zunanji uporabniki.
 
Predlagamo vam, da najprej pri vašem izvajalcu zdravstvene dejavnosti vložite zahtevo za seznanitev z zdravstveno dokumentacijo po 41. členu ZPacP, kjer lahko zahtevate pojasnila glede vpogledov v vašo zdravstveno dokumentacijo, oz. zahtevo za seznanitev z uporabniki, ki so dostopali do vaših osebnih podatkov po členu 15 Splošne uredbe. Če vam izvajalec zdravstvene dejavnosti na vašo zahtevo v roku ne bo odgovoril ali pa vaši zahtevi ne bo ugodil, lahko na naslov IP pošljete pritožbo.
 
Vse potrebne informacije glede uveljavljanja pravice do seznanitve z lastnimi osebnimi podatki in (neobvezen) obrazec zahteve lahko najdete na naši spletni strani:  https://tiodlocas.si/zelim-vedeti-kaj-pocnejo-z-mojimi-podatki/.
 
Več o pravicah pacientov si lahko preberete na naši spletni strani: https://www.ip-rs.si/varstvo-osebnih-podatkov/pravice-posameznika/pravice-pacientov/.
 
Več o tem, kako lahko dostopate do svoje zdravstvene dokumentacije, pa si lahko preberete na povezavi https://tiodlocas.si/top-nasveti/kako-dostopate-do-svoje-zdravstvene-dokumentacije/.
 
Smernice za izvajalce zdravstvenih storitev so dostopne na strani: https://www.ip-rs.si/fileadmin/user_upload/Pdf/brosure/Smernice_za_izvajalce_zdr._storitev_net.pdf.
 
Več o pravicah posameznika glede varstva podatkov si lahko preberete tudi na naši spletni strani www.tiodlocas.si.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
Lep pozdrav,
 
                                                                                    Mojca Prelesnik
                                                                                    informacijska pooblaščenka
 
Pripravila:
mag. Vanja Zrimšek, univ. dipl. prav.,
svetovalka IP
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
