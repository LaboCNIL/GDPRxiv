

Hramba vzorcev sline na podlagi privolitve – dodatno vprašanje
+
-


Datum: 12.12.2022
Številka: 07121-1/2022/1369

Kategorije: Posebne vrste
                        Informacijski pooblaščenec (v nadaljevanju IP) je po izdaji mnenja prejel vaše dodatno vprašanje v zvezi s hranjenjem vzorcev sline. Sprašujete nas, ali je namen za obdelavo osebnih podatkov, da v primeru ponovnega nakupa storitve analize sline posamezniku ni treba ponovno pošiljati vzorca sline, dovolj točen in v takšnem primeru ne bi šlo za zbiranje podatkov "na zalogo". 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
IP za načrtovane obdelave osebnih podatkov v neobveznem mnenju ne more odgovoriti na vprašanje, ali je predlagani namen obdelave osebnih podatkov dovolj opredeljen, točen itd., saj tega brez popolne ugotovitve dejanskega stanja (torej preverjanja vseh konkretnih okoliščin, informacij, dokumentacije) ne more storiti na relevanten način. Žal na vaše vprašanje torej ne moremo podati konkretnega odgovora, še enkrat pa vas napotujemo na izvedbo ocene učinkov v zvezi z varstvom podatkov iz 35. člena Splošne uredbe in morebitno predhodno posvetovanje z IP po postopku iz 36. člena Splošne uredbe.
 
 
Obrazložitev
 
Ponovno poudarjamo, da pri samem zbiranju biološkega materiala ne gre za obdelavo osebnih podatkov, saj o osebnih podatkih govorimo šele takrat, ko se na podlagi izolacije in izvedenih analiz ustvarijo in na nekem nosilcu podatkov dokumentirajo surovi ali interpretirani podatki, ki se nanašajo na vsaj določljivega posameznika.
 
S tega vidika IP ne more komentirati namena hrambe sline, saj se varstva osebnih podatkov tičejo le na podlagi analiz sline ustvarjeni podatki. V pristojnost IP-ja bi sodile le obdelave osebnih podatkov, ki se tičejo podatkov, nastalih na podlagi ali v povezavi z analizo sline. Enako kot smo zapisali v mnenju št. 07121-1/2022/1224 z dne 28.11.2022, je treba biti pozoren na razliko med širšim področjem (telesne in duševne) zasebnosti in nedotakljivosti ter varstvom osebnih podatkov.
 
Z vidika varstva osebnih podatkov in opredeljevanja namenov obdelave osebnih podatkov, pa IP za načrtovane obdelave v neobveznem mnenju ne more odgovoriti na vprašanje, ali je predlagani namen obdelave osebnih podatkov dovolj opredeljen, točen itd., saj tega v mnenju brez popolne ugotovitve dejanskega stanja (torej preverjanja vseh konkretnih okoliščin, informacij, dokumentacije) ne bi mogel storiti na relevanten način. V primeru izvedene osebe učinka v zvezi z varstvom podatkov, ki smo jo kot obvezno omenili že v predhodnem mnenju, imate pod določenimi pogoji možnost tudi predhodnega posvetovanja z nadzornim organom (IP) kot to določa 36. člen Splošne uredbe. Slednji v prvem odstavku namreč določa, da se upravljavec pred obdelavo posvetuje z nadzornim organom, kadar je iz ocene učinka v zvezi z varstvom podatkov iz člena 35 razvidno, da bi obdelava povzročila veliko tveganje, če upravljavec ne bi sprejel ukrepov za ublažitev tveganja.
 
V upanju, da ste dobili odgovor na svoje vprašanje, vas lepo pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
