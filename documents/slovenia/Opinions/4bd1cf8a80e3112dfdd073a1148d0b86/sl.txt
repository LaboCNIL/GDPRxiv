

Mnenje glede naprave za avtomatsko preverjanje pogoja PCT
+
-


Datum: 18.01.2022
Številka: 07121-1/2022/52

Kategorije: Posebne vrste, Rok hrambe OP, Zdravstveni osebni podatki
                        Informacijski pooblaščenec (v nadaljevanju: IP) je prejel vaš dopis, v katerem nas prosite za mnenje. Pojasnili ste, da ste izdelali napravo (v nadaljevanju “ePCT”), ki namesto vratarja na vhodu v zgradbo preverja izpolnjevanje PCT pogoja. Gre za stebriček, postavljen na vhod zgradbe, v katerega sta vgrajeni dve kameri – ena za skeniranje dokumentov (PCT potrdilo, osebni dokument) in druga za prikazovanje osebe, ki stoji pred stebričkom. Preverjanje PCT poteka tako, da stranka na steklo stebrička položi potrdilo PCT in osebni dokument. Oseba, ki je zadolžena za preverjanje PCT v zgradbi (“vratar”) na zaslonu vidi živo sliko (video) dokumentov na steklu in živo sliko osebe pri stebričku. Na ta način izvede preverjanje potrdilo »osebni dokument – oseba« – torej s pregledom živih slik obeh kamer. Če stranka predloži tako potrdilo PCT, ki vsebuje QR kodo (NIJZ potrdilo, telefonska aplikacija…), sistem preveri veljavnost QR kode enako, kot to počnejo uradne aplikacije za preverjanje QR kod PCT, z uporabo javno objavljenih strežnikov in protokolov, ki delujejo v sistemu EU DCC. Ko je preverjanje končano, vratar spusti stranko v zgradbo – lahko z odklepanjem/odpiranjem vrat, stebriček pa ima tudi zvočno povezavo z vratarjem (“domofon”), tako da lahko vratar stranki pove, ali lahko vstopi ali ne. Video se ne snema, ni shranjevanja slik dokumentov ali osebe, niti podatkov o potrdilu. Beleži se dejansko nič, noben podatek - vse poteka v živo, ko stranka umakne dokumente in odide od stebrička, ni nobene sledi o preverjanju. Tehnično gledano se vse dogaja v pomnilniku aplikacije, torej med preverjanjem ni niti zapisovanja česarkoli na disk računalnika. 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Informacijski pooblaščenec (v nadaljevanju IP) uvodoma pojasnjuje, da, je pri preverjanju PCT pogojev veljajo ista določila ne glede na način preverjanja, torej bodisi da oseba (vratar, varnostni oz. druga pooblaščena oseba) preveri PCT pogoj in ujemanje ter veljavnost osebnega dokumenta, bodisi to stori informacijska rešitev oziroma pooblaščana oseba z njeno pomočjo na daljavo. Ključno je, da se pri tem ne shranjuje podatkov o dokazilu ter osebnem dokumentu, zato kolikor vaša rešitev deluje na isti način in upošteva omenjene pogoje ni videti posebnih težav.
O samem preverjanju izpolnjevanja PCT pogojev je IP izdal večje število mnenj, ki so dostopna na naši spletni strani:
https://www.ip-rs.si/mnenja-gdpr/?id=270&asId=as0&search=PCT&oseba=&pubfromdate=&pubtodate=&sub=Iskanje
Na voljo so tudi smernice:
https://www.ip-rs.si/novice/smernice-o-preverjanju-pct-pogojev.
V smernicah smo tudi opozorili, da če obvezno preverjanje izpolnjenosti PCT pogojev pri obiskovalcih in uporabnikih storitev nalaga vladni odlok, je posredna pravna podlaga za to podana. Pri tem pa ponudnik storitev ne sme beležiti nobenih podatkov glede izpolnjevanja pogojev PCT obiskovalcev/uporabnikov, temveč lahko v dokazilo le vpogleda. Če se dokazovanje izvaja z evropskimi digitalnimi potrdili, si ob vpogledu lahko pomaga še z aplikacijo za odčitavanje QR kode zato, da se prepriča, ali je potrdilo pristno oziroma veljavno. Aplikacija upravljavcu ne omogoča vpogleda v centralne zbirke zdravstvenih podatkov.
O tem, v katerih primerih je treba preveriti PCT pogoje, IP svetuje, da si to preberete v trenutno veljavnem odloku, ki ureja ukrepe za zamejevanje širjenja virusa COVID-19. IP tudi opozarja, da se ti odloki pogosto spreminjajo, zato preverite aktualno ureditev: http://www.pisrs.si/Pis.web/aktualno. Pojasnjujemo še, da IP ni pristojen za presojo skladnosti z izvajanjem vladnega odloka (http://www.pisrs.si/Pis.web/pregledPredpisa?id=ODLO2564), saj ta namreč v 2. čl. določa, da je treba PCT preverjati s točno določeno NIJZ aplikacijo. 

S spoštovanjem,
 Mojca Prelesnik, univ.dipl.prav., 
 informacijska pooblaščenka

Pripravil: 
mag. Andrej Tomšič,
namestnik informacijske pooblaščenke 
 
