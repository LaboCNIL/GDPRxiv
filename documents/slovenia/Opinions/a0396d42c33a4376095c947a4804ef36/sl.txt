

Snemanje z mobilnim telefonom
+
-


Datum: 22.09.2022
Številka: 07121-1/2022/1006

Kategorije: Video in avdio nadzor
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da živite v večstanovanjski stavbi in imate težave s sosedi, ki vas že dlje časa nadlegujejo in vznemirjajo. Deležni ste zmerjanja in groženj, zaradi česar se počutite ogroženi. Naokrog hodite s prižgano kamero, saj vam je to edini dokaz o dogajanju. Sprašujete, ali lahko na svoja vrata, vhod v stanovanje in znotraj sušilnice (kradejo vam namreč tudi oblačila) namestite opozorilo, da imate vklopljeno kamero (na telefonu). Podali ste že prijavo na policijo ter obvestili stanovanjsko in požarno inšpekcijo.
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
 
IP je pristojen zgolj za del pravice do zasebnosti, ki se nanaša na varstvo osebnih podatkov. Snemanje posameznika brez njegove privolitve lahko pomeni poseg v njegovo pravico do zasebnosti v širšem smislu. Prizadeti posameznik lahko v tem primeru svoje pravice uveljavlja pred pristojnim sodiščem. 
 
Splošna uredba se ne uporablja za obdelavo osebnih podatkov s strani fizične osebe med potekom popolnoma osebne ali domače dejavnosti. V kolikor gre za snemanje za zasebno uporabo, IP ni pristojen organ.
 
Glede nadlegovanja s strani sosedov vam predlagamo, da se obrnete na policijo.
 
O b r a z l o ž i t e v:
 
Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
Pojasnjujemo, da se skladno z drugim odstavkom 2. člena Splošne uredbe, Splošna uredba ne uporablja za obdelavo osebnih podatkov s strani fizične osebe med potekom popolnoma osebne ali domače dejavnosti. V primeru, da gre za snemanje za zasebno uporabo, torej IP ni pristojni organ. Ne glede na to pa lahko snemanje posameznika brez njegove privolitve pomeni poseg v njegovo pravico do zasebnosti, kot je pojasnjeno v nadaljevanju.
 
IP je pristojen le za tisti del pravice do zasebnosti, ki se nanaša na varstvo osebnih podatkov in ga ureja 38. člen Ustave Republike Slovenije (Ustava RS; Uradni list RS, št. 33/91-I, s spremembami in dopolnitvami; v nadaljevanju: Ustava RS). Snemanje posameznikov pa ne predstavlja nujno kršitve predpisov s področja varstva osebnih podatkov, lahko gre za poseg v pravico do zasebnosti v širšem smislu iz 35. člena Ustave RS, ki sodi v pristojnost sodišč in je varovana z instituti civilnega in kazenskopravnega varstva, za posledico pa ima lahko tudi kazensko in odškodninsko odgovornost. Na primer, posameznik lahko skladno s 134. členom Obligacijskega zakonika (Uradni list RS, št. 97/07 – uradno prečiščeno besedilo, 64/16 – odl. US in 20/18 – OROZ631, OZ) s tožbo od sodišča zahteva, da le to odredi prenehanje ravnanja (npr. snemanja), prav tako pa lahko na podlagi 179. člena OZ zahteva odškodnino, če mu je zaradi tega nastala škoda.
 
Izvajanje videonadzora v okoliščinah iz 138. člena Kazenskega zakonika (Uradni list RS, št. 50/12 – uradno prečiščeno besedilo, 6/16 – popr., 54/15, 38/16, 27/17, 23/20 in 91/20, KZ-1) pa lahko pomeni kaznivo dejanje neupravičenega slikovnega snemanja, ki se preganja na predlog, katerega je potrebno podati na pristojni policijski postaji.
 
Predlagamo vam, da se glede nadlegovanja s strani sosedov obrnete na pristojno policijsko postajo.
 
V upanju, da vam bodo naši napotki v pomoč, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
