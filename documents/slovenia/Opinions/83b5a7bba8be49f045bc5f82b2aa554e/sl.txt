

Posredovanje OP študentov
+
-


Datum: 03.09.2021
Številka: 07121-1/2021/1665

Kategorije: Knjižničarstvo, Pravne podlage, Šolstvo
                        Informacijski pooblaščenec (v nadaljevanju: IP) je prejel vaše zaprosilo za mnenje glede pridobivanja osebnih podatkov študentov, pripravljavcev oziroma avtorjev diplomskih, magistrskih in doktorskih del.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
IP uvodoma poudarja, da lahko podaja nezavezujoča mnenja in pojasnila, ne sme pa v okviru mnenja presojati ustreznosti posameznih obdelav osebnih podatkov z vidika skladnosti z obstoječimi predpisi. Presojo o ustreznosti lahko izvede le v okviru konkretnega inšpekcijskega ali upravnega postopka.
IP splošno pojasnjuje, da je v skladu s prvim odstavkom 6. člena Splošne uredbe o varstvu podatkov obdelava osebnih podatkov zakonita le in kolikor je za konkretni namen obdelave in konkretne osebne podatke izpolnjen eden od naslednjih pogojev:

a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;

(b)   obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c)    obdelava je potrebna za izpolnitev zakonske obveznosti, ki velja za upravljavca;
(d)   obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e)   obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f)    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
Za vsako obdelavo osebnih podatkov mora torej obstajati pravna podlaga. IP pojasnjuje, da tako posredovanje podatkov o nazivu dela posameznega študenta kot tudi javna objava njegovega dela v sistemu COBISS z imenom in priimkov oziroma drugimi njegovimi osebnimi podatki predstavlja obdelavo osebnih podatkov, za katero mora imeti upravljavec ustrezno pravno podlago v skladu z zgoraj navedenimi pojasnili. Izbira ustrezne pravne podlage za obdelavo osebnih podatkov, upoštevajoč konkretne okoliščine in namen obdelave, je obveznost upravljavca (v konkretnem primeru fakultete). IP poudarja, da je za zakonitost obdelave dovolj, da je izpolnjena ena od zgoraj navedenih samostojnih pravnih podlag iz prvega odstavka 6. člena Splošne uredbe o varstvu podatkov. Določeni (bibliografski) podatki se tako na primer vpisujejo v COBISS na podlagi Zakona knjižničarstvu (Uradni list RS, št. 87/01, 96/02 – ZUJIK in 92/15), ki predstavlja pravno podlago v smislu točke (c) prvega odstavka 6. člena Splošne uredbe o varstvu podatkov.
Ob tem IP poudarja, da lahko kot nadzorni organ za varstvo osebnih podatkov podaja mnenja le glede vprašanj, povezanih z varstvom osebnih podatkov, obravnavana tema pa je tesno povezana tudi z vprašanjem avtorskega prava in avtorskih pravic. V vašem zaprosilu za mnenje navedena dela so namreč avtorska dela v skladu z Zakonom o avtorski in sorodnih pravicah (ZASP; Uradni list RS, št. 16/07 – UPB, 68/08, 110/13, 56/15, 63/16 – ZKUASP, 59/19). Materialne avtorske pravice varujejo premoženjske interese avtorja s tem, da avtor izključno dovoljuje ali prepoveduje uporabo svojega dela in primerkov svojega dela (prvi odstavek 21. člena ZASP). IP dodaja, da inšpekcijski nadzor nad izvajanjem določb ZASP izvaja tržna inšpekcija.
IP sklepno ponovno pojasnjuje, da v okviru mnenja ne more presojati, ali so v konkretnem primeru, za konkreten namen in podatke izpolnjeni pogoji za posredovanje osebnih podatkov. To je namreč naloga upravljavca. IP pa lahko o tem dokončno presoja zgolj v okviru inšpekcijskega ali upravnega postopka.
 
S spoštovanjem.
 
 
Pripravil:
Matej Sironič,                                                   
Svetovalec pooblaščenca
za varstvo osebnih podatkov
 
Mojca Prelesnik, univ. dipl. prav.,
Informacijska pooblaščenka
