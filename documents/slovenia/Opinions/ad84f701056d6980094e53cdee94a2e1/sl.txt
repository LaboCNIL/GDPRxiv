

Posredovanje osebnih podatkov v zvezi s telefonskimi klici detektivu zavarovalnice
+
-


Datum: 03.10.2022
Številka: 07121-1/2022/344

Kategorije: Zdravstveni osebni podatki, Zavarovalništvo
                        Pri Informacijskem pooblaščencu (IP) smo dne 30. 9. 2022 prejeli vaše zaprosilo za mnenje v zvezi s prejetim zaprosilom za posredovanje podatkov, ki ste ga v zdravstvenem domu prejeli s strani detektiva, ki ga je pooblastila zavarovalnica. Detektivu ste že odgovorili, da naj se zavarovalnica, ki želi pridobiti podatke pacienta izkaže z izjavo pacienta o tem, da jo je pooblastil za uveljavljanje svojih pravic in s tem dovolil pridobivanje zdravstvenih podatkov. Kasneje ste prejeli ponovno zahtevo. Detektiv išče podatke o oškodovancu in ne o osebi, ki je sklenila zavarovanje z zavarovalnico. S klicem na telefonsko številko  NMP ZD so klicatelji obveščeni, da se telefonski klic snema, posnetki pa hranijo 60 dni. Klici, ki so starejši se samodejno izbrišejo. Ker evidence klicev starejših od 60 dni ni, jih tudi ne morete posredovati. Detektiv je zaprosil za:
-      prepis klica prepisa klicev na reševalno postajo, iz katerega izhaja, kaj so povedali, ko so klicali za prevoz oškodovanca in 
-      kopijo zapisnika o prevozu z reševalnim vozilom.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. IP se lahko dokončno in konkretno opredeli do konkretne problematike le v morebitnem inšpekcijskem postopku.
 
Po mnenju IP sta zavarovalnica in tudi pooblaščeni detektiv načeloma upravičena do pridobitve relevantne zdravstvene dokumentacije, ki se nanaša na oškodovanca na podlagi 268. člena Zakona o zavarovalništvu (ZZavar-1), vendar detektiv v zaprosilu ni pojasnil konkretne pravne podlage (navedba relevantnih določb 268. člena ZZavar-1) in konkretnega namena pridobitve podatkov, ki opravičuje sklicevanje na katero od določb v 268. členu ZZavar-1. 
   
Po mnenju IP načeloma ni videti očitne zakonske podlage za pridobitev posnetka ali izpisa telefonskega klica na NMP. 
 
O b r a z l o ž i t e v:
 
Detektiv ima v Zakonu o detektivski dejavnosti (ZDD-1) nekaj izvornih oziroma samostojnih pravnih podlag za pridobivanje osebnih podatkov, toda te za konkretni primer ne pridejo v poštev. Zato lahko v konkretnem primeru pridobiva osebne podatke le v okviru pooblastila, torej na podlagi 268. člena ZZavar-1, ki ureja pravne podlage za zavarovalnico pooblastiteljico.
 
Na podlagi šestega in enajstega odstavka 268. člena ZZavar-1 (v povezavi s 3. točko drugega odstavka) zavarovalnica lahko od izvajalca zdravstvene dejavnosti pridobi podatke o relevantnem zdravstvenem stanju oškodovanca. Na podlagi petega in enajstega odstavka 268. člena ZZavar-1 (v povezavi z 2. točko drugega odstavka) lahko zavarovalnica od izvajalca pridobi tudi podatke, ki opisujejo zavarovalni primer in podatke o premoženjski ter nepremoženjski škodi.
 
Prav bi bilo, da bi detektiv v zaprosilu jasno in konkretno navedel pravne podlage, ki jih ima v mislih ter konkretne namene in s temi povezana dejstva in okoliščine, ki opravičujejo sklicevanje na zatrjevane pravne podlage.
 
Če so posnetki telefonskega pogovora v trenutku prejema zahteve že avtomatično izbrisani, detektiv do teh ni upravičen, toda bilo bi prav, da se posnetke – če ti v trenutku prejema zahteve še niso bili zakonito izbrisani – ločeno shrani vsaj do končne odločitve o zahtevi ali do razrešitve okoliščin morda spornega zavarovalnega primera, saj ni izključeno, da bi seznanitev s posnetki ali prepisom zahtevale tudi razne nadzorne institucije, sodišče ali policija. Bistveni razlogi za verjetno neupravičenost do pridobitve (prepisov) posnetkov telefonskih pogovorov s strani detektiva so:
-      izvajalec na podlagi ZZavar-1 ali ZDD-1 ni dolžan pripravljati prepisov ali magnetogramov telefonskih pogovorov;
-      telefonski pogovor klica na NMP je lahko vsaj delno zasebna komunikacija, ki pa na podlagi pravice do varstva komunikacijske zasebnosti iz Ustave RS ne more biti dostopna zavarovalnici ali detektivu, razen če bi udeleženci komunikacije v to veljavno privolili;
-      poleg že omenjene neustrezne obrazložitve, detektiv tudi ni pojasnil, v katero kategorijo podatkov iz 268. člena ZZavar-1 spada vsebina telefonskega pogovora. IP se, zaradi pomanjkanja informacij o zavarovalnem primeru in o vsebini telefonskega pogovora, do tega vprašanja ne more bolj konkretno opredeliti.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
