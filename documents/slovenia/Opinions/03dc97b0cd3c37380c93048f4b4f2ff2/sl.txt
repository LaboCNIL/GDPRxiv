

Posredovanje osebnih podatkov v zvezi z izterjavo dolga detektivu
+
-


Datum: 14.04.2021
Številka: 07120-1/2021/195

Kategorije: Pridobivanje OP iz zbirk, Upravne enote
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste od licenciranega detektiva prejeli zaprosilo za posredovanje osebnih podatkov iz evidence registriranih vozil (podatek o lastniku oz. uporabniku ter naslovu teh oseb), ki so nepravilno parkirale na Hrvaškem. Navajate, da poizvedbi ni priloženih nobenih dokazil, ki bi dokazovale obstoj pooblastilnega razmerja med osebami, ki naj bi storile prekršek nepravilnega parkiranja, in upraviteljem parkirišča, ki je prek posrednikov pooblastil detektiva za zbiranje podatkov. Zanima vas, ali detektivu lahko posredujete zahtevane podatke ali mora izkazati še druge okoliščine?
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Uvodoma navajamo, da je IP izdal mnenje št. 0712-1/2014/2355 z dne 7. 7. 2014, v katerem je odgovarjal na vprašanje v zvezi s pridobivanjem osebnih podatkov kršiteljev (zaradi nepravilnega parkiranja) s strani odvetnika skladno z Zakonom o odvetništvu. V nadaljevanju pa vam posredujemo mnenje o pridobivanju osebnih podatkov s strani detektiva. Pri tem poudarjamo, da iz vsebine vašega dopisa izhaja, da gre za vprašanje izterjave dolga (civilno pravo) in ne uveljavljanja prekrškovne sankcije, kljub temu, da omenjate tudi prekršek nepravilnega parkiranja. Iz priložene dokumentacije namreč izhaja, da bi želel upravitelj parkirišča izterjati zapadli dolg, za kar pa potrebuje osebne podatke lastnikov vozil.
 
Detektiv je skladno s 27. člen Zakona o detektivski dejavnosti (Uradni list RS, št. 17/11; v nadaljevanju ZDD-1) upravičen zbirati podatke od oseb ali iz javno dostopnih virov, pridobivati podatke iz evidenc, osebno zaznavati in uporabljati tehnična sredstva. Za namene opravljanja svoje dejavnosti ima detektiv skladno z 29. členom ZDD-1 v okviru pisnega pooblastila stranke pravico pridobivati podatke iz različnih uradnih evidenc, med drugim iz evidence registriranih vozil (registrsko označbo, podatke o lastnikih in podatke o vozilu), za kar gre v konkretnem primeru.
 
Iz navedenega izhaja, da ima detektiv pravno podlago za pridobivanje podatkov o lastništvu vozila, vendar je omenjena pravna podlaga (29. člen ZZD-1) vezana na pisno pooblastilo stranke. Zakon določa tako vsebino pisnega pooblastila (prvi odstavek 25. člena ZZD-1) kot to, da mora detektiv zahtevi za posredovanje informacij priložiti fotokopijo takšnega pooblastila (drugi odstavek 29. člena ZZD-1).
 
Prvi odstavek 25. člen ZZD-1 torej določa, da detektiv opravlja dejavnosti izključno na podlagi pisnega pooblastila, iz katerega mora biti razvidno:

področje zbiranja informacij iz tega zakona,
namen zbiranja informacij in
obseg danega pooblastila.

V primeru sklenjene pogodbe med detektivom in stranko mora biti pooblastilo priloga pogodbe. Stranka pa lahko skladno z drugim odstavkom istega člena na detektiva prenese samo tiste pravice, ki jih ima sama.
 
Drugi odstavek 29. člena ZZD-1 določa, da mora detektiv zahtevi za pridobivanje podatkov upravljavcu zbirke podatkov priložiti tudi fotokopijo pooblastila. Pooblastilo, ki ga mora predložiti detektiv, je torej pooblastilo med detektivom in stranko – pooblastiteljem in ne kakšno drugo pooblastilo, denimo med pooblastiteljem in morebitnim kršiteljem, kot navajate.
 
Iz vašega zaprosila izhaja, da je detektiv navedel, da potrebuje podatke za namen izvensodnih postopkov in poravnav, ni pa dodal dokazov, ki bi izkazovali obstoj dolga, ki naj bi se izterjal, ali drugega namena zbiranja informacij, zaradi katerega naj bi se sprožili izvensodni postopki in poravnave. Navajate celo, da se detektiv ni izjasnil glede namena uporabe zahtevanih podatkov. Na tem mestu izrecno poudarjamo, da namen uporabe zahtevanih podatkov ne sme ostati na ravni pavšalnih navedb detektiva, temveč mora biti ustrezno dokazan. Glede na že izraženo stališče IP v mnenju št. 07120-1/2021/100 z dne 15. 3. 2021, kjer je detektiv priložil izpise, ki dokazujejo obstoj dolga, bi bilo v vašem primeru nujno, da detektiv izkaže še ta del, ki se nanaša na dokazovanje namena zbiranja informacij (prvi odstavek 25. člena ZDD-1).
 
Če bo detektiv (argumentirano in dokazano) izpolnil vse predpostavke, ki jih določa ZZD-1, mu boste lahko posredovali zahtevane podatke iz evidence registriranih vozil. Obstoj predpostavk, skupaj z vsemi okoliščinami, ki izkazujejo njihov obstoj, ste kot upravljavec dolžni preveriti sami.
 
Glede vašega vprašanja v zvezi s posredovanjem osebnih podatkov v Nemčijo in na Hrvaško pojasnjujemo, da velja znotraj Evropske unije načelo prostega pretoka podatkov, tudi osebnih podatkov, in pri tem ne gre za iznos v države, ki niso članice EU oziroma EGP. Vendar pa mora za vsako posamično obdelavo obstajati ustrezna pravna podlaga (torej tako za pridobivanje, hrambo, nadaljnjo obdelavo in nadaljnje posredovanje). Kot upravljavec osebnih podatkov morate zagotoviti, da osebne podatke (slovenskemu) detektivu posredujete izključno in samo, če za to obstaja ustrezna pravna podlaga (kot zgoraj opisano v ZZD-1).
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                               informacijska pooblaščenka
Pripravila:                                                                                                                              
mag. Polona Merc, univ. dipl. prav.,
svetovalka IP za varstvo osebnih podatkov
 
