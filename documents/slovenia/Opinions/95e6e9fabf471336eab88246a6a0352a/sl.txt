

Posredovanje seznama otrok zobozdravnici in zdravnici
+
-


Datum: 15.04.2019
Številka: 0712-1/2019/865

Kategorije: Posebne vrste, Zdravstveni osebni podatki
                        Pri Informacijskem pooblaščencu (IP) smo prejeli vaše zaprosilo za mnenje o tem, katere osebne podatke lahko posredujete šolski zdravnici, in ali za to potrebujete soglasje staršev. V zvezi s tem pojasnjujete, da ste do zdaj šolski zdravnici posredovali seznam prvošolcev za namen sistematičnega pregleda ob vstopu v šolo. Nadalje vas zanima, ali lahko šolski zobozdravnici posredujete seznam šolarjev in telefonske številke staršev. ***Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.IP uvodoma pojasnjuje, da dokončne presoje glede ustrezne pravne podlage v konkretnem primeru ne more opraviti, namreč to lahko stori zgolj v okviru postopka inšpekcijskega nadzora. Ne glede na to pa podajamo nekaj izhodišč glede vašega vprašanja.Pravne podlage za obdelavo osebnih podatkov so urejene v prvem odstavku 6. člena Splošne uredbe. Obdelava osebnih podatkov je zakonita le in kolikor je izpolnjen vsaj eden od naslednjih pogojev: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. Točka (f) se ne uporablja za obdelavo s strani javnih organov pri opravljanju njihovih nalog.Ob tem je potrebno upoštevati tudi določbe ZVOP-1, ki še vedno ostajajo v veljavi in podrobneje urejajo pravne podlage za obdelavo osebnih podatkov v javnem sektorju (sem sodijo državni organi, organi samoupravnih lokalnih skupnosti, nosilci javnih pooblastil, javne agencije, javni skladi, javni zavodi, univerze, samostojni visokošolski zavodi in samoupravne narodne skupnosti – 22. točka 6. člena ZVOP-1). ZVOP-1 v prvem odstavku 9. člena določa, da se osebni podatki v javnem sektorju lahko obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom pa se lahko določi, da se določeni osebni podatki obdelujejo le na podlagi osebne privolitve posameznika. Ne glede na prvi odstavek 9. člena se lahko v javnemu sektorju izjemoma obdelujejo tisti osebni podatki, ki so nujni za izvrševanje zakonitih pristojnosti, nalog ali obveznosti javnega sektorja, če se s to obdelavo ne poseže v upravičen interes posameznika, na katerega se osebni podatki nanašajo (četrti odstavek 9. člena ZVOP-1).Za potrebe izvajanja preventivne zdravstvene dejavnosti šolskih otrok so podlage za pridobitev poimenskih seznamov načeloma določene s Pravilnikom za izvajanje preventivnega zdravstvenega varstva na primarni ravni  (Uradni list RS, št. 19/98 s spremembami in dopolnitvami; v nadaljevanju: Pravilnik), nekatere pa tudi z Zakonom o zdravstvenem varstvu in zdravstvenem zavarovanju  (Uradni list RS, št. 72/06 s spremembami in dopolnitvami; v nadaljevanju: ZZVZZ) in Zakonom o zbirkah podatkov s področja zdravstvenega varstva (Uradni list RS, št. 65/00, 47/15 in 31/18; v nadaljevanju: ZZPPZ).Posredovanje osebnih podatkov šolarjev šolski zdravniciPravilnik v dvanajstem odstavku poglavja 3 določa nabor podatkov o učencih, ki se lahko posredujejo v namen izvajanja preventivnih ali sistematičnih pregledov: osebno ime (ime in priimek), naslov in razred. Ker med njimi ni podatka o spolu, ga šola načeloma naj ne bi posredovala. Toda, ker je podatek o spolu tesno oziroma neločljivo povezan z imenom, je po mnenju IP dopustno, da se k posredovanemu seznamu učencev doda še njihov spol.To pomeni, da pravna podlaga za posredovanje naštetih osebnih podatkov šolski zdravnici za namen izvajanja preventivnih in sistematičnih pregledov s strani osnovne šole obstaja. V skladu s tem soglasja staršev za navedeno obdelavo osebnih podatkov otrok v mejah, ki jih določa Pravilnik v dvanajstem odstavku 3. poglavja, ni potrebno pridobiti, saj je pravna podlaga že zagotovljena.Pravilnik pa ne zagotavlja pravne podlage za posredovanje drugih osebnih podatkov, kot na primer kontaktnih podatkov učencev ali njihovih staršev in datuma rojstva, temveč bi za to morali zagotoviti drugo pravno podlago iz člena 6 Splošne uredbe ali 9. člena ZVOP-1 (npr. soglasje staršev ali drugih zakonitih zastopnikov).IP vas napotuje na mnenje, v katerem je podrobneje odgovoril na podobno vprašanje, in je dostopno na naši spletni strani: Posredovanje osebnih podatkov učencev zdravstvenemu domu, št. 0712-149/2009/2 z dne 7. 4. 2009: https://www.ip-rs.si/varstvo-osebnih-podatkov/iskalnik-po-odlocbah-in-mnenjih/odlocbe-in-mnenja-vop/?tx_jzvopdecisions_pi1%5BshowUid%5D=1658&tx_jzvopdecisions_pi1%5BhighlightWord%5D=zdravstvenemu%20domu.Posredovanje osebnih podatkov šolarjev šolski zobozdravniciIP nadalje ugotavlja, da zakonska pravna podlaga, da bi izvajalec zobozdravstvenih storitev lahko od konkretne šole pridobil poimenski seznam otrok in kontaktne podatke staršev otrok, ni zagotovljena. Pravilnik v poglavju 5.2 sicer določa, da preventivni zobozdravstveni pregledi potekajo v sodelovanju z osnovnimi šolami, srednjimi šolami in fakultetami, vendar nikjer izrecno ne določa vira osebnih podatkov.Vsekakor je potrebno otroke oziroma njihove zakonite zastopnike na preventivni zobozdravstveni pregled na takšen ali drugačen način povabiti. To pa ni možno brez uporabe in še prej pridobitve kontaktnih in drugih relevantnih osebnih podatkov iz že obstoječih lastnih zbirk osebnih podatkov ali/in zbirk osebnih podatkov drugih upravljavcev. Omenjeni Pravilnik sicer ne določa vira potrebnih osebnih podatkov, je pa to na splošno določeno: v 4. členu Zakona o zbirkah podatkov s področja zdravstvenega varstva (ZZPPZ), ki določa, da imajo »upravljavci zbirk podatkov pravico iz Centralnega registra prebivalstva brezplačno dobiti naslednje podatke: EMŠO, ime in priimek, kraj rojstva, leto rojstva, spol, prebivališče in vrste prebivališča, državljanstvo, zakonski stan, šolska izobrazba, EMŠO matere, očeta, zakonca in otrok, datum in podatki o dogodkih, spremembah ali popravkih; v 14.b členu ZZPPZ, iz katerega izhaja, da se podatki v Centralnem registru podatkov o pacientih (zbirka NIJZ na področju eZdravja) obdelujejo zato, da se izvajalcem v Republiki Sloveniji in v tujini omogoči dostop do podatkov in izmenjava podatkov za izvajanje zdravstvene oskrbe in mrliško pregledne službe ter z namenom ažuriranja podatkov zdravstvene dokumentacije; v drugem odstavku 23. člena ZZVZZ, iz katerega izhaja, da izvajalci lahko za izvajanje (torej tudi za organizacijo in vabljenje) preventivnih programov osebne podatke o zavarovancih pridobijo od ZZZS ali iz Centralnega registra prebivalstva. Prijazen pozdrav,Pripravila: Neja Domnik, mag. prav.,raziskovalka pri IPMojca Prelesnik, univ. dipl. prav. informacijska pooblaščenka
