

Podatek o PCT delodajalcu
+
-


Datum: 15.09.2021
Številka: 07121-1/2021/1761

Kategorije: Delovna razmerja, Zavarovanje osebnih podatkov, Zdravstveni osebni podatki
                        Na Informacijskega pooblaščenca (v nadaljevanju: IP) ste naslovili vprašanje glede delodajalčevega zbiranja podatkov o svojih zaposlenih. Delodajalec vam je zastavil vprašanje: Potrebujete test HAG za samotestiranje (DA/NE). Ker cepljeni ne potrebujejo testov, menite, da dobi delodajalec z odgovorom na to vprašanje tudi odgovor o tem, kdo je cepljen in kdo ne. Zanima vas, ali je na tak način pridobljena informacija dovoljena.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uvodoma pojasnjujemo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov oziroma ustreznosti konkretnega ravnanja upravljavca ne more presojati. Zato vam v nadaljevanju podajamo splošna pojasnila ter pravna izhodišča in pogoje za zakonito obdelavo osebnih podatkov.
 
Subjekti, ki so skladno z Odlokom o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 147/21; v nadaljevanju: Odlok), ki je začel veljati 15. 9. 2021, dolžni preverjati izpolnjevanje t.i. pogoja PCT posameznikov, pri tem po naravi stvari obdelujejo njihove osebne podatke.
 
Pri vsaki obdelavi osebnih podatkov je potrebno slediti temeljnim načelom, ki jih Splošna uredba opredeljuje v členu 5. Točka (c) navedenega člena opredeljuje načelo najmanjšega obsega podatkov, skladno s katerim so osebni podatki ustrezni, relevantni in omejeni na to, kar je potrebno za namene, za katere se obdelujejo. Načelo celovitosti in zaupnosti osebnih podatkov opredeljuje točka (f) istega člena, in sicer se osebni podatki obdelujejo na način, ki zagotavlja ustrezno varnost osebnih podatkov, vključno z zaščito pred nedovoljeno ali nezakonito obdelavo ter pred nenamerno izgubo, uničenjem ali poškodbo z ustreznimi tehničnimi ali organizacijskimi ukrepi.
 
Dolžnost zavarovanja osebnih podatkov, ki jih obdeluje, upravljavcu nalagajo še vedno veljavna 24. in 25. člen ZVOP-1 ter člen 32 Splošne uredbe. O obdelavi osebnih podatkov posameznikov je upravljavec dolžan posamezniku zagotoviti informacije iz člena 13 Splošne uredbe, in sicer predvsem informacije o upravljavcu in njegovi pooblaščeni osebi za varstvo osebnih podatkov, namenih in pravnih podlagah obdelave, uporabnikih osebnih podatkov, morebitnih zakonitih interesih in prenosih osebnih podatkov.
 
Odlok v svojem 2. členu uvaja t.i. pogoj PCT in določa, kdaj se šteje, da je izpolnjen. Ena od možnosti je dokazilo o negativnem brisu testa HAG. 5. člen Odloka nadalje določa, da morajo pogoj PCT za čas opravljanja dela izpolnjevati vsi delavci in osebe, ki na kakršnikoli drugi pravni podlagi opravljajo delo pri delodajalcu, ali samostojno opravljajo dejavnost. Za te osebe Odlok v 6. členu določa, da se šteje, da za opravljanje dela izpolnjujejo pogoj PCT, če se presejalno testirajo s testom HAG za samotestiranje, ki se izvaja enkrat tedensko v enakih presledkih. Čas in kraj samotestiranja, ki se izvaja na delovnem mestu, določijo odgovorne osebe, ki izvajajo ali organizirajo opravljanje dela. Odgovorne osebe, ki izvajajo ali organizirajo delo, skladno s prvim odstavkom 7. člena preverjajo tudi izpolnjevanje pogoja PCT, ki se ob upoštevanju načela najmanjšega obsega podatkov opravi z, na primer, vpogledom v dokazilo, ki ga navaja Odlok v 2. oziroma 6. členu. Iz navedenega izhaja, da se bo delodajalec s podatkom o tem, katerega od treh pogojev (P, C ali T) posameznik izpolnjuje, seznanil že z vpogledom v dokazilo. Ob upoštevanju načela najmanjšega obsega podatkov lahko ob vpogledu napravi zaznamek, da je bilo izpolnjevanje pogoja preverjeno z vpogledom v dokazilo določenega dne.
 
Preverjanje izpolnjevanja je dolžnost delodajalca oziroma odgovorne osebe, ki izvaja ali organizira opravljanje dela, in ki jo mora po potrebi izkazati pristojnim nadzornim organom. Ob tem lahko obdeluje zgolj osebne podatke, ki so glede na nujne potrebe organizacije delovnega procesa nujno potrebni za dosego namena obdelave, kot so na primer podatek o tem, do katerega datuma posameznik izpolnjuje pogoj PCT. Ob tem mora osebne podatke zavarovati na način, da ne pride do njihove nepooblaščene obdelave, kar med drugim pomeni, da se imajo pravico seznaniti z osebnimi podatki zaposlenih, katerih izpolnjevanje pogoja PCT se preverja, zgolj zaposleni pri delodajalcu, ki te podatke potrebujejo v zvezi s svojimi delovnimi nalogami (na primer osebe, ki so odgovorne oziroma pooblaščene za preverjanje izpolnjevanja pogoja PCT oziroma s tem povezano organizacijo samotestiranja zaposlenih), ne pa tudi ostali zaposleni. Delodajalec kot upravljavec osebnih podatkov mora zaposlene pri tem tudi obvestiti, za katere namene bo njihove osebne podatke obdeloval oziroma jim zagotoviti druge potrebne informacije iz zgoraj omenjenega člena 13 Splošne uredbe.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Lep pozdrav,
 
                                                                                    Mojca Prelesnik,
                                                                                    informacijska pooblaščenka
 
 
Mateja Telič,
državna nadzornica
za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
