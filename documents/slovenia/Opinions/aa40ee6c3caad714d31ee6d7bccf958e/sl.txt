

Odvetnik pogodbeni obdelovalec ali upravljavec
+
-


Datum: 07.01.2019
Številka: 0712-3/2018/2743

Kategorije: Pogodbena obdelava podatkov
                        Informacijski pooblaščenec (v nadaljevanju IP) je prejel vaš dopis, v katerem navajate, da se v literaturi na splošno zavzema stališče, da ima odvetnik v razmerju do svoje stranke (bodisi fizične bodisi pravne osebe) praviloma vlogo samostojnega upravljavca osebnih podatkov. Pri posameznih avtorjih in tujih nadzornih organih za varstvo osebnih podatkov pa se pojavlja teza, da bi lahko imeli odvetniki v določenih primerih tudi položaj pogodbenega obdelovalca (npr. skrbni pregledi s pomočjo podatkovnih sob). Zanima vas, kakšno je stališče IP v zvezi s tem. Med objavljenimi mnenji na naših spletnih straneh poglobljenega odgovora ni najti, zadnja izdaja smernic v zvezi s pogodbeno obdelavo osebnih podatkov (sept. 2018) pa se v zvezi z vprašanjem le na splošno sklicuje na ureditev opravljanja revizij.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju – Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 - v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05 - v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora ali upravnih postopkov konkretnih obdelav osebnih podatkov ne more presojati.IP uvodoma pojasnjuje pomen osnovnih pojmov, in sicer »obdelava« (osebnih podatkov) pomeni vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje (drugi odstavek 4. člena Splošne uredbe, podobno tretji odstavek 6. člena ZVOP-1). »Upravljavec« pomeni fizično ali pravno osebo, javni organ, agencijo ali drugo telo, ki samo ali skupaj z drugimi določa namene in sredstva obdelave; kadar namene in sredstva obdelave določa pravo Unije ali pravo države članice, se lahko upravljavec ali posebna merila za njegovo imenovanje določijo s pravom Unije ali pravom države članice (sedmi odstavek 4. člena Splošne uredbe). »Obdelovalec« pa pomeni fizično ali pravno osebo, javni organ, agencijo ali drugo telo, ki obdeluje osebne podatke v imenu upravljavca (osmi odstavek 4. člena Splošne uredbe). »Skupni upravljavci« pomenijo dva ali več upravljavcev, ki skupaj določijo namene in načine obdelave. Skupni upravljavci na pregleden način z medsebojnim dogovorom določijo dolžnosti vsakega od njih z namenom izpolnjevanja obveznosti v skladu s to uredbo, zlasti v zvezi z uresničevanjem pravic posameznika, na katerega se nanašajo osebni podatki, in nalogami vsakega od njih glede zagotavljanja informacij iz členov 13 in 14, razen če in kolikor so dolžnosti vsakega od upravljavcev določene s pravom EU ali pravom države članice, ki velja za upravljavce (prvi odstavek 26. člena Splošne uredbe).Glede na zgornje definicije in razpoložljive informacije vam IP pojasnjuje, da so odvetniki lahko v več vlogah, odvisno je za kakšno obdelavo osebnih podatkov gre, zato vloge odvetnika ni mogoče generalno in enoznačno opredeliti. Glede svoje klasične odvetniške dejavnosti zastopanja so najverjetneje v vlogi upravljavca. V določenih primerih pa so lahko tudi pogodbeni obdelovalci, če na primer prevzamejo izvedbo storitve, ki po naravi stvari predstavlja pogodbeno obdelavo.Za več vam priporočamo, da si preberete mnenje v zvezi s tem, ki so ga izdali evropski nadzorni organi, ki je žal dostopno le v angleščini http://ec.europa.eu/justice/article-29/documentation/opinion-recommendation /files/2010/wp169_en.pdf Mnenje bodo nadzorni organi v prihajajočih mesecih prenovili, zato vam priporočamo, da spremljate spletno stran IP, kjer redno objavljamo vse novosti s tega področja. Sicer pa so najbolj relevantne za presojo tega, v kateri vlogi odvetnik nastopa pri posamezni obdelavi smernice o pogodbeni obdelavi: https://www.ip-rs.si/fileadmin/user_upload/ Pdf/smernice/Smernice_o_pogodbeni_obdelavi_web.pdf Ta vsebujejo tudi zelo uporabne usmeritve za vsakokratno presojo, v kateri vlogi odvetnik nastopa:- Ali subjekt lahko sam določa namen in sredstva obdelave osebnih podatkov?- Ali je upravljavec zbirke osebnih podatkov subjektu poveril v izvajanje opravila obdelave, ki bi jih sicer lahko izvajal upravljavec sam?- Kakšna je intenzivnost obdelave, vezanost na navodila in nadzor upravljavca nad dejanji subjekta?- Ali ima subjekt zakonska pooblastila oziroma pravno podlago, ki bi ga deloma ali v celoti postavila za upravljavca v zvezi z osebnimi podatki upravljavca?- Ali je primarni namen najema storitev subjekta katero od dejanj obdelave osebnih podatkov (npr. hramba) ali pa je obdelava osebnih podatkov zgolj posledica najetja storitve subjekta?IP ob tem dodaja, da je primarna presoja tega, v kateri vlogi odvetnik  nastopa, odgovornost vsakega odvetnika, IP pa izven postopka inšpekcijskega nadzora ali upravnih postopkov konkretnih obdelav osebnih podatkov ne more presojati.V upanju, da ste dobili odgovore na svoja vprašanja, vas lepo pozdravljamo.Pripravila: mag. Nuša Kavšek, univ. dipl. prav.svetovalka IP za varstvo osebnih podatkovMojca Prelesnik, univ. dipl. prav. informacijska pooblaščenka
