

Posredovanje podatkov RTV prispevka in ZDIJZ
+
-


Datum: 03.03.2022
Številka: 07121-1/2022/249

Kategorije: Pravne podlage, Pridobivanje OP iz zbirk, Zakoniti interesi
                        Informacijski pooblaščenec (v nadaljevanju: IP) je prejel vaš dopis, v katerem na IP naslavljate vprašanje; ali lahko distributer električne energije posreduje vaše osebne podatke RTV Sloveniji zaradi plačevanja RTV prispevka. Dodatno vas zanima; ali imate pravico izvedeti, če konkreten minister plačuje RTV prispevek, glede na to, da le ta predstavlja javno osebo in je na javni televiziji izrecno izjavil, da je prekinil plačevanje RTV prispevka zaradi neobjektivnega poročanja. Zanima vas, ali je to res ali ne. 
 
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
IP uvodoma poudarja, da lahko podaja le nezavezujoča mnenja in pojasnila, ne sme pa v okviru mnenja presojati ustreznosti posameznih obdelav osebnih podatkov z vidika skladnosti z obstoječimi predpisi. Presojo o ustreznosti lahko izvede le v okviru konkretnega inšpekcijskega ali upravnega postopka. To pomeni, da IP v okviru izdaje mnenja ne more odločati o tem, ali so v konkretnem primeru podani pogoji za obdelavo osebnih podatkov, temveč lahko zgolj opozori na relevantno pravno podlago ter pogoje, ki morajo biti izpolnjeni, da je določena obdelava podatkov zakonita.
V zvezi z vašim prvim vprašanjem; ali lahko konkretni distributer električne energije posreduje osebne podatke posameznika RTV Sloveniji za namen ugotavljanja obveznosti plačevanja RTV prispevka, vas IP napotuje na mnenji, v katerih je na tovrstno vprašanje že odgovoril:
-         Mnenje št. 07121-1/2021/1369 z dne 3. 8. 2021;
-        Mnenje št. 0712-1/2019/1111 z dne 10. 5. 2019.
 
IP glede na zgoraj navedena mnenja povzema, da pravno podlago, na podlagi katere RTV v obsegu in za namene obračunavanja RTV prispevka pridobiva podatke od distributerjev električne energije, predstavlja 37. člen Zakona o Radioteleviziji Slovenija[1] (ZRTVS-1). V drugem odstavku 37. člena je tako določeno, da podatke o imenu in priimku fizične osebe oziroma nazivu pravne osebe oziroma samostojnega podjetnika posameznika ter o njihovem naslovu RTV Slovenija zbira od distributerjev električne energije. Ko torej RTV Slovenija pridobiva zakonsko določene podatke od distributerjev električne energije za zakonsko opredeljen namen, gre za obdelavo osebnih podatkov na podlagi člena 6 (1)(c) Splošne uredbe o varstvu podatkov, saj je obdelava potrebna za izpolnitev zakonske obveznosti, ki velja za upravljavca.
V zvezi z vašim drugim vprašanjem; ali imate pravico izvedeti, če minister plačuje RTV prispevek, glede na to, da predstavlja javno osebo in je na javni televiziji izrecno izjavil, da prispevka ne plačuje. Z informacijo želite preveriti, ali ta izjava ministra drži.
IP pri tem pojasnjuje, da mora za vsakršno obdelavo osebnih podatkov, torej tudi za njihovo zbiranje, uporabo in posredovanje, imeti upravljavec zakonito in ustrezno pravno podlago. Te so določene v členu 6(1) Splošne uredbe in sicer:
(a)   posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b)   obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c)   obdelava je potrebna za izpolnitev zakonske obveznosti, ki velja za upravljavca;
(d)   obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e)   obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f)    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
To pomeni, da bi v konkretnem primeru, torej če bi želeli dostopati do podatkov tretje osebe (npr. dokazila o plačanem RTV prispevku ministra), ki jih obdeluje RTV Slovenija, tudi vi morali imeti eno izmed pravnih podlag iz navedenega člena. V nasprotnem primeru takšno posredovanje podatkov ne bi bilo skladu s Splošno uredbo. IP le primeroma pojasnjuje, da bi kot eno izmed pravnih podlag za posredovanje osebnih podatkov v konkretnem primeru potencialno lahko predstavljal tudi Zakon o dostopu do informacij javnega značaja[2], do česar pa se IP izven konkretnega pritožbenega postopka ne sme opredeliti. Glede na to, da  je upravičenost obdelave (in s tem tudi zbiranje) tovrstnih podatkov odvisna od konkretnih okoliščin, IP meni, da pravne podlage za pridobivanje tovrstnih podatkov o plačevanju prispevka za tretje osebe na splošno načeloma ni. 
V upanju, da ste dobili odgovor na vaša vprašanja, vas lepo pozdravljamo.
 
Mojca Prelesnik, univ.dipl.prav.,
informacijska pooblaščenka
 
Pripravil:
Grega Rudolf,   
asistent svetovalca pri IP
 
