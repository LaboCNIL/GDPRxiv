

Kamere v lovišču
+
-


Datum: 30.08.2022
Številka: 07121-1/2022/941

Kategorije: Video in avdio nadzor
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navedli ste, da ste na inšpektorja za lovstvo in ribištvo naslovili dopis glede postavitve kamer. Obrazložitev, da je upravljavec postavil obvestilo o videonadzoru in da to ustreza zakonskim določilom, je po vašem mnenju napačna, saj mora upravljavec poleg obvestila o izvajanju videonadzora, videonadzorni sistem ali pa vsaj posnetke zavarovati pred dostopom nepooblaščenih oseb, posamezniku, na katerega se osebni podatki (posnetki) nanašajo, pa mora zagotoviti še informacije, ki jih določa prvi in drugi odstavek 13. člena Splošne uredbe. Citirate mnenje IP št. 07121-1/2021/939 z dne 18.5.2021. Prejeli ste odgovor inšpektorja v zvezi z 74. členom ZVOP-1 in sicer, da je lovska družina pravna oseba, fizična oseba pa ni omenjena, zato prihaja do razlik pri ukrepanju in zapisih v spisih lovskih inšpektorjev. Prosite nas, da se opredelimo do odgovora, ki ste ga prejeli.
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
Po stališču IP se določba drugega odstavka 74. člena ZVOP-1 glede obveznosti objave obvestila o izvajanju videonadzora ne nanaša zgolj na pravne osebe javnega ali zasebnega sektorja, temveč tudi na posameznike, kar je jasno razvidno tudi iz določbe 95. člena ZVOP-1, ki opredeljuje kršitve v zvezi z videonadzorom in predvideva globo tudi za prekršek, storjen s strani posameznika.
 
O b r a z l o ž i t e v:
 
Pri tem IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V okviru nezavezujočega mnenja vam lahko podamo zgolj splošna pojasnila in priporočila.
 
Drugi odstavek 74. člena ZVOP-1 določa, da mora oseba javnega ali zasebnega sektorja, ki izvaja videonadzor, o tem objaviti obvestilo. Obvestilo mora biti vidno in razločno objavljeno na način, ki omogoča posamezniku, da se seznani z njegovim izvajanjem najkasneje, ko se nad njim začne izvajati videonadzor. Po stališču IP, se citirana določba ne nanaša zgolj na pravne osebe javnega ali zasebnega sektorja, temveč na »osebe javnega in zasebnega sektorja« in zajema tudi posameznike, kar je jasno razvidno tudi iz določbe 95. člena ZVOP-1, ki opredeljuje kršitve v zvezi z videonadzorom. Skladno s četrtim odstavkom v povezavi s prvim odstavkom 95. člena ZVOP-1 je tako predvidena globa za posameznika, če ne objavi obvestila o izvajanju videonadzora; če obvestilo ne vsebuje predpisanih informacij, oz. če ne zavaruje videonadzornega sistema, s katerim se izvaja videonadzor.
 
V kolikor se vaše vprašanje nanaša na pristojnosti lovskega inšpektorja glede izvajanja videonadzora, vas napotujemo na mnenje št. 07120-1/2020/432 z dne 24.06.2020, glede videonadzora in kamer v gozdu oz. lovišču pa si lahko dodatne informacije preberete tudi npr. v mnenjih št. 07121-1/2020/548 z dne 8.4.2020 ter št. 07121-1/2020/659 z dne 21.4.2020. Mnenja so dostopna  z iskalnikom na www.ip-rs.si/vop.
 
Nekaj  informacij o vzpostavitvi videonadzora pa najdete tudi na spletni strani IP: https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora/.
 
 
V upanju, da so vam bodo naša napotila v pomoč, vas lepo pozdravljamo.
 
 
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo             
