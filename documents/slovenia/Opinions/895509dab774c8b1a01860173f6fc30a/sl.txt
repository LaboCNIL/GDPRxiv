

Lažen profil na Facebooku
+
-


Datum: 26.07.2021
Številka: 07121-1/2021/1313

Kategorije: Svetovni splet, Pravica do pozabe
                        Informacijski pooblaščenec (v nadaljevanju IP) prejel vaše zaprosilo za mnenje, v katerem pojasnjujete, da ste opazili, da je nekdo ustvaril profil na Facebooku z vašim imenom. Obrnili ste se na Facebook, vendar niste prejeli odgovora. Zanima vas, kaj lahko storite v takšnem primeru.  
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma pojasnjuje, da je pristojen le za tisti del pravice do zasebnosti, ki se nanaša na varstvo osebnih podatkov in ki ga ureja 38. člen Ustave Republike Slovenije (Ur. l. RS, št. 33/91-I in naslednji; v nadaljevanju Ustava RS). Objava podatkov na Facebooku pa ne predstavlja nujno kršitve predpisov s področja varstva osebnih podatkov. V primeru objave podatkov posameznika gre lahko za poseg v zasebnost in osebnostne pravice iz 35. člena Ustave RS, kar sodi v pristojnost sodišč. V opisanem primeru bi eventualno lahko prišlo tudi do storitve katerega od kaznivih dejanj, ki jih določa Kazenski zakonik (Uradni list RS, št. 50/12 in naslednji; v nadaljevanju KZ-1) – npr. kaznivega dejanja zlorabe osebnih podatkov (143. člen KZ-1) ali katerega od kaznivih dejanj zoper čast in dobro iz 18. poglavja KZ-1. V takem primeru vam svetujemo, da se obrnete na policijo ali državnega tožilca. Nadalje lahko posameznik v primeru, ko je prepričan, da se z določenim dejanjem posega v njegove osebnostne pravice, na podlagi 134. člena Obligacijskega zakonika (Uradni list RS, št. 97/2007-UPB-1; OZ) vloži tožbo in sodišču predlaga, da odredi prenehanje dejanja, s katerim se krši nedotakljivost njegove osebnosti, osebnega in družinskega življenja ali kakšna druga njegova osebnostna pravica. V kolikor so podane predpostavke odškodninske odgovornosti, lahko posameznik zahteva tudi povrnitev škode. V primeru morebitnega uveljavljanja pravic v okviru kazenskega ali civilnega postopka vam svetujemo, da dokumentirate posege v vaše pravice (npr. shranite si zaslonske slike profila in morebitnih objav).
Ena od pravic, ki jih ima posameznik, na katerega se nanašajo osebni podatki, na podlagi Splošne uredbe o varstvu podatkov, je v členu 17 urejena pravica do izbrisa. Na tej podlagi ima posameznik, na katerega se nanašajo osebni podatki, pravico doseči, da upravljavec (npr. Facebook) brez nepotrebnega odlašanja izbriše osebne podatke v zvezi z njim, upravljavec pa ima obveznost osebne podatke brez nepotrebnega odlašanja (oz. v roku enega meseca) izbrisati. Ta pravica je omejena na taksativno naštete primere, ki so določeni v členu 17(3). Več o pravicah posameznika, o načinu uveljavljanja le-teh in o vložitvi morebitne pritožbe si lahko preberete na spletni strani https://tiodlocas.si/.
V danem primeru vam svetujemo, da se vnovič obrnete na družbo Facebook, ki je za primere lažnih profilov in strani pripravila poseben mehanizem, s pomočjo katerega je med drugim mogoče prijaviti profil, prek katerega se nekdo izdaja za nas ali koga drugega. Povezavo do obrazca lahko najdete na strani: https://safe.si/sredisce-za-pomoc/ukradli-so-mi-identiteto-na-spletu.
 
Napotujemo vas tudi na navodila Varni na internetu, kjer je prav tako razloženo, kako postopati v primeru, ko nekdo ustvari lažen profil:

https://www.varninainternetu.si/lazni-facebook-profil-vam-lahko-skodi/.

 
 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                  
                                                                                                informacijska pooblaščenka
