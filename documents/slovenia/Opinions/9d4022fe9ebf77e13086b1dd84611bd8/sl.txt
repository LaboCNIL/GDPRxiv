

Fotokopija mnenja cenzorja zavarovalnice
+
-


Datum: 18.02.2019
Številka: 0712-1/2019/354 

Kategorije: Zavarovalništvo
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste zavarovalnico prosili za kopijo mnenja cenzorja, ki ga je zavarovalnica naročila. Ti so vam odvrnili, da se mnenja ne da fotokopirati in da lahko pridete na vpogled. Zanima vas, ali takšnega mnenja resnično ni mogoče fotokopirati. Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.V skladu s 15. členom Splošne uredbe ima vsak posameznik pravico, da od upravljavca osebnih podatkov (v konkretnem primeru zavarovalnice) zahteva, da mu slednji omogoči dostop do svojih osebnih podatkov in poda določene informacije v zvezi z obdelavo osebnih podatkov. V skladu s tretjim odstavkom istega člena mora upravljavec na zahtevo posameznika zagotoviti kopijo osebnih podatkov, ki se obdelujejo. V kolikor upravljavec takšno zahtevo posameznika zavrne, se le-ta lahko pritoži v 15 dneh od dne prejema zavrnilnega obvestila.IP vam svetuje, da na dotično zavarovalnice naslovite zahtevek za seznanitev z lastnimi osebnimi podatki. V zvezi s tem vas napotujemo na našo spletno stran, kjer je podrobno opisan postopek seznanitve in je priložen tudi obrazec zahteve, ki vam je lahko v pomoč: https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki/.V upanju, da ste dobili odgovor na svoje vprašanje, vas lepo pozdravljamo.Mojca Prelesnik, univ.dipl.prav.,informacijska pooblaščenkaPripravila:Neja Domnik, mag. prav.,raziskovalka pri IP
