

Posredovanje podatkov o okuženih pacientih zdravstvenemu domu s strani NIJZ
+
-


Datum: 06.04.2020
Številka: 07120-1/2020/275

Kategorije: Pravne podlage, Zdravstveni osebni podatki
                        Pri Informacijskem pooblaščencu (IP) smo dne 2. 4. 2020 prejeli vaše zaprosilo za mnenje o tem, ali je v sedanjih razmerah dopustno, da NIJZ v primeru pozitivnih brisov na COVID-19 dnevno obvešča direktorja zdravstvenega doma (na njegov mobilni telefon) o podatkih, ki se nanašajo na okužene in umrle paciente (ime priimek, naslov, rojstni datum), in sicer za tiste, ki prebivajo v občini, ki jo pokriva zdravstveni dom.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.1. Po mnenju IP redno oziroma sistematično posredovanje identifikacijskih osebnih podatkov o vseh pacientih, okuženih s koronavirusom (s prebivališčem v matični občini) zdravstvenemu domu s strani NIJZ ni dopustno.2. Izjemoma bi bilo posredovanje teh osebnih podatkov dopustno na individualni ravni, če bi bili v nekem posmeznem primeru podatki potrebni za izvedbo zdravstvene oskrbe konkretnega pacienta, ki je v obravnavi v ZD (v tem primeru mora iti za izmenjavo podatkov med izvajalci zdravstvene dejavnosti) ali če bi bili podatki nujno potrebni za varovanje življenja ali preprečitev hudega poslabšanja zdravja drugih oseb (tudi v tem primeru mora biti vir podatkov izvajalec zdravstvene dejavnosti).3. V posameznem primeru bi bilo izjemoma možno tudi sklicevanje na nekatere posebne pravne podlage iz člena 9 Splošne uredbe o varstvu podatkov, vendar v konkretnem primeru ni videti utemeljenih razlogov za to. O b r a z l o ž i t e v:1. IP-ju ni znana pravna podlaga v Splošni uredbi o varstvu podatkov, v ZVOP-1, v Zakonu o pacientovih pravicah (ZPacP) ali v drugi zakonodaji s področja zdravstva, ki bi dopuščala masovno in sistematično obveščanje zdravstvenih domov o vseh s koronavirusom okuženih pacientih v matični občini.2. ZPacP v šestem odstavku 44.člena določa, da »privolitev za uporabo in drugo obdelavo osebnih podatkov po tretjem in četrtem odstavku tega člena ni potrebna, kadar se zaradi potreb zdravljenja podatki posredujejo drugemu izvajalcu zdravstvene dejavnosti«.ZPacP v tretjem odstavku 45. člena določa, da »zdravnik lahko sporoči informacije o zdravstvenem stanju pacienta, če je to nujno potrebno za varovanje življenja ali preprečitev hudega poslabšanja zdravja drugih oseb«.3. Splošna uredba o varstvu podatkov v (c) točki prvega odstavka člena 9 določa, da je obdelava (na primer posredovanje) zdravstvenih podatkov dopustna »če je potrebna za zaščito življenjskih interesov posameznika, na katerega se nanašajo osebni podatki, ali drugega posameznika, kadar posameznik, na katerega se nanašajo osebni podatki, fizično ali pravno ni sposoben dati privolitve«.Splošna uredba o varstvu podatkov v (h) in (i) točki prvega odstavka člena 9 določa, da je obdelava zdravstvenih podatkov dopustna tudi: če »je potrebna za namene preventivne medicine ali medicine dela, oceno delovne sposobnosti zaposlenega, zdravstveno diagnozo, zagotovitev zdravstvene ali socialne oskrbe ali zdravljenja ali upravljanje sistemov in storitev zdravstvenega ali socialnega varstva na podlagi prava Unije ali prava države članice ali v skladu s pogodbo z zdravstvenim delavcem ter zanjo veljajo pogoji in zaščitni ukrepi iz odstavka 3«; če je »potrebna iz razlogov javnega interesa na področju javnega zdravja, kot je zaščita pred resnimi čezmejnimi tveganji za zdravje ali zagotovitev visokih standardov kakovosti in varnosti zdravstvenega varstva ter zdravil ali medicinskih pripomočkov, na podlagi prava Unije ali prava države članice, ki zagotavlja ustrezne in posebne ukrepe za zaščito pravic in svoboščin posameznika, na katerega se nanašajo osebni podatki, zlasti varovanje poklicne skrivnosti«.        Konkretna aplikacija citiranih pravnih podlag iz 2. in 3. točke v vašem primeru ni možna, ker glede na predstavljeno dejansko stanje ni videti utemeljenih razlogov za to, in ker tudi nimamo na voljo dovolj informacij o konkretnih namenih oziroma razlogih ter posledicah oziroma učinkih posredovanja podatkov zdravstvenemu domu, o nujnosti posredovanja podatkov ter zakaj naj bi jih pridobival ravno direktor. Lepo pozdravljeni,    Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
