

Posredovanje izpisa o umrlem učencu iz uradne evdence šole nečaku umrlega
+
-


Datum: 25.11.2020
Številka: 07120-1/2020/616

Kategorije: OP umrlih, Šolstvo
                        Pri Informacijskem pooblaščencu (IP) smo dne 20. 11. 2020 prejeli vaše vprašanje o tem, ali lahko kot izobraževalna organizacija izdate nečaku pokojnega učenca nadomestno javno listino oziroma izpis iz evidence spričeval, saj nimate dokazil o pravnem interesu.  Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Ker nimamo informacij o zatrjevani pravni podlagi, zatrjevanem namenu uporabe osebnih podatkov in zatrjevanem pravnem interesu, in ker lahko zakonitost posredovanja osebnih podatkov na konkretni ravni presojamo le v inšpekcijskem postopku, vam podajamo le splošne usmeritve.  1. Nečak pokojnega učenca lahko pridobi izpis iz evidence spričeval pod naslednjimi pogoji, ki morajo biti podani skupaj:- da dokaže zatrjevano sorodstveno zvezo,- da dokaže dejstvo smrti, če šola tega podatka nima,- da pokojni učenec posredovanja podatkov ni prepovedal (to dejstvo ugotavlja šola na podlagi vpogleda v lastne zbirke podatkov),- da dokaže, da je lahko zakoniti dedič drugega dednega reda po vstopni pravici,- da dokaže, da v konkretnem primeru zakoniti dediči prvega dednega reda ne pridejo v poštev in- da z ustrezno obrazložitvijo ali z dokazili izkaže pravni interes za seznanitev.2. Če niso izpolnjeni pogoji iz prejšnje točke, lahko nečak pokojnega učenca ali katerakoli druga oseba pridobi izpis iz evidence spričeval tudi v primeru izpolnjevanja naslednjih pogojev:- da na ustrezen način izkaže, da namerava te podatke uporabljati za zgodovinsko, statistično ali znanstveno-raziskovalne namene,- da pokojni učenec posredovanja podatkov ni prepovedal in- da posredovanja podatkov niso prepovedali učenčevi zakoniti dediči prvega ali drugega dednega reda. O b r a z l o ž i t e v:Splošna uredba o varstvu podatkov se ne uporablja za osebne podatke umrlih oseb. Osnovna pravila posredovanja osebnih podatkov umrlih oseb so še vedno določena v 23. členu ZVOP-1. Besedilo celotnega člena si lahko preberete na tej povezavi:https://www.ip-rs.si/zakonodaja/zakon-o-varstvu-osebnih-podatkov/.Glede posredovanja osebnih podatkov umrlih oseb je na spletni strani IP že objavljenih več mnenj. Mnenja lahko najdete s pomočjo iskalnika, pri čemer predhodno izberete področje »vpogled v OP umrlih«. Opozarjamo, da je ureditev glede posredovanja zdravstvene dokumentacije drugačna kot v vašem primeru.ZVOP-1 v 23. členu najprej ureja splošno pravilo o tem, da se osebni podatki umrle osebe lahko posredujejo drugim osebam, če tako določa zakon – ta ali kakšen drug zakon (prvi odstavek). Poleg tega ureja dve konkretni podlagi za posredovanje osebnih podatkov – posredovanje podatkov zakonitim dedičem prvega ali drugega dednega reda z izkazanim pravnim interesom (drugi odstavek) in posredovanje podatkov za zgodovinsko, statistično ali znanstveno-raziskovalne namene (tretji in četrti odstavek). Za sklicevanje na obe pravni podlagi morajo biti izpolnjeni določeni pogoji, ki so našteti v zgornjem mnenju. Ali so pogoji izpolnjeni oziroma, ali jih je prosilec ustrezno obrazložil in dokazal, ugotavlja upravljavec.V zvezi s pravnim interesom dodatno pojasnjujemo, da ta sam po sebi ni pravna podlaga, temveč le eden izmed materialnopravnih pogojev, ki morajo biti izpolnjeni za realizacijo zakonske podlage iz drugega odstavka 23. člena ZVOP-1. Pravni interes mora zatrjevati in ga obrazložiti ter po možnosti dokazati prosilec. Gre za neposredno, osebno in na predpise oprto korist, ki bi jo imel prosilec zaradi seznanitve. Primeri pravnega interesa so uporaba podatkov v zavarovalniških postopkih, upravnih postopkih, sodnih postopkih ali drugih pravno urejenih postopkih, katerih rezultat bi lahko bil odvisen od zaprošenih podatkov, nadalje uporaba podatkov za zdravstveno oskrbo, reševanje hudih socialno-ekonomskih težav, varovanje življenjskih interesov prosilčevih bližnjih svojcev npr. otrok, uveljavljanje ali nasprotovanje pomembnim pravnim zahtevkom izven formalnih postopkov in podobno.V zvezi s pogojem »zakonitega dediča drugega dednega reda po vstopni pravici« dodatno pojasnjujemo, da zakoniti dediči drugega dednega reda pridejo v poštev kot uporabniki podatkov, če dedičev prvega dednega reda ni. Poleg tega je pokojnikov nečak lahko zakoniti dedič drugega dednega reda le, če pokojnikovih staršev ter bratov ali sester ni več, torej po vstopni pravici. To mora ustrezno dokazati prosilec, saj vaša organizacija teh podatkov nima. Pogoj zakonitega dednega reda ne pomeni nujno, da mora biti prosilec dejanski dedič (po sodni odločitvi), pač pa, da bi prosilec lahko bil potencialni zakoniti dedič po stanju v trenutku vložitve zahteve.Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav.informacijska pooblaščenka
