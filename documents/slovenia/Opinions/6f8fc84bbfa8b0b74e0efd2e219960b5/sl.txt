

Pridobivanje podatkov o rabi energije v individualnih objektih Mestne občine
+
-


Datum: 09.08.2021
Številka: 07120-1/2021/394

Kategorije: Občine, Pravne podlage, Pridobivanje OP iz zbirk
                        Informacijski pooblaščenec (v nadaljevanju: IP) je prejel vaše zaprosilo za mnenje glede pridobivanja podatkov o rabi energije v individualnih objektih Mestne občine *** s strani upravitelja sistema zemeljskega plina in daljinske toplote družbe ***. Kot ste pojasnili potreba po podatkih izhaja iz 29. člena Energetskega zakona, ki občinam nalaga izdelavo t.i. Lokalnih energetskih konceptov (LEK), gre pa za koncept razvoja lokalne skupnosti na področju oskrbe in rabe energije z ukrepi za učinkovito rabo energije, obnovljive vire ipd.  Pri izpolnjevanju teh zahtev se soočate s potrebo po podatkih na nivoju individualne rabe oz. objekta, našteli ste vprašanja, za katera potrebujete podatke (npr. koliko je energetsko neučinkovitih objektov v občini, za katere bi bilo smiselno, da občina nameni finančna sredstva za izboljšave). Kot pojasnjujete kolikor občina ne pridobi potrebnih vhodnih podatkov za izračun energetske učinkovitosti objektov in z objekti povezanimi emisijami zaradi te rabe ne more zagotavljati ustreznega izvajanja lokalne energetske politike, kot ji to nalaga Energetski zakon. Dodajate, da se podatki ne bi nikjer prikazovali, ter bi se takoj obdelali v smeri agregatov oz. statistk, vseeno pa za to potrebujete posamične podatke. Prav tako ste dodali, da zaprosilo za mnenje preučimo tudi z vidika določb 21.a člena Zakona o lokalni samoupravi, ki občini omogoča določeno pridobivanje podatkov, ki jih ta potrebuje za opravljanje nalog iz svoje pristojnosti oz. jih lahko obdeluje ter opravlja statistično, evidenčno in analitično funkcijo za svoje potrebe. 
 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Informacijski pooblaščenec (v nadaljevanju IP) uvodoma pojasnjuje, da 29. člen Energetskega zakona (Uradni list RS, št. 60/19 – uradno prečiščeno besedilo, 65/20, 158/20 – ZURE in 121/21 – ZSROVE; v nadaljevanju EZ-1) ureja t.i. lokalni energetski koncept (LEK), in sicer:
 
(1) Lokalna skupnost sprejme lokalni energetski koncept (v nadaljnjem besedilu: LEK) kot program ravnanja z energijo v lokalni skupnosti po predhodnem soglasju ministra, pristojnega za energijo, in ga objavi na svojih spletnih straneh.
(2) Na podlagi LEK se načrtujejo prostorski in gospodarski razvoj lokalne skupnosti, razvoj lokalnih energetskih gospodarskih javnih služb, učinkovita raba energije in njeno varčevanje, uporaba obnovljivih virov energije ter izboljšanje kakovosti zraka na območju lokalne skupnosti.
(3) V LEK se opredelijo cilji in ukrepi za doseganje teh ciljev, ki morajo biti v skladu z EKS in akcijskimi načrti iz 26. člena tega zakona in cilji za izboljšanje kakovosti zraka. LEK vključuje posebne cilje in ukrepe za prihranek energije in za povečanje energetske učinkovitosti stavb v lasti lokalnih skupnosti in stanovanjskih skladov ter lokalne načrte za energetsko učinkovitost, ki upoštevajo dolgoročne strategije za spodbujanje naložb prenove stavb in možnost učinkovitega individualnega ogrevanja in hlajenja.
(4) Minister, pristojen za energijo, predpiše metodologijo priprave, ki vključuje sodelovanje javnosti, ter obvezno vsebino LEK.
(5) Lokalne skupnosti so dolžne uskladiti LEK z novo sprejetim EKS ali akcijskim načrtom v roku enega leta od sprejetja EKS ali akcijskega načrta.
(6) Več lokalnih skupnosti lahko sprejme skupen LEK, iz katerega morajo biti razvidni cilji in ukrepi posamezne lokalne skupnosti.
(7) LEK se sprejme na vsakih deset let oziroma tudi pogosteje, če se z EKS ali akcijskimi načrti spremenijo cilji in ukrepi ali če se spremenijo podlage za urejanje prostora in razvoja v lokalni skupnosti.
(8) Lokalna skupnost lahko na podlagi usmeritev iz LEK z upoštevanjem okoljskih kriterijev ter tehničnih karakteristik stavb, z odlokom predpiše prioritetno uporabo energentov za ogrevanje.
(9) Organi lokalne skupnosti ter izvajalci energetskih dejavnosti na območju, ki ga pokriva LEK, so dolžni svoje razvojne dokumente ter delovanje uskladiti s cilji in ukrepi, predvidenimi v LEK.
(10) LEK predstavlja obvezno strokovno podlago za pripravo prostorskih načrtov lokalnih skupnosti. Lokalna skupnost je dolžna svoje prostorske načrte usklajevati z LEK, ki velja na njihovem območju. V primeru neskladnosti med LEK in prostorskim načrtom, lokalna skupnost neskladnosti upošteva v postopku priprave oziroma sprememb in dopolnitev prostorskega načrta. Če lokalna skupnost v času sprejema LEK ne vodi postopka priprave oziroma sprememb in dopolnitev prostorskega načrta, začne ta postopek na podlagi ugotovljenih neskladnosti v LEK.
(11) Končni odjemalci energije, ki niso gospodinjski odjemalci in so na območju posamezne lokalne skupnosti, morajo tej lokalni skupnosti na zahtevo predati podatke o porabi energije, ki so potrebni za pripravo in izvajanje LEK.
(12) Podatki iz prejšnjega odstavka so podatki o porabi energentov za proizvodnjo toplote, proizvedeni toploti, potrebni toploti in odvečni toploti ter ocene za prihodnje petletno obdobje.
 
IP ugotavlja, da 11. odstavek 29. člena EZ-1 jasno določa, da morajo končni odjemalci energije, ki niso gospodinjski odjemalci in so na območju posamezne lokalne skupnosti, tej lokalni skupnosti na zahtevo predati podatke o porabi energije, ki so potrebni za pripravo in izvajanje LEK. Glede na navedeno je jasno, da se podlaga za pridobitev podatkov ne nanaša na gospodinjske odjemalce in da torej ne daje podlage za pridobitev podatkov o gospodinjskih odjemalcih in s tem (v nekaterih primerih), za osebne podatke. Glede pridobivanja in obdelave podatkov, ki niso osebni podatki, IP ni pristojen. Tudi podzakonski akt, Pravilnik o metodologiji in obvezni vsebini lokalnega energetskega koncepta (Uradni list RS, št. 56/16) v 6. členu določa:
Analiza porabe energije in energentov po posameznih področjih in za samoupravno lokalno skupnost kot celoto vsebuje: pregled in analizo rabe energije po posameznih skupinah porabnikov (stanovanjski odjem, javne stavbe, industrija, storitve, promet) po energentih v obravnavani samoupravni lokalni skupnosti, poseben pregled in analizo porabe električne energije po posameznih skupinah porabnikov (gospodinjski odjem, javna razsvetljava, preostali odjem) ter prikaz količin in strukture po področjih (strnjena poselitev, razpršena poselitev) in za samoupravno lokalno skupnost kot celoto.
 
Ne glede na to, da podzakonski akt ne more biti pravna podlaga za pridobitev osebnih podatkov, pa po mnenju IP tudi omenjena določba potrjuje, da lahko oz. mora lokalna skupnost pripraviti analizo porabe energije po posameznih skupinah uporabnikov (kot je npr. gospodinjski odjem), za kar po našem razumevanju problematike niso potrebni individualni podatki po posameznih gospodinjstvih, temveč ponudniki energije razpolagajo s skupnimi podatki, koliko je gospodinjskega odjema.
Glede določb Zakona o lokalni samoupravi (Uradni list RS, št. 94/07 – uradno prečiščeno besedilo, 76/08, 79/09, 51/10, 40/12 – ZUJF, 14/15 – ZUUJFO, 11/18 – ZSPDSLS-1, 30/18, 61/20 – ZIUZEOP-A in 80/20 – ZIUOOPE; v nadaljevanju ZLS) drži, da 21.a člen določa, da občina pridobiva podatke, ki jih potrebuje za opravljanje nalog iz svoje pristojnosti, jih obdeluje ter opravlja statistično, evidenčno in analitično funkcijo za svoje potrebe ter da mora pri varstvu, obdelovanju in hrambi podatkov občina ravnati v skladu z zakoni, ki urejajo to področje. Vendar pa je treba upoštevati, da je po mnenju IP na področju ravnanja z energijo na nivoju lokalne samouprave (in sicer), EZ-1 lex specialis, ki podrobneje ureja zadevno področje in  - kot smo navedli zgoraj – ni videti pravne podlage za pridobivanje podatkov o posameznih gospodinjskih odjemalcih za namen izdelave LEK.
 
 
 
S spoštovanjem,
 
Mojca Prelesnik, univ.dipl.prav.,                                                                                                  
informacijska pooblaščenka
 
Pripravil:                                                                                                                                 
mag. Andrej Tomšič,
namestnik informacijske pooblaščenke        
