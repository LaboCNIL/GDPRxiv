

Pošiljanje reklam na računih za opravljene storitve
+
-


Datum: 29.06.2022
Številka: 07121-1/2022/730

Kategorije: Neposredno trženje, nagradne igre, Privolitev, Telekomunikacije in pošta
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje glede neposrednega trženja. Zanima vas, ali sme podjetje, ki vam pošilja račune za opravljene storitve v preteklem mesecu (kot je npr. dobava elektrike, komunalnih storitev, itd.) opremiti račun na zadnji strani tudi z reklamami na storitve, ki jih še nimate naročene, oziroma reklamami za izdelke, ki izhajajo iz ponudbe tega podjetja. Sprašujete, ali lahko zahtevate, da vam podjetje pošilja račune brez reklame ter kaj lahko storite, če vam podjetje tega ne more zagotoviti.
 
Sprašujete tudi, ali so odgovori na zgornja vprašanja kaj drugačni, če račune prejemate preko poštne pošiljke ali preko elektronske pošte.
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Kadar upravljavec zbere osebne podatke (npr. osebno ime in naslov) v okviru zakonitega opravljanja dejavnosti, jih lahko skladno z ZVOP-1 uporabi tudi za namene ponujanja blaga in storitev (po navadni pošti). Tako ni nedopustno, da podjetje računu za opravljeno storitev npr. priloži reklame za prodajo blaga oz. drugih storitev po navadni pošti. Posameznik pa lahko poda zahtevo, da upravljavec za namene neposrednega trženja preneha uporabljati njegove osebne podatke. Pri neposrednem trženju preko elektronske pošte pridejo v poštev določila Zakona o elektronskih komunikacijah, ki določa, da lahko fizična ali pravna oseba, ki od kupca svojih izdelkov ali storitev pridobi njegov elektronski naslov, ta naslov uporablja za neposredno trženje svojih podobnih izdelkov ali storitev pod pogojem, da kupcu ponudi jasno in izrecno možnost, da brezplačno in enostavno zavrne takšno uporabo svojega elektronskega naslova.
 
O b r a z l o ž i t e v:
 
Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.  
 
Neposredno trženje po navadni pošti lahko upravljavec izvaja skladno z 72. členom ZVOP-1 in sicer lahko uporablja osebne podatke posameznikov, ki jih je zbral iz javno dostopnih virov ali v okviru zakonitega opravljanja dejavnosti, tudi za namene ponujanja blaga, storitev, zaposlitev ali začasnega opravljanja del z uporabo poštnih storitev, telefonskih klicev, elektronske pošte ali drugih telekomunikacijskih sredstev v skladu z določbami tega poglavja, če drug zakon ne določa drugače. Za namene neposrednega trženja lahko upravljavec uporablja le naslednje osebne podatke: osebno ime, naslov stalnega ali začasnega prebivališča, telefonsko številko, naslov elektronske pošte ter številko telefaksa. Navedeno pomeni, da v kolikor je upravljavec zbral vaše osebne podatke (npr. ime in naslov) za namen zakonitega opravljanja dejavnosti (npr. kot navajate, obračunavanje elektrike ali komunalnih storitev), lahko vaše podatke uporabi tudi za namen ponujanja blaga ali storitev. Tako ni nedopustno, da podjetje priloži računu za opravljeno storitev tudi reklamo v zvezi s prodajo blaga oz. drugih storitev po navadni pošti. Skladno s 73. členom ZVOP-1 pa lahko kadarkoli pisno ali na drug dogovorjen način zahtevate, da upravljavec osebnih podatkov trajno ali začasno preneha uporabljati vaše osebne podatke za namen neposrednega trženja. Stroške vseh dejanj upravljavca osebnih podatkov v zvezi z zahtevo iz prejšnjega odstavka krije upravljavec. Pri uveljavljanju zahteve lahko uporabite obrazec »Zahteva za prenehanje uporabe osebnih podatkov za namen neposrednega trženja«, ki je dostopen na https://www.ip-rs.si/obrazci/varstvo-osebnih-podatkov/.
 
Glede neposrednega trženja po e- pošti pa poudarjamo, da je področje neželene komunikacije (ang. »spam«) primarno urejeno v Zakonu o elektronskih komunikacijah (Uradni list RS, št. 109/12, 110/13, 40/14 – ZIN-B, 54/14 – odl. US, 81/15, 40/17 in 189/21 – ZDU-1M, v nadaljevanju: ZEKom-1) in Zakonu o elektronskem poslovanju na trgu (Uradni list RS, št. 96/09 – uradno prečiščeno besedilo, 19/15 in 189/21 – ZDU-1M, v nadaljevanju: ZEPT). ZEKom-1 v 158. členu določa, da je uporaba elektronske pošte za namene neposrednega trženja dovoljena samo na podlagi naročnikovega ali uporabnikovega predhodnega soglasja. Zavrnitev soglasja mora biti za zadevnega naročnika ali uporabnika brezplačna. Nadalje pa lahko fizična ali pravna oseba, ki od kupca svojih izdelkov ali storitev pridobi njegov elektronski naslov za elektronsko pošto, ta naslov uporablja za neposredno trženje svojih podobnih izdelkov ali storitev pod pogojem, da kupcu ponuja jasno in izrecno možnost, da brezplačno in enostavno zavrne takšno uporabo svojega elektronskega naslova takrat, ko so ti podatki za stike pridobljeni in ob vsakem sporočilu v primeru, da kupec ni zavrnil takšne uporabe že na začetku.
 
Nadzor nad izvajanjem navedenih zakonov izvajata Agencija RS za komunikacijska omrežja in storitve (AKOS) in Tržni inšpektorat RS (TIRS). Predlagamo vam, da svojo prijavo zoper morebitno nezakonito ravnanje podjetja podate na AKOS, ki je pristojen organ za ukrepanje v zvezi z neposrednim trženjem po telefonu. V zvezi z morebitnimi nepoštenimi oz. zavajajočimi poslovnimi praksami in pravicami, ki izhajajo iz področja varstva potrošnikom pa vam predlagamo, da se obrnete na Tržni inšpektorat.
 
Dodajamo tudi, da lahko skladno z 21. členom Splošne uredbe uveljavljate tudi pravico do ugovora. Kadar se osebni podatki obdelujejo za namene neposrednega trženja, ima posameznik, na katerega se nanašajo osebni podatki pravico, da kadar koli ugovarja obdelavi osebnih podatkov v zvezi z njim za namene takega trženja, vključno z oblikovanjem profilov, kolikor je povezano s takim neposrednim trženjem.
 
Upravljavec se mora na podano zahtevo odzvati brez nepotrebnega odlašanja in mora praviloma podati odgovor v enem mesecu po prejemu zahteve. Če vam upravljavec v zakonskem roku ne poda informacije o ukrepih, sprejetih zaradi vaše zahteve ali vašo zahtevo delno ali v celoti zavrne, lahko na IP naslovite pritožbo (pri tem lahko uporabite obrazce, ki so dostopni na: https://www.ip-rs.si/obrazci/varstvo-osebnih-podatkov/). Več o tem lahko preberete na spletni strani tiodlocas.si na https://tiodlocas.si/zelim-ugovarjati-obdelavi-mojih-podatkov/.
 
V upanju, da ste prejeli odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
