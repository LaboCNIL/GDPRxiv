

Videonadzor javne površine s strani občinske službe
+
-


Datum: 23.03.2021
Številka: 07121-1/2021/565

Kategorije: Video in avdio nadzor, Pravica do seznanitve z lastnimi osebnimi podatki
                        Informacijski pooblaščenec RS (v nadaljevanju IP) prejel vaše zaprosilo za mnenje v zvezi z videonadzorom javne površine v mestu Ptuj (bivša tržnica), ki je v upravljanju gospodarske družbe v občinski lasti. Zanima vas:

 Ali je izvajanje videonadzora na tem območju podvrženo zakonski ureditvi?
 Kaj lahko storijo posamezniki, če menijo, da namestitev kamer ni zadostila vsem zahtevanim pogojem?
 Ali je posnetke teh kamer mogoče dobiti na podlagi Zakona o dostopu do informacij javnega značaja?
Ali je mogoče pridobiti  tehnično dokumentacijo teh kamer in protokole za ravnanja s posnetim gradivom?

Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem.
 
AD 1    Zakonski pogoji za uvedbo videonadzora
 
Izvajanje videonadzora na javnih površinah je podvrženo zakonski ureditvi varstva osebnih podatkov, če ločljivost posnetkov omogoča, da so posamezniki na posnetkih določljivi. V nasprotnem primeru ne pride do obdelave osebnih podatkov in se pravila varstva osebnih podatkov ne uporabljajo.
 
V zvezi s pogoji za uvedbo in izvajanje videonadzora je IP izdal veliko mnenj; objavljena so na naši spletni strani v iskalniku po mnenjih (https://www.ip-rs.si/vop/). Predlagamo, da se seznanite z naslednjima mnenjema:

Videonadzor javnih površin, št. 07121-1/2020/1214 z dne 8. 7. 2020;
Videonadzor javne ulice in zasebne površine, št. 07121-1/2020/690 z dne 22. 4. 2020;

 
Na splošno velja dodati, da je izvajanje videonadzora na javnih površinah lahko dopustno, če je tak ukrep nujno potreben za varnost ljudi ali premoženja in ob spoštovanju načela sorazmernosti, vendar lahko IP primer konkretno presoja le v okviru inšpekcijskega ali drugega upravnega postopka. Prav tako izven inšpekcijskega postopka IP ne sme preverjati primernosti izbrane pravne podlage, namenov in obsega obdelave osebnih podatkov v konkretnem primeru.
 
Upravljavec videonadzora je dolžan zagotoviti tudi obvestilo o izvajanju videonadzora, ki mora biti izpostavljeno na vidnem mestu. Prav tako je upravljavec dolžan posameznikom sporočiti vse informacije v zvezi z izvajanjem videonadzora, ki jih zahteva člen 13 Splošne uredbe. Ta določa:
 

Kadar se osebni podatki v zvezi s posameznikom, na katerega se nanašajo osebni podatki, pridobijo od tega posameznika, upravljavec zadevnemu posamezniku takrat, ko pridobi osebne podatke, zagotovi vse naslednje informacije:

 
(a) identiteto in kontaktne podatke upravljavca in njegovega predstavnika, kadar ta obstaja;
 
(b) kontaktne podatke pooblaščene osebe za varstvo podatkov, kadar ta obstaja;
 
(c) namene, za katere se osebni podatki obdelujejo, kakor tudi pravno podlago za njihovo obdelavo;
 
(d) kadar obdelava temelji na točki (f) člena 6(1), zakonite interese, za uveljavljanje katerih si prizadeva upravljavec ali tretja oseba;
 
(e) uporabnike ali kategorije uporabnikov osebnih podatkov, če obstajajo;
 
(f) kadar je ustrezno, dejstvo, da upravljavec namerava prenesti osebne podatke v tretjo državo ali mednarodno organizacijo, ter obstoj ali neobstoj sklepa Komisije o ustreznosti ali v primeru prenosov iz člena 46 ali 47 ali drugega pododstavka člena 49(1) sklic na ustrezne ali primerne zaščitne ukrepe in sredstva za pridobitev njihove kopije ali kje so na voljo.
 

 Poleg informacij iz odstavka 1 upravljavec takrat, ko pridobi osebne podatke, posamezniku, na katerega se ti nanašajo, zagotovi naslednje dodatne informacije, ki so potrebne za zagotovitev poštene in pregledne obdelave:

 
(a) obdobje hrambe osebnih podatkov ali, kadar to ni mogoče, merila, ki se uporabijo za določitev tega obdobja;
 
(b) obstoj pravice, da se od upravljavca zahtevajo dostop do osebnih podatkov in popravek ali izbris osebnih podatkov ali omejitev obdelave v zvezi s posameznikom, na katerega se nanašajo osebni podatki, ali obstoj pravice do ugovora obdelavi in pravice do prenosljivosti podatkov;
 
(c) kadar obdelava temelji na točki (a) člena 6(1) ali točki (a) člena 9(2), obstoj pravice, da se lahko privolitev kadar koli prekliče, ne da bi to vplivalo na zakonitost obdelave podatkov, ki se je na podlagi privolitve izvajala do njenega preklica;
 
(d) pravico do vložitve pritožbe pri nadzornem organu;
 
(e) ali je zagotovitev osebnih podatkov zakonska ali pogodbena obveznost ali pa obveznost, ki je potrebna za sklenitev pogodbe, ter ali mora posameznik, na katerega se nanašajo osebni podatki, zagotoviti osebne podatke ter kakšne so morebitne posledice, če se taki podatki ne zagotovijo, in
 
(f) obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.
 

 Kadar namerava upravljavec nadalje obdelovati osebne podatke za namen, ki ni namen, za katerega so bili osebni podatki zbrani, upravljavec posamezniku, na katerega se nanašajo osebni podatki, pred tako nadaljnjo obdelavo podatkov zagotovi informacije o tem drugem namenu in vse nadaljnje relevantne informacije iz odstavka 2.

 

 Odstavki 1, 2 in 3 se ne uporabljajo, kadar in kolikor posameznik, na katerega se nanašajo osebni podatki, že ima informacije.

 
 
AD 2    Kaj lahko storijo posamezniki?
 
Posamezniki bi morali imeti možnost pri upravljavcu seznaniti se z vsemi informacijami v zvezi z obdelavo osebnih podatkov, ki jih zahteva člen 13 Splošne uredbe. V teh informacijah mora biti med drugim opredeljena tudi pravna podlaga za izvajanje konkretnega videonadzora. Če se videonadzor izvaja zaradi izvrševanja zakonitih interesov, na podlagi člena 6(1)(f) Splošne uredbe, morajo informacije vsebovati tudi obrazložitev zakonitih interesov in obrazložitev tehtanja – zakaj zakoniti interesi v konkretnem primeru prevladajo nad interesi posameznikov na posnetkih.
 
Informacije morajo vsebovati tudi pojasnilo glede pravic posameznikov po Splošni uredbi. Vsak posameznik lahko namreč na podlagi in pod pogoji iz Splošne uredbe, uveljavlja pri upravljavcu njegovih osebnih podatkov določene pravice. Posameznik lahko na primer: zahteva posnetek, na katerem je prepoznaven (pravica dostopa na podlagi člena 15 Splošne uredbe); če so izpolnjeni pogoji, ugovarja izvajanju videonadzora na določenem območju in zahteva prenehanje snemanja na določenem območju, če meni, da to pretirano posega v njegovo zasebnost (pravica do ugovora po členu 21 Splošne uredbe); če so izpolnjeni pogoji, zahteva izbris posnetkov (pravica do izbrisa po členu 17 Splošne uredbe); idr.
 
Pravice se uveljavlja pri upravljavcu osebnih podatkov, zoper odločitev upravljavca pa ima posameznik možnost vložiti pritožbo o kateri odloča IP. Natančnejši opis pravic posameznikov po Splošni uredbi in postopek njihovega uveljavljanja je IP opisal v Vodniku po varstvu osebnih podatkov za posameznike, ki je objavljen na naši spletni strani in predlagamo, da se z vodnikom seznanite.
 
 
AD 3    Ali je mogoče dobiti posnetke na podlagi Zakona o dostopu do informacij javnega značaja?
 
IP na področju dostopa do informacij javnega značaja deluje kot pritožbeni organ in ni pristojen dajati pojasnil oziroma razlag zakona za konkretni primer uporabe. Na splošno lahko pojasnimo, da iz pritožbene prakse IP na področju dostopa do informacij javnega značaja, ko prosilci zahtevajo zvočne ali slikovne posnetke, izhaja, da tudi če gre za informacije javnega značaja (ko na primer s posnetki razpolagajo javni organi), se dostop praviloma zavrne, če so na posnetkih osebe določljive – zaradi izjeme varstva osebnih podatkov. Pri pravici dostopa do informacij javnega značaja je namreč bistveno, da se s podatki lahko seznani vsakdo, ne glede na to, kdo informacijo zahteva. 
 
IP dodaja, da kadar želi posameznik dostopati do videonadzornih posnetkov, na katerih je sam določljiv, je bolj ustrezno, če pri upravljavcu uveljavlja svojo pravico za dostop do lastnih osebnih podatkov v skladu s členom 15 Splošne uredbe. Tudi v primeru zadev dostopa do lastnih osebnih podatkov po členu 15 Splošne uredbe, pa IP nastopa kot pritožbeni organ, zato v okviru mnenja ne more podajati ugotovitev glede rezultatov morebitnih prihodnjih postopkov, ki so vselej predmet presoje v konkretnih okoliščinah. 
 
AD 4    Ali je mogoče dobiti tehnično dokumentacijo in protokole za ravnanja s posnetki?
 
IP pojasnjuje, da na področju varstva osebnih podatkov sicer ne obstaja posebna pravica, ki bi omogočala posameznikom, da se seznanijo s tehnično dokumentacijo in pravili oziroma protokoli ravnanja s posnetki v zvezi z videonadzorom. Kljub temu pa velja, da morajo biti posameznikom na voljo vse informacije iz člena 13 Splošne uredbe (navedene zgoraj). V teh informacijah mora biti navedeno med drugim tudi – za kakšen namen in na kateri podlagi se posnetke obdeluje; koliko časa se posnetke hrani; katere pravice ima posameznik, ipd.  Določene informacije v zvezi z obdelavo njegovih (lastnih) osebnih podatkov, pa ima posameznik možnost pridobiti tudi na podlagi člena 15 Splošne uredbe.
 
Lep pozdrav,
Mojca Prelesnik, univ. dipl. prav.
informacijska pooblaščenka
 
Pripravil:
Anže Novak, univ. dipl. prav.
Svetovalec pooblaščenca za preventivo
