

Strojno učenje z videokamero
+
-


Datum: 06.01.2023
Številka: 07121-1/2022/1470

Kategorije: Moderne tehnologije, Video in avdio nadzor
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje glede uporabe videokamere za namen strojnega učenja umetne inteligence. 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Za obdelavo osebnih podatkov je treba zagotoviti ustrezno pravno podlago skladno s Splošno uredbo oz. ZVOP-1. Videonadzor javnih površin praviloma ni dopusten, razen če bi obstajale posebej utemeljene okoliščine - če bi bil tak ukrep nujno potreben za varnost ljudi ali premoženja in ob spoštovanju načela sorazmernosti. 
Upravljavci osebnih podatkov lahko ne glede na prvotni namen zbiranja, osebne podatke obdelujejo za npr. znanstvene ali statistične namene, pri čemer opozarjamo na upoštevanje pogojev, ki jih določa novi Zakon o varstvu osebnih podatkov (ZVOP-2), ki se bo pričel uporabljati 26. 1. 2023.
O b r a z l o ž i t e v:
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
Glede videonadzora še vedno veljajo določila veljavnega ZVOP-1, ne glede na sprejetje Splošne uredbe. Relevantni so 74. – 77. člen, vendar ZVOP-1 eksplicitno ureja poleg splošnih določb (74. člen) le videonadzor dostopov v uradne službene oziroma poslovne prostore (75. člen), videonadzor v večstanovanjskih stavbah (76. člen) ter videonadzor delovnih prostorov (77. člen). Za vse druge oblike videonadzora mora imeti upravljavec osebnih podatkov primerno pravno podlago skladno s prvim odstavkom 6. člena Splošne uredbe:
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
V primeru snemanja javnih površin bi morali izkazati ustrezno pravno podlago, ki jih določa 6. člen Splošne uredbe, npr. zakonit interes. Videonadzor javnih površin praviloma ni dopusten, razen če bi za obstajale posebej utemeljene okoliščine - če bi bil tak ukrep nujno potreben za varnost ljudi ali premoženja in ob spoštovanju načela sorazmernosti. Več informacij glede videonadzora je dostopnih na: https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora. Novi Zakon o varstvu osebnih podatkov (ZVOP-2), ki je bil dne 27. 12. 2022 objavljen v Uradnem listu RS in bo pričel veljati dne 26. 1. 2023, podrobno ureja videonadzor na javnih površinah v 80. členu. Besedilo je dostopno na: http://www.pisrs.si/Pis.web/pregledPredpisa?id=ZAKO7959.
Dodajamo tudi, da lahko upravljavci osebnih podatkov ne glede na prvotni namen zbiranja, osebne podatke obdelujejo npr. za statistične ali znanstvene namene. Pogoji za tovrstno obdelavo so v primerjavi s trenutno veljavnim ZVOP-1 nekoliko spremenjeni z ZVOP-2 in sicer je obdelava osebnih podatkov za raziskovalne namene določena v 68., 69. in 70. členu, obdelava podatkov za statistične namene pa v 72. členu ZVOP-2. Poudarjamo, da mora pri obdelavi osebnih podatkov za raziskovalne namene že obstajati predhodna pravna podlaga za obdelavo osebnih podatkov skladno s Splošno uredbo (zgoraj citiranim 6. členom) oz. veljavnim Zakonom o varstvu osebnih podatkov, pod določenimi pogoji pa se lahko osebni podatki torej nadalje obdelujejo za drug namen (torej namen znanstvenega raziskovanja). 
V primeru, da bi izvajali snemanje tako, da oseba na posnetku ne bi bila razpoznavna (kamera bi jo dejansko obravnavala kot »objekte«, saj bi delovala npr. kot števec), v tem primeru ne bi šlo za obdelavo osebnih podatkov in zanjo ni treba zagotoviti pravne podlage.
V upanju, da so vam bila naša napotila v pomoč, vas lepo pozdravljamo.
 
Mojca Prelesnik, univ. dipl. prav.,                                                 
informacijska pooblaščenka
 
Pripravila:                                                                                                                                
Barbara Žurej, univ. dipl. prav.,
svetovalka pooblaščenca za preventivo                                     
