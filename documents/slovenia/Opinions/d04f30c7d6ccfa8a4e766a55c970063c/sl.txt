

Pridobitev seznama otrok za preventivni zdravstveni pregled
+
-


Datum: 22.01.2019
Številka: 0712-1/2019/110

Kategorije: Pridobivanje OP iz zbirk
                        Pri Informacijskem pooblaščencu (IP) smo 14. 1. 2018 prejeli vaše zaprosilo za mnenje o tem, ali lahko kot polivalentna ambulanta od občine pridobite seznam otrok , ki bodo v tekočem letu dopolnili 3 leta zaradi potrebe po vabljenju na 1. zobozdravniški pregled (osebno ime, datum rojstva in naslov).Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.1. Pridobivanje kontaktnih podatkov določene starostne skupine otrok, ki prebivajo na določenem območju od matične občine ni dopustno.2. Vendar pa lahko matični zdravstveni dom osebne podatke (osebno ime, naslov, datum rojstva) ciljne skupine otrok pridobi neposredno iz Centralnega registra prebivalstva (MNZ), Centralnega registra podatkov o pacientih (NIJZ) ali zbirke podatkov o zavarovanih osebah (ZZZS).O b r a z l o ž i t e v:Za potrebe izvajanja preventivne zdravstvene dejavnosti vrtčevskih in šolskih otrok so podlage za pridobitev poimenskih seznamov načeloma določene s Pravilnikom za izvajanje preventivnega zdravstvenega varstva na primarni ravni, nekatere pa tudi z Zakonom o zdravstvenem varstvu in zdravstvenem zavarovanju in Zakonom o zbirkah podatkov s področja zdravstvenega varstva. Toda za konkretni primer ni določena možnost oziroma podlaga, da bi izvajalec preventivnih zobozdravstvenih storitev (npr. za zdravstveno in zobozdravstveno vzgojo) lahko od matične občine pridobil poimenski seznam ciljne skupine otrok.Podlaga za obvezno (z vidika izvajalcev zdravstvene dejavnosti) izvajanje preventivnega zdravstvenega varstva je določena z Zakonom o zdravstveni dejavnosti (ZZDej) in Zakonom o zdravstvenem varstvu in zdravstvenem zavarovanju (ZZVZZ). Podrobnosti ureja Pravilnik za izvajanje preventivnega zdravstvenega varstva na primarni ravni, ki v poglavju 5.1 (A) določa, da se otroke oziroma starše na preventivni zobozdravstveni pregled vabi s pisnimi vabili. To pa ni možno brez uporabe in še prej pridobitve kontaktnih in drugih relevantnih osebnih podatkov (zlasti na primer datuma rojstva) iz že obstoječih lastnih zbirk osebnih podatkov ali/in zbirk osebnih podatkov drugih upravljavcev. Omenjeni pravilnik sicer ne določa vira potrebnih osebnih podatkov, je pa to na splošno določeno: v 4. členu Zakona o zbirkah podatkov s področja zdravstvenega varstva (ZZPPZ), ki določa, da imajo »upravljavci zbirk podatkov pravico iz Centralnega registra prebivalstva brezplačno dobiti naslednje podatke: EMŠO, ime in priimek, kraj rojstva, leto rojstva, spol, prebivališče in vrste prebivališča, državljanstvo, zakonski stan, šolska izobrazba, EMŠO matere, očeta, zakonca in otrok, datum in podatki o dogodkih, spremembah ali popravkih«; v 14.b členu ZZPPZ, iz katerega izhaja, da se podatki v Centralnem registru podatkov o pacientih (zbirka NIJZ na področju eZdravja) obdelujejo zato, da se izvajalcem v Republiki Sloveniji in v tujini omogoči dostop do podatkov in izmenjava podatkov za izvajanje zdravstvene oskrbe in mrliško pregledne službe ter z namenom ažuriranja podatkov zdravstvene dokumentacije; v drugem odstavku 23. člena ZZVZZ, iz katerega izhaja, da izvajalci lahko za izvajanje (torej tudi za organizacijo in vabljenje) preventivnih programov osebne podatke o zavarovancih pridobijo od ZZZS ali iz Centralnega registra prebivalstva. Prijazen pozdrav,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
