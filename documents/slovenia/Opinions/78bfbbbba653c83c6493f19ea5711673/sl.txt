

Pridobivanje osebnih podatkov s strani Državnega odvetništva
+
-


Datum: 06.12.2022
Številka: 07121-1/2022/1330

Kategorije: Pridobivanje OP iz zbirk, Razno, Sodni postopki
                        Informacijski pooblaščenec (v nadaljevanju: IP) je po e-pošti prejel vaše zaprosilo za mnenje glede uporabe določbe 7. člena Zakona o državnem odvetništvu. Sprašujete, ali lahko Državno odvetništvo RS v pravdnem postopku zaradi ugotovitve skupnega premoženja davčnega dolžnika in njegovega zunajzakonskega partnerja s strani FURS pridobi osebne in druge podatke oz. od njega zahteva, da na podlagi pooblastil iz ZDavP-2 opravi poizvedbe tudi glede osebnih podatkov in premoženja domnevnega zunajzakonskega partnerja.
 
Po vašem mnenju bi lahko imel dostop do podatkov domnevnega zunajzakonskega partnerja samo FURS zaradi potrebe vodenja davčnih inšpekcijskih postopkov, pri čemer pa bi jih moral varovati kot davčno tajnost in jih ne bi smel pridobivati z namenom posredovanja drugim državnim organom za potrebe vodenja pravdnih postopkov (citirate zadevo VS RS I Up 74/2015). 
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP meni, da načeloma obstaja pravna podlaga, da Državno odvetništvo v zvezi z zastopanjem v posamezni zadevi s strani FURS pridobi osebne in druge podatke, pojasnila ali obvestila; da FURS Državnemu odvetništvu zagotovi vpogled v spis o posamezni zadevi oz. da mu omogoči brezplačen dostop oz. brezplačen neposreden elektronski dostop do uradnih evidenc, ki jih kot javni organ upravlja v informatizirani obliki. 
 
Opozarjamo pa, da IP skladno s tretjim odstavkom 55. člena Splošne uredbe ni pristojen za nadzor dejanj obdelave sodišč, kadar delujejo kot sodni organ. 
 
V zvezi z davčno tajnostjo IP ni pristojen organ in vam predlagamo, da se obrnete na FURS oz. Ministrstvo za finance. V kolikor se vaše vprašanje nanaša na opravo določenih poizvedb, ki ne izhajajo iz evidenc upravljavca, vam prav tako predlagamo, da se za razlago pooblastil FURS obrnete na navedena organa.
 
 
 
O b r a z l o ž i t e v:
 
Pri tem IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Skladno s pristojnostmi IP vam v nadaljevanju podajamo splošna pojasnila oz. usmeritve.
 
IP uvodoma pojasnjuje, da skladno s tretjim odstavkom 55. člena Splošne uredbe ni pristojen za nadzor dejanj obdelave sodišč, kadar delujejo kot sodni organ. IP tako ne sme in ne more komentirati upravičenost pridobitve podatkov v okviru sodnega postopka in vam v nadaljevanju podaja zgolj splošna pojasnila.
 
Za zakonito obdelavo osebnih podatkov, torej med drugim tudi za njihovo zbiranje, shranjevanje, razkritje s posredovanjem, razširjanje ali drugačno omogočanje dostopa, mora imeti upravljavec ustrezno pravno podlago. Te so določene v prvem odstavku 6. člena Splošne uredbe in v ZVOP-1. Pravna podlaga za obdelavo osebnih podatkov v javnem sektorju je podana v 9. členu ZVOP-1, ki v prvem odstavku določa, da se osebni podatki v javnem sektorju lahko obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi tudi, da se določeni osebni podatki obdelujejo le na podlagi osebne privolitve posameznika.
 
23. člen Zakona o davčnem postopku (Uradni list RS, št. 13/11 – uradno prečiščeno besedilo, 32/12, 94/12, 101/13 – ZDavNepr, 111/13, 22/14 – odl. US, 25/14 – ZFU, 40/14 – ZIN-B, 90/14, 91/15, 63/16, 69/17, 13/18 – ZJF-H, 36/19, 66/19, 145/20 – odl. US, 203/20 – ZIUPOPDVE, 39/22 – ZFU-A, 52/22 – odl. US in 87/22 – odl. US, ZDavP-2) določa, da sme davčni organ upravnim in drugim državnim organom, organom samoupravnih lokalnih skupnosti in nosilcem javnih pooblastil razkriti podatke o posameznem davčnem zavezancu za izvajanje njihovih z zakonom predpisanih pristojnosti (prvi odstavek). Podatki, ki so davčna tajnost, se smejo osebam iz prvega in drugega odstavka tega člena razkriti samo na podlagi obrazloženega pisnega zahtevka predstojnika ali z njegove strani pooblaščene osebe. Iz obrazložitve zahtevka mora biti jasno razviden namen, zaradi katerega se zahtevajo podatki (tretji odstavek). 24. člen ZDavP-2 določa, da sme davčni organ razkriti podatke o posameznem davčnem zavezancu upravnim in drugim državnim organom, organom samoupravnih lokalnih skupnosti ter nosilcem javnih pooblastil, če ti potrebujejo zahtevane podatke v postopkih, ki jih vodijo v okviru svojih z zakonom predpisanih pristojnosti. Podatki se posredujejo oziroma pridobivajo na način, kot je predpisan v posameznih postopkih, ki jih v okviru svojih pristojnosti vodijo ti organi in institucije.
 
Prvi odstavek 7. člena Zakona o državnem odvetništvu (Uradni list RS, št. 23/17, ZDOdv) določa, da morajo državni organi, organi samoupravnih lokalnih skupnosti in nosilci javnih pooblasti državnemu odvetništvu na njegovo zahtevo brezplačno posredovati osebne in druge podatke in obvestila ali pojasnila, potrebna za zastopanje v posamezni zadevi. V ta namen lahko državno odvetništvo zahteva od pristojnega organa, da mu brezplačno posreduje na vpogled spis o posamezni zadevi ter nadalje uporabi podatke iz njegove vsebine. V nadaljevanju je zaradi obravnavanja in reševanja posamezne zadeve opredeljena tudi možnost brezplačnega dostopa oziroma brezplačnega neposrednega elektronskega dostopa do informatiziranih vpisnikov sodišč in vseh javnih knjig, registrov in uradnih evidenc, ki jih upravljajo organi javnega sektorja v informatizirani obliki. V navedene zbirke podatkov dostopa državno odvetništvo z navedbo namena dostopa in opravilne številke zadeve državnega odvetništva. Državno odvetništvo lahko v podatke iz zbirk podatkov vpogleda, jih kopira, prepiše ali izpiše in naprej obdeluje v postopkih, v katerih izvršuje svoje zakonsko določene pristojnosti. Pri dostopu do vsebine zbirk osebnih podatkov, evidenc ali registrov, ki vsebujejo občutljive osebne podatke, je način dostopa in sistem zavarovanja osebnih podatkov določen v 140. členu Pravilnika o poslovanju državnega odvetništva (Uradni list RS, št. 64/17).
 
Na podlagi zgoraj navedenih določb IP meni, da načeloma obstaja pravna podlaga, da Državno odvetništvo kot državni organ glede izvajanja svojih pristojnosti - zastopanjem v posamezni zadevi, pridobi osebne in druge podatke, obvestila oz. pojasnila oz. mu FURS zagotovi vpogled v spis o posamezni zadevi ter omogoči brezplačen dostop oz. neposreden elektronski dostop do uradnih evidenc, ki jih kot javni organ upravlja v informatizirani obliki skladno s 60. členom Zakona o finančni upravi (Uradni list RS, št. 25/14 in 39/22). V zvezi z davčno tajnostjo IP ni pristojen organ in vam predlagamo, da se obrnete na FURS oz. Ministrstvo za finance. Na splošno pojasnjujemo, da morajo biti osebni podatki skladno z načelom omejitve namena, zbrani za določene, izrecne in zakonite namene ter se ne smejo nadalje obdelovati na način, ki ni združljiv s temi nameni. Navedeno pomeni, da lahko organ zbira podatke zgolj za v zakonu predvidene namene in jih posledično brez ustrezne pravne podlage ne sme posredovati drugemu upravljavcu.
 
V kolikor se vaše vprašanje nanaša na zakonitost pridobivanja dokaza v okviru pravdnega postopka, ponovno poudarjamo, da IP ni pristojen za nadzor dejanj obdelave sodišč, kadar delujejo kot sodni organ. Glede oprave določenih poizvedb, ki ne izhajajo iz evidenc upravljavca, vam predlagamo, da se za razlago pooblastil FURS po ZDavP-2 obrnete na FURS oz. Ministrstvo za finance.
 
Več o posredovanju podatkov med upravljavci lahko preberete v že izdanih mnenjih IP, ki so dosegljiva s pomočjo iskalnika na www.ip-rs.si/vop.
 
Lep pozdrav.
 
                                                                                             
Mojca Prelesnik, univ. dipl. prav.,                                                 
informacijska pooblaščenka
 
Pripravila:                                                                                                                                
Barbara Žurej, univ. dipl. prav.,
svetovalka pooblaščenca za preventivo             
