

Nadaljnja uporaba telefonske številke pacientovega svojca s strani zdravnika
+
-


Datum: 10.01.2023
Številka: 07121-1/2023/25

Kategorije: Privolitev, Pravne podlage
                        Pri Informacijskem pooblaščencu (IP) smo dne 9. 1. 2023 prejeli vaše vprašanje o tem, ali lahko osebna zdravnica vaše ostarele mame uporablja vašo telefonsko številko tako, da jo napiše na razne napotnice za storitve, na katere je napotena vaša mama.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji. Pojasnjujemo še, da se IP lahko dokončno opredeljuje do konkretnih primerov obdelav osebnih podatkov le v inšpekcijskih in pritožbenih postopkih.
 
Zakonitost uporabe vaše telefonske številke s strani osebne zdravnice vaše mame je odvisna od konkretnega namena, za katerega ste se dogovorili z zdravnico, ko ste ji sporočili telefonsko številko. Če ste namen izrecno in jasno omejili le na komunikacijo z vami, bi opisana nadaljnja uporaba lahko bila nezakonita pod dodatnim pogojem, da uporaba ni bila nujna za zaščito življenjskih interesov vaše mame. 
 
Priporočamo vam, da zdravnici pisno sporočite, za katere konkretne namene dovolite uporabo telefonske številke ter šele ob ponovni neustrezni uporabi, pri IP vložite inšpekcijsko prijavo. 
 
O b r a z l o ž i t e v:
 
V skladu z (b) točko prvega odstavka 5. člena Splošne uredbe o varstvu podatkov so osebni podatki lahko zbrani za določene, izrecne in zakonite namene ter se ne smejo nadalje obdelovati na način, ki ni združljiv s temi nameni (načelo omejitve namena).
 
Če je vaša mama morda v tako slabem zdravstvenem stanju, da je komunikacija z njo glede zdravstvenih storitev, na katere je napotena (naročanje, prenaročanje, odpovedi, navodila pacientu, razne poizvedbe pri pacientu itd.) otežena ali nemogoča (npr. zaradi stanja privolitvene nesposobnosti), je verjetno v njenem interesu, da je izvajalcu, kamor je mama napotena na voljo ustrezen kontakt njenega svojca. Zlasti v nujnih medicinskih primerih bi lahko bila podlaga za opisano uporabo vaše telefonske številke (d) točka prvega odstavka 6. člena Splošne uredbe o varstvu podatkov, ki določa, da je obdelava osebnih podatkov (v vašem primeru navedba vaše telefonske številke na napotni listini) dopustna tudi, če je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe (v vašem primeru vaše mame).
 
Nadaljnja uporaba vaše telefonske številke temelji na vaši privolitvi oziroma na namenih, za katere ste dovolili njeno uporabo. Če ste zdravnici jasno in izrecno omejili uporabo telefonske številke izključno za komunikacijo med njo in vami v zvezi z mamo, je možno domnevati, da gre za neutemeljeno uporabo, zlasti če je šlo za primere, ko nadaljnja uporaba telefonske številke pričakovano ni služila zaščiti življenjskih interesov mame.  
 
Če vaše konkretne omejitve oziroma konkretni nameni niso bili izraženi, zlasti če niso bili izraženi v dokazljivi pisni obliki, vam priporočamo, da zdravnici pisno sporočite konkretne namene, za katere dovoljujete uporabo vaše telefonske številke. Če boste po tem zaznali neupravičeno uporabo podatka o vaši telefonski številki, lahko pri nas vložite inšpekcijsko prijavo.
 
Določbe novega Zakona o varstvu osebnih podatkov (ZVOP-2), ki se začne uporabljati dne 26. 1. 2023, na zgornje mnenje ne vplivajo.
 
Lepo vas pozdravljamo,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
