

Telefonska številka za dostavo paketa
+
-


Datum: 07.04.2020
Številka: 07121-1/2020/536

Kategorije: Pravne podlage, Trgovinska dejavnost
                        Informacijski pooblaščenec RS (v nadaljevanju IP) je prejel vaše zaprosilo za mnenje glede zakonitosti zahteve za posredovanje telefonske številke za dostavo paketa. Navajate, da ste po opravljenem spletnem nakupu prejeli zahtevo za posredovanje telefonske številke, da bi vam lahko dostavna služba predala paket. Menite, da do podatka o telefonski številki niso upravičeni, zato prosite za naše mnenje.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.V primeru dostave blaga na dom, če je kupec potrošnik, je po mnenju IP lahko ustrezno in potrebno za namen izročitve paketa, če prodajalec zbira tudi telefonsko številko potrošnika.O b r a z l o ž i t e vSkladno z določbo 6(1)(b) Splošne uredbe je obdelava osebnih podatkov dopustna tudi, kadar je »obdelava potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe«.Skladno z določbo 5(1)(c) Splošne uredbe morajo biti osebni podatki »ustrezni, relevantni in omejeni na to, kar je potrebno za namene, za katere se obdelujejo („najmanjši obseg podatkov“)«.IP pojasnjuje, da je zbiranje telefonskih številk za dostavo paketov povsem običajna praksa spletnih trgovcev. Razlog je predvsem v lažji komunikaciji z naslovnikom, saj življenjske okoliščine pogosto ne omogočajo predaje paketov na način in v času, ki najbolj ustreza tako naslovniku kot dostavljavcu paketov. Za dostavo blaga na dom pa je bistveno, da se predmet nakupa izroči kupcu oziroma osebi, ki jo kupec pooblasti za prevzem. Tako namreč zahteva Zakon o varstvu potrošnikov (Uradni list RS, št. 98/04 – uradno prečiščeno besedilo, 114/06 – ZUE, 126/07, 86/09, 78/11, 38/14, 19/15, 55/17 – ZKolT in 31/18), ki dostavo blaga na dom ureja v 42. členu, ki pravi: »Če se podjetje in potrošnik dogovorita o dostavi na dom ali na drug kraj, je podjetje dolžno, da potrošniku blago dostavi v brezhibnem stanju, v dogovorjeni količini in v dogovorjenem času v potrošnikovo stanovanje in mu hkrati izroči vso pripadajočo dokumentacijo. Za dostavo na dom se ne šteje puščanje blaga pred vrati potrošnikovega stanovanja.«Da bi lahko trgovska dejavnost (zlasti v primerih prodaje prek spleta) nemoteno potekala je po mnenju IP torej lahko ustrezno in potrebno za namen dostave, če upravljavec za ta namen zbira tudi telefonsko številko, kar omogoča predajo paketa pravi osebi. Obstajajo pa lahko tudi razlogi v zvezi varovanjem javnega zdravja (kot v aktualni situaciji izrednih razmere zaradi koronavirusa), ki utemeljujejo potrebnost zbiranja dodatnih kontaktnih podatkov, kar olajšuje komunikacijo na daljavo s potrošnikom in tako omogoča varno izvedbo dostave.Lep pozdrav,Informacijski pooblaščenecMojca Prelesnik, univ. dipl. prav.informacijska pooblaščenkaPripravil:Anže Novak, univ. dipl. prav.Svetovalec Pooblaščenca za preventivo
