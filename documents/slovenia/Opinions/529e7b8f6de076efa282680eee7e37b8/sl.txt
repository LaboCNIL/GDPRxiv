

Ravnanje z vzorci in privolitev pri testiranju za virus SARS-Cov-2 in njegove različice
+
-


Datum: 28.12.2021
Številka: 07121-1/2021/2601

Kategorije: Zdravstveni osebni podatki, Privolitev, Informiranje posameznika
                        Pri Informacijskem pooblaščencu (IP) smo dne 22. 12. 2021 prejeli vaše e-sporočilo z več pomisleki glede hrambe in uporabe biološkega materiala po opravljenem PCT testiranju za virus SARS-Cov-2. Po vaše nastane težava po opravljenem testiranju, na primer, ko izvajalci preiskav vzorec preiskujejo še dodatno na različice virusa. Noben pacient ne da privolitve za hrambo vzorca in za to analizo, ter o tem niti ni obveščen. S tem ni zadoščeno 6. alineji 3. odstavka 26. člena Zakona o pravicah pacientov. Menite, da ob izvedbi dodatnih preiskav nastajajo novi osebni podatki, npr. genetski zapisi različice virusa. Za nastanek teh občutljivih osebnih podatkov, dovoljenja ne poda nihče. Sprašujete se tudi, kaj se zgodi z biološkim materialom po opravljenih analizah.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Kljub temu, da določena mnenja IP že poznate, vam uvodoma pošiljamo povezavo na tri mnenja, ki so objavljena na spletni strani IP, kjer smo delno podobna vprašanja že obravnavali:
 
https://www.ip-rs.si/mnenja-gdpr/6048a64138d9b
 
https://www.ip-rs.si/mnenja-gdpr/6048a64138a92 
 
https://www.ip-rs.si/mnenja-gdpr/6048a6413590f
 
Glede uničevanja ali druge obdelave testnega materiala (tj. testnih pripomočkov in samega vzorca) se je treba obrniti na izvajalca konkretnega testiranja ali na drugo pristojno institucijo, ker IP teh informacij nima in to vprašanje praviloma tudi ne spada v pristojnost IP. Vprašanje hrambe in ravnanja s testnim materialom se le posredno nanaša na področje varstva osebnih podatkov pod pogojem, da je testni material možno neposredno povezati s posameznikom oziroma, če ga spremljajo osebni podatki. Sam material kot tak namreč ne predstavlja osebnih podatkov ali zbirke osebnih podatkov. Testiranje za virus SARS-Cov-2 tudi ne temelji na jemanju DNK pacienta ter na njeni analizi. Enako velja za ugotavljanje različic tega virusa. Z vidika varstva osebnih podatkov je dovolj, če je pacient obveščen o pomembnih osnovnih vidikih obdelave osebnih podatkov pri PCR testiranju za virus SARS-Cov-2 (13. in 14. člen Splošne uredbe o varstvu podatkov). Ker gre pri dodatnih preiskavah na različice virusa (sekvenciranje) še vedno za istovrstno zdravstveno storitev glede istega virusa, pri čemer ostanejo isti tudi nameni in posledice preiskave, ni videti razloga, da bi šlo za bistveno drugačno obdelavo osebnih podatkov. Zato s strani izvajalca testiranja načeloma ni potrebno drugačno informiranje ali celo pridobivanje privolitev pacienta za obdelavo osebnih podatkov. Za zakonitost obdelave osebnih podatkov pri testiranju in preiskavah na virusne različice je dovolj privolitev v samo zdravstveno storitev (kar pomeni, da je storitev zakonita), saj se obdelava osebnih podatkov v okviru te storitve izvaja na podlagi zakona (zlasti ZZPPZ) in ne na podlagi privolitve.
 
Pojasnila o obdelavi osebnih podatkov prejme pacient od izvajalca testiranja, ki pa praviloma ni isti kot izvajalec preiskav. Izvajalec testiranja ni dolžan pojasnjevati vseh vidikov obdelave osebnih podatkov, do katere pride pri izvajalcu preiskav, ker gre za drugega in samostojnega upravljavca. Dovolj je informiranje pacienta o tem, da se vzorec, skupaj z določenimi identifikatorji posreduje zunanjemu izvajalcu zdravstvenih storitev, tj. izvajalcu laboratorijskih mikrobioloških preiskav. 
 
Tudi 26. člen ZPacP ne spada v pristojnost IP.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
