

Privolitev v objavo na socialnih omrežjih
+
-


Datum: 03.12.2019
Številka: 0712-1/2019/2599

Kategorije: Delovna razmerja, Pravne podlage, Privolitev
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje. Navajate, da ste vzpostavili Facebook profil vaše organizacije. Trenutno razpolagate s privolitvami zaposlenih, ki so privolili v objavo svojih fotografij in videoposnetkov na spletnih straneh, v časopisu in na televiziji. Zanima vas ali obstoječa privolitev zadostuje tudi za objavo fotografij in videoposnetkov na družbenih omrežjih kot so npr. Facebook, Twitter ipd. oziroma kako morate postopati, da boste zagotovili skladno obdelavo osebnih podatkov. Dalje navajate, da so se spremenili kontaktni podatki pooblaščene osebe za varstvo podatkov (naslov e-pošte in telefonska številka). Zanima vas, kako postopati v takšnih primerih, ko pride do sprememb -  bodisi novega direktorja, bodisi ostalih kontaktnih oseb, ipd.      Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.    Namen javne objave osebnih podatkov na socialnih omrežjih je treba ločiti od drugih namenov obdelav osebnih podatkov. Ko gre za javno objavo na podlagi privolitve, mora imeti posameznik zlasti možnost izbire, da svobodno in ločeno od drugih namenov obdelave osebnih podatkov izbere, če želi objavo svojih osebnih podatkov na spletnih omrežjih.     Sprememba kontaktnih podatkov pooblaščene osebe ali sprememba direktorja ne vpliva na namen ali obseg obdelav osebnih podatkov, da bi bilo zato treba zagotoviti samostojno pravno podlago za obdelavo osebnih podatkov. Glede teh dejstev morajo biti posamezniki zgolj seznanjeni, kar se izvede na ustrezen način. O spremembi kontaktnih podatkov pooblaščene osebe mora upravljavec obvestiti tudi nadzorni organ – IP.    ObrazložitevIP uvodoma pojasnjuje, da je treba pri obdelavi osebnih podatkov razlikovati pravne podlage za obdelavo osebnih podatkov (člen 6 Splošne uredbe) od obveznosti informiranja posameznikov v zvezi z obdelavo njihovih osebnih podatkov (člena 13 in 14 Splošne uredbe). Dodajamo še, da je obdelava osebnih podatkov zaposlenih s strani delodajalca na podlagi privolitve dopustna zgolj v primeru, da zaposleni lahko brez posledic za delovno razmerje, kadarkoli takšno privolitev odkloni oz. umakne.1. Privolitev kot pravna podlaga v objavo osebnih podatkov na socialnih omrežjihPrivolitev posameznikov je ena izmed dopustnih pravnih podlag za obdelavo osebnih podatkov, ki je urejena v členu 6(1)(a) Splošne uredbe. Ta določa, da je obdelava zakonita, če je posameznik, na katerega se nanašajo osebni podatki, privolil v obdelavo njegovih osebnih podatkov v enega ali več določenih namenov. Po definiciji iz člena 4 (11) Splošne uredbe mora biti privolitev prostovoljno, konkretno, informirano in nedvoumno ravnanje v obliki izjave ali jasnega pritrdilnega dejanja, iz katerega je mogoče sklepati na želje posameznika, na katerega se nanašajo osebni podatki, s katerim izrazi strinjanje z obdelavo osebnih podatkov, ki se nanašajo nanj. Element prostovoljnosti privolitve med drugim pomeni, da mora imeti posameznik svobodno možnost izbire, da privoli v posamezen namen obdelave osebnih podatkov. Če posameznik te možnosti izbire nima, potem se privolitev ne more šteti za prostovoljno skladno s Splošno uredbo in je zato neveljavna.Namen javne objave na socialnih omrežjih je po mnenju IP treba ločiti od drugih namenov javnih objav (npr. na spletni strani), saj se učinek takšne objave bistveno razlikuje od učinkov objav na drugih mestih. Socialna omrežja npr. Facebook omogočajo: enostavno »deljenje« podatkov med uporabniki socialnega omrežja; omogočajo opredelitve oseb na fotografijah z imeni in priimki (t.i. »taganje«); samodejno delijo podatke z drugimi upravljavci (npr. Facebook in partnerska podjetja), ki obdelujejo podatke za svoje namene in pri katerih je morebitno tveganje za neupravičen poseg v pravice on svoboščine oseb na fotografijah in posnetkih večji – npr. uporaba programov za prepoznavo obraza na fotografijah; itd. Ker je torej uporaba in učinek objave osebnih podatkov na spletnih omrežjih po mnenju IP bistveno drugačen od drugih načinov javnih objav, je treba po mnenju IP objavo za ta namen obravnavati ločeno od drugih namenov javnih objav. Glede na navedeno je treba torej za objavo podatkov osebnih podatkov na socialnih omrežjih zagotoviti samostojno oz. ločeno privolitev.Praktično zgoraj navedeno pomeni, da če vaše obstoječe privolitve za javno objavo videoposnetkov in fotografij zaposlenih, izpolnjujejo pogoje za privolitev po Splošni uredbi, potem teh privolitev ni treba uničiti in zbirati novih privolitev za iste namene. Treba pa bo zbrati povsem nove privolitve za nov namen obdelave - objave na socialnih omrežjih.   Za bodoče zaposlene, pa lahko posodobite obstoječi privolitveni obrazec, ki bo vseboval ustrezne informacije in dodate namen objave na socialnih omrežjih – pri tem pa je nujno, da posamezniku (zaposlenemu) ponuditi možnost izbire, da ločeno »obkljuka« objavo na socialnih omrežjih od drugih oblik javnih objav (npr. na spletni strani, na televiziji, v časopisu, na oglasni deski, itd.).2. Informiranje posameznikov glede spremembe kontaktnih podatkov pooblaščene osebe ali spremembe direktorjaInformiranje posameznikov v zvezi z obdelavo osebnih podatkov je ločena obveznost upravljavca od zagotavljanja ustrezne pravne podlage za obdelavo osebnih podatkov. Pri spremembah kot je sprememba kontakta pooblaščene osebe za varstvo osebnih podatkov ali sprememba direktorja, ne pride do spremembe namenov in obsega obdelav osebnih podatkov, ko bi bilo treba zagotoviti (novo) ustrezno pravno podlago za obdelavo osebnih podatkov. V takšnih primerih zadostuje, da so posamezniki o spremembah na primeren način obveščeni (npr. posodobitev politike zasebnosti, ki je dostopna vsem zaposlenim, obveščanje vseh zaposlenih po e-pošti o spremembah, itd.). Bistveno pri navedenem je torej, da so posamezniki na primeren način seznanjeni s spremembami.Glede spremembe kontaktnih podatkov pooblaščene osebe IP še opozarja na obveznost upravljavca po sporočanju kontaktnih podatkov nadzornemu organu za varstvo osebnih podatkov –  Informacijskemu pooblaščencu (člen 37 (7) Splošne uredbe). Če se kontaktni podatki pooblaščene osebe spremenijo, mora upravljavec spremembo sporočiti tudi IP.Lep pozdrav,Informacijski pooblaščenecMojca Prelesnik, univ. dipl. prav.informacijska pooblaščenkaPripravil:Anže Novak, univ. dipl. prav.Svetovalec Pooblaščenca za preventivo
