

Posredovanje dokazil tehničnih pregledov in posnetkov videonadzora preskuševalnih stez zavarovalnicam
+
-


Datum: 27.10.2020
Številka: 07120-1/2020/567

Kategorije: Pridobivanje OP iz zbirk, Uradni postopki, Video in avdio nadzor, Zavarovalništvo
                        Prejeli smo vašo prošnjo za mnenje, ali lahko strokovne organizacije, pooblaščene za tehnične preglede vozil zavarovalnicam za namen reševanja svojih škodnih primerov posredujejo potrdila o tehničnih pregledih vozil ter fotografije (slikovne posnetke videonadzora preskuševalnih stez), ki so bile narejene v času postopka tehničnega pregleda. Navajate, da naj bi zavarovalnice posredovale v zadnjem času tovrstne zahtevke številnim organizacijam, ki so pooblaščene za izvajanje tehničnih pregledov. Na podlagi veljavne zakonodaje ocenjujete, da strokovne organizacije slikovnih posnetkov vozil, narejenih ob tehničnem pregledu vozila, ne bi smele posredovati zavarovalnicam, saj ti posnetki predstavljajo osebne podatke in jih ni mogoče uvrstiti med historične podatke po Zakonu o zavarovalništvu. Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Strokovne organizacije lahko potrdilo o tehničnih pregledih vozil posredujejo zavarovalnicam, če te taka potrdila zahtevajo na podlagi 268. člena ZZavar-1.IP pa ni znana pravna podlaga, ki bi dopuščala tudi posredovanje slikovnih posnetkov videonadzora preskuševalnih stez.Kot že sami ugotavljate in kot je v številnih mnenjih poudaril IP, mora imeti zavarovalnica ustrezno pravno podlago za pridobivanje konkretnih podatkov (v opisanem primeru potrdil in slikovnih posnetkov videonadzora preskuševalnih stez) ob upoštevanju načela sorazmernosti in načela o omejitvi namena obdelav osebnih podatkov. Prav tako pa je tudi  upravljavec teh posnetkov (bodisi pooblaščene organizacije za tehnične preglede bodisi ministrstvo) dolžan skrbeti za zakonito obdelavo teh posnetkov in jih brez ustrezne pravne podlage ne sme posredovati naprej, saj gre brez dvoma vsaj v delu (če ne celoti) za obdelavo osebnih podatkov. Na posnetkih so namreč med drugim lahko posneti posamezniki ter vozila v lasti fizičnih oseb vključno z registrskimi tablicami.Tehnični pregled vozil je določen z Zakonom o motornih vozilih (Uradni list RS, št. 75/17 in 92/20 – ZPrCP-E, v nadaljevanju ZMV-1) in nato podrobneje opredeljen v Pravilniku o tehničnih pregledih motornih in priklopnih vozil (Uradni list RS, št. 43/19, v nadaljevanju Pravilnik). ZMV-1 jasno in strogo omejuje namen obdelave posnetkov videonadzora preskuševalnih stez ter opredeljuje, kdo lahko do posnetkov dostopa. Tako se v skladu s 56. členom ZMV-1 videonadzor preskuševalnih stez za tehnične preglede vozil izvaja zaradi nadzora pooblaščenih oseb agencije, inšpektorata, pristojnega za promet, in organov pregona nad pravilnim izvajanjem tehničnih pregledov vozil. Prav tako ZMV-1 v 56. členu omejuje dostop do posnetkov, s tem ko določa, da imajo pravico do posnetkov in podatkov pooblaščene osebe agencije, inšpektorat in organi pregona. Niti med nameni zbiranja in obdelave, niti med pooblaščenimi uporabniki torej ni določenih zavarovalnic. Namen videonadzora preskuševalnih stez namreč ni reševanje in obravnava zavarovalnih zahtevkov.Podatki, ki so v potrdilih o tehničnih pregledih vozil, pa se hranijo v evidenci registriranih vozil, ki jo vodi Ministrstvo za infrastrukturo. Dostopnost do podatkov iz evidence o registriranih vozil ima, kot navajate, Javna agencija RS za varnost prometa, Ministrstvo za notranje zadeve, Policija, registracijske organizacije, občinska redarstva in državni organi, ki opravljajo inšpekcijski nadzor nad izvajanjem ZMV-1 (prvi odstavek 64. člena ZMV-1).Zakon o zavarovalništvu (Uradni list RS, št. 93/15, 9/19 in 102/20, v nadaljevanju ZZavar-1) v 5. alineji 6. točke 8. odstavka 268. člena določa, da se  podatki iz 7. in 8. točke 8. odstavka 268. člena ZZavar-1 (to so podatki o vozniškem dovoljenju in historični podatki o zgodovini predmeta zavarovanja) zbirajo iz zbirk podatkov ministrstva, pristojnega za promet oziroma za infrastrukturo, in organizacij, ki opravljajo homologiranje in registracijo vozil. Zavarovalnice torej lahko pridobivajo historične podatke o zgodovini predmeta zavarovanja iz evidence registriranih vozil in iz zbirk organizacij, ki opravljajo homologiranje in registracijo vozil. Med temi podatki pa ni posnetkov videonadzora preskuševalnih stez, saj je namen teh posnetkov povsem drug. Strokovne organizacije tako lahko potrdilo o tehničnih pregledih vozil posredujejo zavarovalnicam, če te taka potrdila zahtevajo na podlagi 268. člena ZZavar-1, ne pa tudi slikovnih posnetkov videonadzora preskuševalnih stez, saj za to ni videti ustrezne pravne podlage. Zavarovalnice so sicer upravičene do razmeroma širokega nabora podatkov različnih upravljavcev v zvezi z obravnavo škodnih zahtevkov, kot to ureja 268. člen ZZavar-1, med temi podatki pa kot rečeno ni videonadzornih posnetkov.Lepo vas pozdravljamo.Mojca Prelesnik, univ. dipl. prav.,informacijska pooblaščenkaPripravila:Alenka Jerše, univ. dipl. prav.namestnica informacijske pooblaščenke
