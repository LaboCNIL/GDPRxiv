

Obdelave OP v postopkih na CSD
+
-


Datum: 23.03.2021
Številka: 07121-1/2021/571

Kategorije: Postopki na centrih za socialno delo
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem navajate, v so odločbi o dodelitvi otroškega dodatka, ki ga prejema vaša partnerka, navedeni tudi vaši dohodki, čeprav vas o tem nihče ne seznani in za to tudi nikoli niste dali soglasja. Vašo partnerko CSD poziva tudi k predložitvi vaših bančnih izpiskov. Ob tem se sprašujete, kako bi lahko vi pridobili podatke o njenih dohodkih.  

Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. Ob tem IP poudarja, da izven postopka inšpekcijskega nadzora ustreznosti izpolnjevanja določb Splošne uredbe s strani upravljavcev ne more presojati.
 
Za vsako obdelavo osebnih podatkov mora biti podana pravna podlaga in v konkretnem primeru je pravna podlaga za obdelavo osebnih podatkov v postopku na CSD podana v točki (c) člena 6 (1) Splošne uredbe, če je potrebna za izpolnitev zakonske obveznosti, ki velja za upravljavca. CSD o pravicah iz javnih sredstev odloča v skladu z Zakonom o uveljavljanju pravic iz javnih sredstev (ZUPJS) in Zakonom o splošnem upravnem postopku (ZUP). V postopku je potrebno ugotoviti dejansko stanje in v ta namen ugotoviti vsa dejstva, ki so pomembna za zakonito in pravilno odločbo. Vodenje postopka in presojanje, katera dejstva bo pri odločanju upošteval, je strokovna presoja CSD, v katero IP ne more posegati, saj to ni v njegovi pristojnosti, zato se o tem tudi v okviru tega mnenja ne more opredeliti, vam pa pojasnjujemo, da se na podlagi določb ZUPJS pri ugotavljanju upravičenosti do otroškega dodatka oz. višine le-tega ugotavljajo dohodki in premoženje vseh družinskih članov oz. tistih oseb, ki so določene v 10. členu ZUPJS. CSD mora torej v postopku ugotavljati premoženje in dohodke vseh družinskih članov oz. članov, ki jih upošteva pri odločanju o pravicah iz javnih sredstev, saj ti dohodki in premoženje vplivajo na odločitev, in da utemelji svojo odločitev, mora dohodke in premoženje v obrazložitvi odločbe tudi navesti.
 
Glede možnosti pridobivanja podatkov o dohodkih vaše partnerke pa vam pojasnjujemo, da bi te podatke lahko dobili, če bi za to bila podana pravna podlaga za obdelavo osebnih podatkov. Vsak posameznik, na katerega se nanašajo osebni podatki, pa ima na podlagi člena 15 Splošne uredbe pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in informacije, ki so opredeljene v tem členu. To pomeni, da imate pravico do seznanitve z lastnimi osebnimi podatki, ne morete pa se seznaniti z osebnimi podatki vaše partnerke.
 
 
Lepo vas pozdravljamo,
 
Mojca Prelesnik, univ. dipl. prav.,
informacijska pooblaščenka
 
