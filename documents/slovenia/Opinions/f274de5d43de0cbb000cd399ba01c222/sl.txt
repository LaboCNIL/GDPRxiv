

Sistematično pridobivanje podatkov o izbranih osebnih zdravnikih s strani delodajalca
+
-


Datum: 17.06.2022
Številka: 07121-1/2022/680

Kategorije: Delovna razmerja
                        Pri Informacijskem pooblaščencu (IP) smo dne 15. 6. 2022 prejeli vaše vprašanje, ali je dopustno, da v nekaterih podjetjih zaposlenim dajo v izpolnitev obrazce, na katerih morajo navesti podatke o izbranem osebnem zdravniku. 
 
 
Ker smo na podlagi podobnega vprašanja že izdali mnenje št. 0712-1/2017/375 (27. 2. 2017), ki žal pomotoma ni objavljeno na naši spletni strani, vam pojasnjujemo:

 Po mnenju IP je delodajalec upravičen, da od upravljavca, ki podatke ima (npr. ZZZS, NIJZ) pridobi podatek o delavčevem izbranem osebnem zdravniku (osebno ime, strokovni naziv, naziv izvajalca zdravstvene dejavnosti) zgolj pod pogojem, da za pridobitev podatka izkaže konkretno potrebo, ki mora biti v zvezi z uresničevanjem pravic in obveznosti iz delovnega razmerja;
 Delodajalec ni upravičen do sistematičnega in vnaprejšnjega zbiranja podatkov o IOZ delavcev izven konkretnih potreb.

Zgornje mnenje velja tudi za zbiranje podatkov neposredno od delavcev.
 
 
Enako izhaja iz mnenja št. 0712-681/2007/2, ki pa je objavljeno na naši spletni strani.
 
Lepo pozdravljeni,
mag. Urban Brulc, univ. dipl. prav.
samostojni svetovalec IP
