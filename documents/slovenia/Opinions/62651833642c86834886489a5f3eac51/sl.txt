

Vsebina e-pošte
+
-


Datum: 11.05.2021
Številka: 07121-1/2021/901

Kategorije: Elektronska pošta
                         Informacijski pooblaščenec (v nadaljevanju IP) je po elektronski pošti prejel vaš dopis, v katerem navajate, da želite kot starš ostalim staršem poslati e-pošto, v katerem bi jih prosili za izkušnje njihovih otrok z določenim učencem na šoli. Osebnih podatkov in imen otrok ne bi razkrivali naprej. Zanima vas, ali bi s tem kršili Splošno uredbo o varstvu podatkov.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
IP uvodoma poudarja, da je otrokom zaradi duševne in telesne nezrelosti poleg temeljnih pravic in svoboščin zagotovljeno tudi posebno varstvo. Tako Ustava Republike Slovenije (Uradni list RS, št. 33/91-I in naslednji; Ustava) določa, da otroci uživajo posebno varstvo in skrb, otrok pa je na primer tudi nosilec vseh posebnih pravic opredeljenih v Konvenciji Združenih narodov o otrokovih pravicah in Evropski konvenciji o uresničevanju otrokovih pravic. Področje zasebnosti in varstva osebnih podatkov otrok je zatorej še posebej občutljivo, zaradi česar velja pri tem ravnati s posebno skrbnostjo.
 
V zvezi z vašimi navedbami IP pojasnjuje, da se z določbami Splošne uredbe o varstvu podatkov in ZVOP-1 ne varuje zasebnost posameznika v širšem smislu, kot to npr. zagotavlja 35. člen Ustave Republike Slovenije (Uradni list RS, št. 33/91-I in naslednji; Ustava), pač pa se varuje zgolj tisti del t.i. informacijske zasebnosti, ki jo zagotavlja 38. člen Ustave. Določbe Splošne uredbe o varstvu podatkov in ZVOP-1 namreč varujejo oziroma se uporabljajo le za obdelavo osebnih podatkov, ki se v celoti ali delno izvaja z avtomatiziranimi sredstvi, in za obdelavo osebnih podatkov, ki so del zbirke ali so namenjeni oblikovanju dela zbirke, ki se ne izvaja z avtomatiziranimi sredstvi, kot to določa člen 2(1) Splošne uredbe o varstvu podatkov. Sama izmenjava osebnih mnenj v okviru dopisovanja med posamezniki bo načeloma sodila v okvir širše pravice do zasebnosti iz 35. člena Ustave, katera sodi v pristojnost sodišč.
 
Splošna uredba o varstvu podatkov opredeljuje pojma osebni podatek in obdelava v členu 4(1). Osebni podatek pomeni katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika (prva točka). Obdelava pomeni vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje (druga točka).
 
V kolikor se torej v konkretnem primeru ne bi obdelovalo osebnih podatkov v smislu člena 2(1) Splošne uredbe o varstvu podatkov, se določbe Splošne uredbe o varstvu podatkov in ZVOP-1 sploh ne bi uporabljale, s čimer bi bil izključena tudi pristojnost IP. V kolikor pa bi na primer pridobivali ali razširjali osebne podatke, ki se vodijo v zbirkah osebnih podatkov, pa bi bila obdelava osebnih podatkov zakonita le in kolikor bi za to obstajala eno od pravnih podlag iz člena 6 Splošne uredbe o varstvu podatkov.
 
Lep pozdrav,
 
                                                                                   Mojca Prelesnik,
                                                                                   informacijska pooblaščenka
 
Žiga Veber,
državni nadzornik
za varstvo osebnih podatkov
 
