

Videonadzor uporabnice osebne asistence
+
-


Datum: 29.10.2020
Številka: 07121-1/2020/1943

Kategorije: Video in avdio nadzor
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje glede namestitve kamere v zasebnem stanovanju za namen varnosti uporabnice osebne asistence. Navedli ste, da uporabnica zaradi bolezni potrebuje nadzor in pomoč, zato je pri njej zaposlenih več osebnih asistentk, ki ji nudijo 24-urno stalno pomoč in oskrbo. Včasih zaradi odsotnosti asistentk vso oskrbo (po navadi tekom noči) prevzame partner uporabnice, ki ni nameščen v isti sobi kot uporabnica. Zaradi lažjega nadzora, spremljanja potreb in zagotavljanja varnosti uporabnice želi v njeno sobo namestiti kamero, s pomočjo katere bi iz svoje sobe lahko spremljal, ali uporabnica kaj potrebuje.Sprašujete, ali je v opisanem primeru namestitev kamere sporna, saj običajno v prostoru, kjer bi bila nameščena kamera, redno zaposlene osebne asistentke vsakodnevno opravljajo svoje delo.***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.  Na podobno vprašanje kot je vaše, je IP v preteklosti že odgovarjal, npr. v mnenju Videonadzor in spremljanje žive slike za domače potrebe, št. 07121-1/2020/255 z dne 27.2.2020, zato vam predlagamo, da se z njim seznanite.V drugem odstavku 2. člena Splošne uredbe je določeno, da se ta uredba ne uporablja za obdelavo osebnih podatkov s strani fizične osebe med potekom popolnoma osebne ali domače dejavnosti. Kot smo navedli v citiranem mnenju, se šteje takšna oblika videonadzora zaradi podpore pri oskrbi uporabnice za osebno oz. domačo dejavnost in se zanjo Splošna uredba posledično ne uporablja. Ne glede na navedeno, pa lahko neupravičeno slikovno snemanje brez soglasja in če se s tem občutno poseže v zasebnost posameznika pomeni tudi kaznivo dejanje po 138. členu Kazenskega zakonika (Uradni list RS, št. 50/12 – uradno prečiščeno besedilo, 6/16 – popr., 54/15, 38/16, 27/17, 23/20 in 91/20). Glede na to, da nameravani ukrep verjetno predstavlja občuten poseg v zasebnost uporabnice, kot tudi osebja, ki izvaja oskrbo na domu, vam svetujemo, da izvajalec videonadzora pridobi soglasje vseh oseb, ki bi jih videonadzorni sistem zajel, tako oskrbovane osebe oz. njenega morebitnega skrbnika kot tudi osebja, ki izvaja pomoč in oskrbo na domu. Da bi se zmanjšal poseg v zasebnost uporabnice in osebja, pa je morda za premisliti o sprejemu alternativnih ukrepov, npr. na način, da je kamera vklopljena zgolj ponoči. Kljub sprejemu manj invazivnih ukrepov v zasebnost posameznikov pa morajo biti, kot smo poudarili v mnenju št. 07121-1/2020/255, o videonadzoru osebe najmanj obveščene tudi tedaj, ko ne gre za občutni poseg v zasebnost posameznika.V upanju, da ste prejeli odgovor na svoje vprašanje, vas lepo pozdravljamo.Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                              Barbara Pirš, univ.dipl.prav.,Svetovalka Pooblaščenca za preventivo                                   
