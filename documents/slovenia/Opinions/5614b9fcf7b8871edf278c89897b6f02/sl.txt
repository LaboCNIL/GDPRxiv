

Evidenčni listi samotestiranja otrok v šoli
+
-


Datum: 03.12.2021
Številka: 07121-1/2021/2425

Kategorije: Šolstvo, Zdravstveni osebni podatki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da glasbena šola od vas zahteva ne samo vpogled v podpisano soglasje, ki ste ga posredovali osnovni šoli, ampak zahteva tudi, da osnovna šola izpolnjuje evidenčni list učencev v zvezi s hitrim samotestiranjem. Zanima vas, ali lahko osnovna ali glasbena šola vodita tovrstne evidenčne liste učencev.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
Uvodoma sicer pripominjamo, da vašemu sporočilu ni bila pripeta priponka, ki jo omenjate, vendar vam IP odgovarja ne glede na to okoliščino, saj posameznih obdelav osebnih podatkov, vzorcev evidenčnih listov, izjav in podobnega v mnenju tako ali tako ne smemo komentirati. Zato vam skladno s svojimi pristojnostmi podajamo splošno neobvezno mnenje.
 
Pojasnjujemo vam, da je Informacijski pooblaščenec izdal Smernice o izpolnjevanju PCT pogoja za šole (https://www.ip-rs.si/fileadmin/user_upload/Pdf/smernice/Smernice%20PCT%20za%20%C5%A1ole.pdf). V 5. točki omenjenih smernic se IP opredeljuje glede evidenc beleženja izpolnjevanja pogoja PCT z namenom, da je otrok lahko oproščen samotestiranja. Smernice navajajo:
 
Trenutno veljavni odlok učencem osnovnih šol in dijakom za potrebe izvajanja vzgojno-izobraževalnega programa nalaga obvezno testiranje s testi HAG za samotestiranje v vzgojno-izobraževalnem zavodu, pod nadzorom osebe, ki jo določi ravnatelj. V skladu z odlokom lahko šola na podlagi soglasja staršev ali drugih zakonitih zastopnikov (če gre za mladoletnega otroka) vpogleda v dokazilo glede izpolnjevanja pogoja PCT za učenca ali dijaka, vendar le z namenom, da se tem učencem in dijakom ni potrebno samotestirati. 
 
Predpis ne predvideva, da bi se glede izpolnjevanja pogoja PCT lahko vodili seznami. IP je mnenja, da v kolikor je to potrebno za organizacijo vzgojno-izobraževalnega programa in v korist otrok, lahko posamezen učitelj za posamezen razred v obliki neformalnega pripomočka vodi svoj seznam učencev ali dijakov, ki PCT pogoj že izpolnjujejo, vendar le z namenom, da otrokom oziroma njegovim staršem ali zakonitim zastopnikom ni potrebno vsakič znova dokazovati izpolnjevanje PCT pogoja, in ne za druge namene. V skladu z načelom najmanjšega obsega podatkov lahko takšen seznam obsega le tiste podatke, ki so nujno potrebni za namen njihovega zbiranja - ime in priimek ter do kdaj posameznik izpolnjuje pogoj PCT (brez beleženja drugih podatkov, ki niso ključni, npr. ali je posameznik prebolevnik, ali je cepljen, vrsta cepiva in izvajalec cepljenja). Hrani jih lahko le toliko časa, kot je to nujno potrebno za namen njihovega zbiranja. Poleg tega je potrebno zagotoviti, da se druge osebe ne morejo seznaniti z osebnimi podatki otrok ali dijakov, temveč so ti dostopni le za to pooblaščeni osebi. 
 
IP opozarja, da ni nikakor dovoljeno voditi centralnih seznamov oziroma evidenc glede izpolnjevanja pogoja PCT učencev ali dijakov na ravni šole. Prav tako šola nima pravne podlage za hrambo dokazil glede izpolnjevanja pogojev PCT učencev ali dijakov, temveč lahko pooblaščeni učitelj ali ravnatelj v dokazilo le vpogleda. Šola mora zagotoviti, da se v tem procesu čim bolj spoštuje zasebnost otrok in da se celoten postopek izvaja na način, ki varuje pravice in koristi otrok.
 
Skladno z zgoraj navedenim IP tudi ne vidi podlage za ustvarjanje evidenc oziroma seznamov vsakokratnega testiranja učencev, ki bi bili kakor koli centralno vodeni.
 
V preteklih dneh in tednih se je postavilo tudi vprašanje dopustnosti zbiranja soglasij ali nesoglasij staršev za izvajanje samotestiranja. Ker Vlada RS v trenutno veljavnem Odloku o začasnih ukrepih za preprečevanje in obvladovanje okužb z nalezljivo boleznijo COVID-19 (Uradni list RS, št. 174/21 in 177/21; v nadaljevanju Odlok) ni določila ničesar glede zbiranja in hrambe soglasij oz. nesoglasij staršev k izvajanju samotestiranja, IP tega žal ne more komentirati in podajati svojega mnenja.
 
V kolikor je govora o evidenčnih listih, ki jih imajo otroci pri sebi z namenom dokazovanja, da so se v šoli že samotestirali, po mnenju IP ni sporno, da otroci takšne evidenčne liste imajo, saj šola v zvezi s tem ne vodi nobenih seznamov, ampak zgolj otroku potrdi, da je izvedel samotestiranje. Otrok ima torej evidenčni list pri sebi, da mu ni treba dvakrat izvajati testiranja, kar je tudi smisel določbe sedmega odstavka 8. člena Odloka. Slednji določa, da se za učence, ki izvajajo testiranje s testi HAG za samotestiranje, šteje, da za udeležbo v glasbeni šoli, obšolskih dejavnostih in pri kolektivnem uresničevanju verske svobode izpolnjujejo pogoj PCT. Centralno zbiranje takšnih evidenčnih listov ni predvideno in po mnenju IP glede na obstoječo zakonodajo tudi ne bi bilo dopustno.
 
IP izvajanja odloka ne more komentirati z vidika, v katere dokumente ima glasbena šola poleg takega evidenčnega lista pravico vpogledovati, saj iz odloka izhaja, da bi moral zadoščati vpogled v evidenčni list za tekoči dan oz. 48-urno obdobje in ne tudi v soglasje staršev. Dejstvo namreč je, da če se je otrok samotestiral v šoli (s soglasjem staršev za samotestiranje) in ima izpolnjen evidenčni list, ni nikakršne potrebe, da bi glasbena šola poleg evidenčnega lista (ki ga potrjenega prinese otrok / starš in ga šola ne vodi centralizirano) vpogledovala v soglasja staršev.
 
 
Glede ostalih vidikov izvajanja Odloka, ki se ne tičejo obdelave osebnih podatkov v smislu Splošne uredbe, vas lahko napotimo, da se obrnete na Ministrstvo za izobraževanje, znanost in šport kot resorno ministrstvo.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                  
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
