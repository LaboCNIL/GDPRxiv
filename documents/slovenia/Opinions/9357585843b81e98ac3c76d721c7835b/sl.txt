

Podatki občanov iz CRP
+
-


Datum: 01.03.2022
Številka: 07120-1/2022/64

Kategorije: Društva, Občine, Pridobivanje OP iz zbirk
                        Informacijski pooblaščenec (v nadaljevanju: IP) je prejel vaše zaprosilo za mnenje, v katerem nas seznanjate, da se je na vas obrnilo društvo upokojencev, ki izvaja program »Starejši za starejše«. V ta namen naj bi vas to konkretno društvo zaprosilo za posredovanje osebnih podatkov vaših občanov in sicer za posredovanje imena in priimka, naslova ter datuma rojstva za osebe rojene v letih 1950, 1951 in 1952. Zanima vas, ali lahko oz. na podlagi česa pridobite te podatke iz CRP ter ali jih lahko posredujete društvu.        
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov),  7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem. 
 
Uvodoma pojasnjujemo, da je za vsako obdelavo osebnih podatkov, tudi za njihovo posredovanje, treba imeti ustrezno in zakonito pravno podlago. Pravne podlage so določene v členu 6 Splošne uredbe in za javni sektor (kamor sodijo tudi občine) je to v skladu s še veljavnim prvim odstavkom 9. člena ZVOP-1 načeloma lahko le zakon. Z zakonom pa se lahko tudi določi, da se določeni osebni podatki obdelujejo le na podlagi osebne privolitve posameznika.
 
Področni zakon v smislu prvega odstavka 9. člena ZVOP-1 je v konkretnem primeru Zakon o lokalni samoupravi (v nadaljevanju ZLS), ki v 21. členu določa, da lokalna skupnost samostojno opravlja lokalne zadeve javnega pomena, med katere (med drugim) sodijo tudi pospeševanje služb socialnega skrbstva, za predšolsko varstvo, osnovno varstvo otroka in družine, za socialno ogrožene, invalide in ostarele ter pospeševanje vzgojno izobraževalnih, informacijskih, dokumentacijskih, društvenih, in drugih dejavnosti na svojem območju.
ZLS opredeljuje tudi pooblastila občine glede obdelave osebnih podatkov v 21.a členu, po katerem občina lahko pridobiva in obdeluje o posameznikih naslednje osebne podatke: EMŠO, osebno ime, naslov stalnega ali začasnega prebivališča, datum in kraj rojstva oziroma datum smrti, podatke o osebnih vozilih, podatke o nepremičninah ter druge osebne podatke v skladu z zakonom. Na podlagi zahteve, ki vsebuje navedbo pravne podlage obdelovanja osebnih podatkov, lahko občina osebne podatke pridobi tudi od upravljavca centralnega registra prebivalstva, matičnega registra, zemljiškega katastra ali drugega upravljavca, če tako določa zakon. Upravljavec zbirke podatkov pa mora občini omogočiti dostop tudi do drugih podatkov iz zbirke, če je to določeno z zakonom in če te podatke občina potrebuje za izvajanje svojih z zakonom določenih pristojnosti. 
Občina ima torej za opravljanje nalog iz 21. člena ZLS pravno podlago za pridobivanje podatka o imenu in priimku, naslovu ter datumu rojstva, a zgolj za opravljanje nalog iz svojih pristojnosti. Teh podatkov občina ne sme naprej obdelovati za druge namene ali iz njih ustvarjati novih zbirk osebnih podatkov za druge namene. Prav tako občina ne more brez ustrezne pravne podlage osebnih podatkov posredovati tretjim. Občina torej sama kot upravljavec zbirk osebnih podatkov, natančno in skrbno presoja katere podatke in za katere konkretne primere jih obdeluje – torej skrbi za načelo zakonitosti in sorazmernosti. 
Če občina izvedbo posameznih svojih nalog prenese na drug subjekt, bi lahko v zvezi s tem temu subjektu posredovala tudi tiste osebne podatke, ki so za to potrebni. Prenos izvedbe posameznih izvirnih nalog občine na drug subjekt in s tem povezano posredovanje osebnih podatkov, ki jih občina zakonito obdeluje ter so potrebni in primerni za izvedbo teh nalog mora biti v takem primeru ustrezno formaliziran. Konkretne presoje, ali opisani projekt (torej pridobivanje in posredovanje podatkov o starejših občanih za izvedbo projekta »Starejši za starejše« konkretnemu društvu) temu zadosti, IP v okviru mnenja ne more izvesti zgolj na podlagi predstavljenih podatkov, ampak je to vaša naloga. IP pri tem poudarja, da ne more in ne sme izven postopka inšpekcijskega nadzora oziroma drugega upravnega postopka presojati konkretnih obdelav osebnih podatkov. Iz opisa primera ni razvidno, ali gre v primeru, ki ga navajate, za primer, ko bi občina na društvo prenesla pooblastilo za izvajanje določenih izvirnih nalog občine iz 21. člena ZLS.
Sklepno pa vas še opozarjamo na načelo najmanjšega obsega podatkov, ki določa, da morajo biti (pod pogojem, da obstaja pravna podlaga) osebni podatki, ki se obdelujejo; ustrezni, relevantni in omejeni na to, kar je potrebno za namene, za katere se obdelujejo. Navedeno načelo pomeni, da je potrebno obdelovati samo toliko osebnih podatkov, kolikor je nujno potrebno za izvrševanje zakonitih pristojnosti, nalog ali obveznosti. V tej luči IP še svetuje, da v kolikor bi presodili, da obstaja pravna podlaga za posredovanje osebnih podatkov društvu, obdelujete (vi in tudi društvo) le tiste posamezne kategorije osebnih podatkov, ki so nujno potrebne za dosego zastavljenega cilja. 
Ob tem pa še poudarjamo, da mora vse odločitve o obdelavi osebnih podatkov sprejeti upravljavec osebnih podatkov, ki zanje tudi odgovarja. Pri zadevnem mnenju gre torej le za usmeritve in navedbo relevantnih pravnih podlag, končna odločitev pa je prepuščena vam.
V upanju, da ste dobili odgovor na vaša vprašanja, vas lepo pozdravljamo.
 
Mojca Prelesnik, univ.dipl.prav.,
informacijska pooblaščenka
 
Pripravil:
Grega Rudolf,   
asistent svetovalca pri IP
