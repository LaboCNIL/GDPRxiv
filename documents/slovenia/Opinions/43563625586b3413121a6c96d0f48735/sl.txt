

Podatki na zdravniškem spričevalu izvajalca medicine dela
+
-


Datum: 19.08.2021
Številka: 07121-1/2021/1544

Kategorije: Delovna razmerja, Zdravstveni osebni podatki
                        Pri Informacijskem pooblaščencu (IP) smo dne 10. 8. 2021 prejeli vaše vprašanje o tem, ali je sporno, če zdravnica po izvedenem preventivnem pregledu delavca izda spričevalo, v katerem navede:

da je delavec delazmožen z omejitvami,
da se priporoča večkratne odmore, ne prisilne drže in manj nočnega dela ter
da mora delo opravljati s korekcijo vida za daleč.

 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Pi tem še pojasnjujemo, da se IP izven inšpekcijskega postopka ne more konkretno in dokončno opredeljevati do obdelave osebnih podatkov v posamičnih primerih.
 
 
Po mnenju IP ni sporno, če izvajalec medicine dela na zdravniško spričevalo, ki ga prejme delodajalec, zapiše zdravstvene omejitve, predlagano drugo delo in predlagane ukrepe, vse brez navajanja konkretnih diagnoz oziroma konkretnih zdravstvenih razlogov za omejitve in predloge.  
 
 
 
O b r a z l o ž i t e v:
 
Na splošno drži, da ima delodajalec zelo omejene možnosti (pravne podlage) za pridobivanje zdravstvenih osebnih podatkov delavcev. V konkretnem primeru je podlaga za obdelavo nujno potrebnih delavčevih osebnih podatkov v (b) točki drugega odstavka 9. člena Splošne uredbe o varstvu podatkov v povezavi z 48. členom Zakona o delovnih razmerjih in 36. členom Zakonom o varnosti in zdravju pri delu ter Pravilnikom o preventivnih zdravstvenih pregledih delavcev.
 
V skladu s Pravilnikom o preventivnih zdravstvenih pregledih delavcev (gl. priloga 2 in 4) zdravniško spričevalo (lahko) vsebuje tudi konkretne omejitve, predlagano drugo delo, čas neizpolnjevanja pogojev za delo, dejstvo nedokončanih zdravstvenih storitev in predlagane ukrepe na področju varnosti in zdravja pri delu. V vašem primeru zato načeloma ni videti, da bi opisane navedbe očitno presegale pooblastila zdravnika (zlasti, če je pomanjkljiv vid razlog za omejitev), vendar kot že rečeno, IP ne more izven konkretnega postopka in poznavanja vseh okoliščin primera vnaprej presojati pravilnosti postopanja zdravnika. Drugače bi bilo, če bi bili poleg obravnavanih zapisov zraven navedeni konkretni zdravstveni razlogi za omejitve in predloge (npr. diagnoze, konkretne izvedene ali načrtovane zdravstvene storitve).
 
Predlagamo vam, da se pred morebitnim ukrepanjem seznanite še z izvodom spričevala, ki ga je neposredno prejel delodajalec, saj praviloma delavec prejme razširjeno mnenje, ki vsebuje več zdravstvenih podatkov kot formalno spričevalo, ki je namenjeno delodajalcu.
 
V skladu s tem mnenjem so tudi podobna mnenja IP št. 07121-1/2020/2287, 0712-1/2019/967, 07121-1/2020/1956 in 07121-1/2020/1710, ki so dostopna s pomočjo iskalnika na spletni strani IP.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
