

Pridobivanje informacije o imenu in priimku prijavitelje
+
-


Datum: 04.01.2022
Številka: 07121-1/2021/2629

Kategorije: Inšpekcijski postopki
                        Informacijskemu pooblaščencu (v nadaljevanju IP) ste dne 16. 12. 2021 poslali zaprosilo za mnenje, v katerem navajate, da bi radi izvedeli; kdo je na medobčinski inšpektorat podal prijavo zoper vas. Dodatno nas prosite, da vam posredujemo pravno podlago (zakon in člen) iz katere to izhaja.
 
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov; v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi zgoraj navedenimi vprašanji.
 
IP pojasnjuje, da je po drugem odstavku 16. člena Zakona o inšpekcijskem nadzoru (Uradni list RS, št. 43/07 – uradno prečiščeno besedilo in 40/14; v nadaljevanju ZIN) inšpektor dolžan varovati tajnost vira prijave in vira drugih informacij, na podlagi katerih opravlja inšpekcijski nadzor. Glede na navedeno lahko inšpekcijski organ podatke o prijavitelju uporabi zgolj v obsegu, kot je to nujno za izvrševanje njegovih zakonitih pristojnosti, nalog ali obveznosti, kot je zbiranje prijav, vprašanj in pripomb, njihovo reševanje in shranjevanje (arhiviranje). Dodatna obveznost varovanja tajnosti vira prijave izhaja tudi iz četrtega odstavka 24. člena ZVOP-1, ki določa, da so funkcionarji, zaposleni in drugi posamezniki, ki opravljajo dela in naloge pri osebah, ki obdelujejo osebne podatke, dolžni varovati tajnost osebnih podatkov, s katerimi se seznanijo pri opravljanju njihovih funkcij, del in nalog, in sicer tudi še po prenehanju funkcije, zaposlitve ali opravljanja takšnih del in nalog.
 
Inšpekcijski organ torej tretjim osebam ne sme posredovati podatkov prijavitelja (še zlasti pa ne inšpekcijskemu zavezancu, torej tistemu, zoper katerega teče inšpekcijski postopek), razen če zakon ne bi določal drugače, kar pa iz trenutne zakonske ureditve ne izhaja. 
 
IP dodatno pojasnjuje, da za tolmačenje postopkovnih vidikov ZIN ni pristojen, temveč se lahko z vašimi morebitnimi povezanimi vprašanji obrnete na resorno ministrstvo in sicer Ministrstvo za javno upravo.
                                                                                                                                    
V upanju, da vam je naš odgovor v pomoč, vas lepo pozdravljamo.
 
 
Mojca Prelesnik, univ. dipl. prav.,
informacijska pooblaščenka
