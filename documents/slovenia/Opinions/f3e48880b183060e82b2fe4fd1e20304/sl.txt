

Pridobitev certifikata o polnem cepljenju za prebolevnike brez rezultata PCR testiranja
+
-


Datum: 21.09.2021
Številka: 07121-1/2021/1867

Kategorije: Pravica do popravka
                        Pri Informacijskem pooblaščencu (IP) smo dne 16. 9. 2021 prejeli vaše zaprosilo za nasvet glede problematike prebolevnikov COVID-19, ki se – zaradi takratnih strokovnih usmeritev glede obravnave obolelih družinskih članov – niso testirali in so bili kasneje cepljeni z enim odmerkom cepiva, ki ga je sicer (tj. za tiste, ki niso preboleli COVID-19) treba prejeti dvakrat. Zato imajo na certifikatu označbo o nepopolnem cepljenju (1/2), čeprav so ustrezno zaščiteni proti COVID-19 že z enim odmerkom cepiva. 
 
Po proučitvi vaše vloge s prilogami ugotavljamo, da se nanaša na področje strokovnih in predpisanih usmeritev za obravnavo prebolevnikov brez uradnega rezultata testiranja na okužbo, kar pa ne spada na področje varstva osebnih podatkov. Zato vaše vprašanje žal ne spada v pristojnost IP. IP lahko daje le mnenja na konkretno problematiko obdelave osebnih podatkov, ki pa v vašem primeru ni razvidna.
 
Edini nasvet, ki se potencialno lahko tiče varstva osebnih podatkov je, da lahko pri upravljavcu (izdajatelju potrdila) vložite zahtevo za popravek osebnih podatkov po 16. členu Splošne uredbe (EU) o varstvu podatkov. Ta določa, da »ima posameznik, na katerega se nanašajo osebni podatki, pravico doseči, da upravljavec brez nepotrebnega odlašanja popravi netočne osebne podatke v zvezi z njim. Posameznik, na katerega se nanašajo osebni podatki, ima ob upoštevanju namenov obdelave, pravico do dopolnitve nepopolnih osebnih podatkov, vključno s predložitvijo dopolnilne izjave«. Postopek z zahtevo je urejen v 12. členu omenjene uredbe. V zahtevi je treba dokazati, da so podatki, ki jih upravljavec vodi napačni. V primeru zavrnitve ali molka upravljavca (rok za odločitev je 1 mesec) imate možnost pritožbe, o kateri odloča IP. Brez namena prejudiciranja zadeve zgolj informativno pojasnjujemo, da v konkretnem primeru najverjetneje ne gre za problem napačnih ali netočnih osebnih podatkov. Podatki na certifikatu so formalno pravilni (odražajo dejansko stanje), problem je le v strokovnih in predpisanih usmeritvah, ki ne priznavajo polnega cepljenja za prebolevnike brez pozitivnega uradnega rezultata testiranja na okužbo.
 
Zahvaljujemo se za razumevanje in vas lepo pozdravljamo,
 
mag. Urban Brulc, univ. dipl. prav.
samostojni svetovalec IP
