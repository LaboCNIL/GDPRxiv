

Posredovanje odločbe o usmerjanju ali zapisnka MDT izvajalcu dodatne strokovne pomoči za otroke
+
-


Datum: 07.10.2021
Številka: 07121-1/2021/2006

Kategorije: Šolstvo, Zdravstveni osebni podatki
                        Pri Informacijskem pooblaščencu (IP) smo dne 2. 10. 2021 prejeli vaše dodatno vprašanje o tem, ali lahko zavod, v katerem so zaposleni »mobilni učitelji«, od vrtca oziroma šole zahteva, da mu posreduje odločbe otrok ali zapisnike multidisciplinarnih timov (slednje velja za vrtce). Nek zavod ima zaposlene mobilne učitelje, ki izvajajo dodatno strokovno pomoč na šolah in vrtcih, kjer torej niso zaposleni, ampak izvajajo kot zunanji izvajalci dodatno strokovno pomoč za otroke, ki so v vrtcih in šolah. Zanima vas tudi, na podlagi česa ta zavod sploh lahko obdeluje osebne podatke, ki jih na tak način pridobi (odločbe, zapisniki). Vaše vprašanje se navezuje na naše predhodno mnenje št. 07121-1/2021/1941.
 
Ob navezovanju na naše mnenje št. 07121-1/2021/1941 vam dodatno pojasnjujemo, da je pravilni način seznanjanja izvajalcev dodatne strokovne pomoči (“mobilnih učiteljev”) v neposrednem stiku med šolskim svetovalnim delavcem in učiteljem. Tako je moč sklepati iz določb Pravilnika. Ne moremo pa vam potrditi, da gre gotovo za nezakonito ravnanje, če se dokumentacija posreduje zavodu, kjer so ti učitelji zaposleni, zavod pa potem – ob nujnem upoštevanju načel varstva osebnih podatkov – zaradi priprav na delo posreduje dokumentacijo pristojnim učiteljem. Nenazadnje je treba upoštevati, da sta v pogodbenem odnosu šola ter zavod, in ne šola ter „mobilni učitelj“, in da naj bi bil „mobilni učitelj“ zaradi učinkovitosti dela seznanjen s pomembnimi informacijami o otroku še pred neposrednim začetkom dela z otrokom. Seveda je vsaka druga uporaba pridobljenih dokumentov v zavodu nedopustna.
 
Prav tako ne moremo na splošno potrditi, da posredovanje celotnega dokumenta (namesto „strokovno interpretiranih informacij“) pomeni prekomerno obdelavo osebnih podatkov. Vse je odvisno od okoliščin konkretnega primera, ki pa jih ne poznamo in jih izven inšpekcijskega postopka tudi ne moremo ugotavljati (npr. svetovalni delavec šole lahko strokovno oceni, da je v nekem primeru pomemben celoten dokument).
 
Če menite, da je v vašem primeru prišlo do kršitve varstva osebnih podatkov (npr. posredovanje podatkov brez pravne podlage, notranje neupravičeno razkrivanje podatkov pri zavodu, posredovanje prekomernih podatkov, kršitev pravil varnosti podatkov ipd.), lahko pri IP vložite pritožbo. Pri tem si lahko pomagate s obrazcem „ZIN PRIJAVA“, ki je dostopen na spletni strani IP pod zavihkom „obrazci“.
 
Glede na to, da Pravilnik le dopušča določeno obdelavo osebnih podatkov, ne gre za obvezno razkritje oziroma obvezno posredovanje osebnih podatkov zunanjemu zavodu ali učitelju. To praktično pomeni, da učitelj ali zavod ne moreta pod grožnjo prisile zahtevati posredovanja podatkov od šole oziroma vrtca.
 
Lepo vas pozdravljamo,
 
mag. Urban Brulc, univ. dipl. prav.
samostojni svetovalec IP
