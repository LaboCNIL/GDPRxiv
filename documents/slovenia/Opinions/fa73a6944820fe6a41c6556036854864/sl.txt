

Zahteva letalskega prevoznika za posredovanje podatkov
+
-


Datum: 31.05.2020
Številka: 07121-1/2020/960

Kategorije: Pravica do seznanitve z lastnimi osebnimi podatki, Pravne podlage
                        Informacijski pooblaščenec (v nadaljevanju: IP) je prejel vaše zaprosilo za mnenje glede zahteve letalskega prevoznika po posredovanju podatkov o potnikih.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da lahko podaja nezavezujoča mnenja in pojasnila, ne sme pa izven konkretnih inšpekcijskih postopkov preverjati primernosti izbrane pravne podlage ali namenov oziroma obsega obdelave osebnih podatkov v konkretnem primeru.IP pojasnjuje, da Splošna uredba o varstvu podatkov v prvem odstavku 6. člena določa različne pravne podlage za zakonito obdelavo osebnih podatkov. Obdelava je tako zakonita le in kolikor je za konkretni namen obdelave in konkretne osebne podatke izpolnjen eden od naslednjih pogojev:(a)  posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;(b)   obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;(c)    obdelava je potrebna za izpolnitev zakonske obveznosti, ki velja za upravljavca;(d)   obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;(e)   obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;(f)    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.Za zakonito obdelavo osebnih podatkov potnikov mora torej obstajati ena izmed naštetih pravnih podlag. V primeru rezervacije oziroma plačila letalskih kart pravno podlago za obdelavo osebnih podatkov navadno predstavlja točka (b) točke člena 6(1) Splošne uredbe o varstvu podatkov. IP ob tem pojasnjuje, da so običajno del takšne pogodbe tudi splošni pogoji poslovanja letalskega prevoznika, ki urejajo najrazličnejša vprašanja v zvezi z rezerviranim letom, med katerimi je navadno tudi način povrnitve stroškov oziroma ravnanje v primeru odpovedi ali sprememb letov. IP vam zato svetuje, da temeljito preverite postopek rezervacije letalske karte in vključene dokumente, ki so bili sestavni del tega postopka ter način ravnanja, ki ga ti dokumenti predvidevajo za primer odpovedi leta. Vsekakor pa se mora upravljavec (v konkretnem primeru letalski prevoznik) izogniti kakršni koli nejasnosti glede veljavne pravne podlage za posamezno vrsto obdelave in jo je dolžan opredeliti in jasno predstaviti posamezniku (v konkretnem primeru potniku) že na začetku obdelave.Ob tem IP opozarja na načelo najmanjšega obsega podatkov, ki določa, da morajo biti pod pogojem, da obstaja pravna podlaga, osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo. Navedeno načelo v konkretnem primeru pomeni, da je potrebno obdelovati samo toliko osebnih podatkov potnikov, kolikor je nujno potrebno za izpolnitev namena (vračilo plačanih sredstev).IP nadalje pojasnjuje tudi, da imate tako vi kot ostali potniki v skladu s 15. členom Splošne uredbe o varstvu podatkov v vsakem trenutku kot posamezniki pravico od upravljavca (letalskega prevoznika) dobiti potrditev, ali se v zvezi z vami obdelujejo osebni podatki, in kadar je temu tako, dostop do osebnih podatkov in naslednje informacije:a)    namene obdelave; b)    vrste zadevnih osebnih podatkov; c)    uporabnike ali kategorije uporabnika, ki so jim bili ali jim bodo razkriti osebni podatki, zlasti uporabnike v tretjih državah ali mednarodnih organizacijah; d)    kadar je mogoče, predvideno obdobje hrambe osebnih podatkov ali, če to ni mogoče, merila, ki se uporabijo za določitev tega obdobja; e)    obstoj pravice, da se od upravljavca zahteva popravek ali izbris osebnih podatkov ali omejitev obdelave osebnih podatkov v zvezi s posameznikom, na katerega se nanašajo osebni podatki, ali obstoj pravice do ugovora taki obdelavi; f)    pravico do vložitve pritožbe pri nadzornem organu; g)    kadar osebni podatki niso zbrani pri posamezniku, na katerega se ti nanašajo, vse razpoložljive informacije v zvezi z njihovim virom; h)    obstoj avtomatiziranega sprejemanja odločitev, vključno z oblikovanjem profilov iz člena 22(1) in (4) Splošne uredbe (EU) o varstvu podatkov, ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.IP sklepno poudarja, da v okviru nezavezujočega mnenja ne more odločati o tem, ali so v konkretnem primeru podani pogoji za obdelavo osebnih podatkov, saj to lahko stori le v okviru inšpekcijskega postopka. Konkretno presojo o zakonitosti obdelave lahko oziroma mora opraviti izključno upravljavec osebnih podatkov, v konkretnem primeru torej letalski prevoznik, ki nosi tudi odgovornost za opravljeno presojo. IP konkretno presojo zakonitosti obdelave v posameznem primeru lahko opravi le v okviru inšpekcijskega ali upravnega postopka.S spoštovanjem.Pripravil:Matej Sironič,                                                  Svetovalec pooblaščencaza varstvo osebnih podatkovMojca Prelesnik, univ. dipl. prav.,Informacijska pooblaščenka
