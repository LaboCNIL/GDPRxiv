

Telefonska številka za komentiranje in všečkanje na portalu
+
-


Datum: 29.12.2022
Številka: 07121-1/2022/1441

Kategorije: Privolitev, Svetovni splet
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da določen spletni medij za všečkanje in komentiranje pod članki zahteva tudi vašo telefonsko številko. Zanima vas, ali je portal upravičen do podatka o vaši telefonski številki, saj nenazadnje lahko vašo identiteto ugotovijo tudi brez telefonske številke po IP številki vašega računalnika. Na upravljavca osebnih podatkov ste se že obrnili z zahtevo po informaciji o namenu in roku hrambe vaše telefonske številke in upravljavec vam je odgovoril, da podatek o telefonski številki zbira za zagotavljanje kakovosti komentarjev, saj se na ta način na primer izognejo, da bi si isti uporabnik ustvaril več uporabniških računov.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
Vsaka obdelava osebnih podatkov mora temeljiti na eni izmed dopustnih pravnih podlag. Če je pravna podlaga za zbiranje telefonskih številk privolitev posameznika, mora biti takšna privolitev prostovoljna, specifična, ozaveščena in nedvoumna volja za obdelavo osebnih podatkov. IP pojasnjuje, da spletni portali niso dolžni nuditi anonimne komunikacije ali komentiranja svojih uporabnikov. Če pa obdelujejo njihove osebne podatke, morajo z njimi ravnati v skladu s strogimi določbami zakonodaje na področju varstva osebnih podatkov.
 
 
Obrazložitev
 
Uvodoma vam pojasnjujemo, da Splošna uredba o varstvu podatkov določa, da mora biti za vsako obdelavo osebnih podatkov podana ustrezna in zakonita pravna podlaga. Vsak upravljavec osebnih podatkov, torej tudi medijski portal v vašem primeru, lahko osebne podatke obdeluje le, če je podana ena od naslednjih pravnih podlag za obdelavo osebnih podatkov iz prvega odstavka 6. člena Splošne uredbe:

privolitev posameznika (točka (a)),
obdelava je potrebna zaradi sklenitve ali izvajanja pogodbe (točka (b)),
obdelava je določena z zakonom (točka (c)),
obdelava je potrebna za zaščito življenjskih interesov posameznika (točka (d)),
obdelava je potrebna za opravljanje naloge v javnem interesu ali pri izvajanju javne oblasti (točka (e),
obdelava je potrebna zaradi zakonitih interesov upravljavca, če ne prevladajo interesi in pravice oz. svoboščine posameznika (točka (f)).

 
Za vsako obdelavo osebnih podatkov mora torej obstajati ustrezna pravna podlaga, ki jo mora že pred obdelavo osebnih podatkov natančno razčistiti upravljavec osebnih podatkov, ki mora biti zmožen tudi dokazati zakonitost obdelave osebnih podatkov.
 
Vsak upravljavec mora pred začetkom obdelave osebnih podatkov (na primer pred začetkom zbiranja telefonskih številk) posamezniku jasno in pregledno razložiti, na kakšni pravni podlagi in za kakšen namen bo obdeloval njegove osebne podatke. Na upravljavca osebnih podatkov ste se že obrnili in pojasnil vam je namene obdelave osebnih podatkov.
 
IP še poudarja, da če je pravna podlaga za zbiranje podatkov privolitev posameznika, mora biti takšna privolitev prostovoljna, specifična, ozaveščena in nedvoumna volja za obdelavo osebnih podatkov.
 
Za konec naj omenimo, da ni dolžnost spletnih portalov, da nudijo anonimno komunikacijo ali komentiranje svojih uporabnikov. Če pa obdelujejo njihove osebne podatke, morajo z njimi ravnati v skladu s strogimi določbami zakonodaje na področju varstva osebnih podatkov.
 
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
