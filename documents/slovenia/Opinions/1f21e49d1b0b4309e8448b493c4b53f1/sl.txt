

Mobilni timi za rehabilitacijo
+
-


Datum: 17.06.2021
Številka: 07120-1/2021/336

Kategorije: Zbirke osebnih podatkov, Zdravstveni osebni podatki, Privolitev, Pravne podlage
                        Informacijski pooblaščenec RS (v nadaljevanju IP) prejel vaše zaprosilo za mnenje. Navajate, da Ministrstvo za zdravje prek javnega razpisa financira izvedbo operacij Mobilni timi za rehabilitacijo (ki jo bodo izvajali izbrani zdravstveni domovi). Kot navajate je namen projekta – omogočiti rehabilitacijo na domu ljudem, ki zaradi težav v pomičnosti, odsotnosti socialne mreže ali drugih oviranosti, težje dostopajo do storitev rehabilitacije v trenutni organiziranosti izvajalcev v javni mreži in so starejši od 65 let ter živijo doma. Vključitev posameznikov v projekt bo mogoča prek Naloga za rehabilitacijo (v nadaljevanju: nalog), ki ga bo na zahtevo posameznika izpolnil njegov izbrani osebni zdravnik. Nalog bo vseboval identifikacijske podatke posameznika (ime, priimek, letnica rojstva, naslov, kontaktni podatki) in vzrok ter cilje rehabilitacije. Izpolnjen nalog bo obvezen zaradi načrtovanja varne in kakovostne nadaljnje obravnave. Zanima vas ali mora posameznik (upravičenec do storitev) pred vstopom v projektne aktivnosti podati privolitev za zbiranje osebnih podatkov? Pri tem vas skrbi, ker podane privolitve tekom projekta ne bo mogel umakniti, saj bi to pomenilo, da ne dovoljuje posredovanja določenih zdravstvenih podatkov mobilnemu rehabilitacijskemu timu, kar pa bi lahko vodilo v nekakovostno in celo nevarno izvajanje storitev rehabilitacije. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji.
 
 
IP uvodoma poudarja, da ne more izven konkretnih inšpekcijskih postopkov vnaprej potrjevati posameznih dokumentov ali presojati skladnosti posameznih ukrepov z zahtevami varstva osebnih podatkov.
 
Nalog za rehabilitacijo (v nadaljevanju: nalog), ki ga omenjate, je namenjen zbiranju osebnih podatkov, kar predstavlja obdelavo osebnih podatkov v smislu Splošne uredbe. Za vsako obdelavo osebnih podatkov mora imeti upravljavec zakonito in ustrezno pravno podlago. Te so določene v členu 6(1) Splošne uredbe, v primeru obdelave posebnih vrst osebnih podatkov, med katere sodijo tudi zdravstveni podatki, pa mora bili izpolnjen še eden izmed pogojev iz člena 9(2) Splošne uredbe.
 
Na podlagi člena 6(1)(a) Splošne uredbe, ki velja za navadne osebne podatke, je obdelava zakonita, če je posameznik, na katerega se nanašajo osebni podatki, privolil v obdelavo njegovih osebnih podatkov v enega ali več določenih namenov. Na podlagi člena 9 (2) (a) Splošne uredbe, ki velja za posebne vrste osebne podatke, je obdelava dopustna, če je posameznik, na katerega se nanašajo osebni podatki, dal izrecno privolitev v obdelavo navedenih osebnih podatkov za enega ali več določenih namenov, razen kadar pravo Unije ali pravo države članice določa, da posameznik, na katerega se nanašajo osebni podatki, ne sme odstopiti od prepovedi iz odstavka 1.
 
V obeh primerih (privolitve in izrecne privolitve) bi morali biti izpolnjeni pogoji za privolitev po Splošni uredbi. V skladu s členom 7 (4), se pri ugotavljanju, ali je bila privolitev dana prostovoljno, med drugim zlasti upošteva, ali je izvajanje pogodbe, vključno z zagotavljanjem storitve, pogojeno s privolitvijo v obdelavo osebnih podatkov, ki ni potrebna za izvedbo zadevne pogodbe.
 
Po mnenju IP privolitev oz. izrecna privolitev kot pravna podlaga za obdelavo osebnih podatkov (v smislu določbe 6 (1) (a) oziroma 9 (2) (a) Splošne uredbe) ni primerna pravna podlaga za obdelavo osebnih podatkov na Nalogu za rehabilitacijo. Kot izhaja iz vaših navedb, bi bilo za vključitev v projekt obvezno podati privolitev, ki je pa tekom projekta ne bi bilo mogoče umakniti – to pa nasprotuje prej omenjeni zahtevi iz določbe 7(4) Splošne uredbe, saj se s privolitvijo pogojuje dostop do storitve, do katere bi bil sicer upravičen vsak, ki izpolnjuje pogoje za vključitev v projekt. Prav tako je na mestu tudi vaš pomislek, da privolitve ne bi bilo mogoče umakniti tekom projekta, saj je obdelava osebnih podatkov nujno potrebna za varno izvajanje zdravstvene storitve (ki je cilj projekta).
 
Ob tem dodajamo, da je treba razlikovati morebitno privolitev za sodelovanje v tovrstni zdravstveni storitvi (privolitev v zdravstveno obravnavo) od privolitve kot pravne podlage za obdelavo osebnih podatkov. Privolitev v zdravstveno obravnavo namreč ne sodi na področje varstva osebnih podatkov, saj se nanaša na strinjanje pacienta s samo obravnavo (npr. izvajanje rehabilitacije). Privolitev v zdravstveno obravnavo je lahko predpogoj za izvajanje zdravstvene storitve, česar pa IP ni pristojen presojati. Ko se zdravstvena storitev kot takšna (zakonito) izvaja,  pa se osebni podatki, ki se pri tem obdelujejo, ne obdelujejo na podlagi privolitve v obdelavo osebnih podatkov, temveč na podlagi področne zakonodaje.
 
Glede na naravo storitve, kot jo opisujete, ki jo bodo izvajali zdravstveni domovi, ki so bili izbrani na javnem razpisu ministrstva, IP sklepa, da so »mobilni timi za rehabilitacijo« vrsta zdravstvene storitve, nalog pa je posledično del zdravstvene dokumentacije pacienta (podobno kot papirnata napotnica po starem sistemu). Glede na navedeno menimo, da bi bilo bolj ustrezno, če se pravna podlaga za obdelavo osebnih podatkov razlaga v okviru predpisov, ki sicer urejajo vodenje zdravstvene dokumentacije – v smislu določbe 9 (2) (i) Splošne uredbe, po kateri je obdelava posebnih vrst osebnih podatkov dopustna, če je potrebna iz razlogov javnega interesa na področju javnega zdravja, kot je zaščita pred resnimi čezmejnimi tveganji za zdravje ali zagotovitev visokih standardov kakovosti in varnosti zdravstvenega varstva ter zdravil ali medicinskih pripomočkov, na podlagi prava Unije ali prava države članice, ki zagotavlja ustrezne in posebne ukrepe za zaščito pravic in svoboščin posameznika, na katerega se nanašajo osebni podatki, zlasti varovanje poklicne skrivnosti.
 
Ob zgoraj navedenem poudarjamo, da IP v okviru mnenja ne more presojati ali izbirati ustrezne pravne podlage v imenu upravljavca. Za utemeljitev ustrezne pravne podlage in izkazovanje, da se osebne podatke obdeluje zakonito, je odgovoren upravljavec osebnih podatkov v skladu s členoma 5(2) in 24 Splošne uredbe.
 
S spoštovanjem,
 
 
Pripravil:
Anže Novak, univ. dipl. prav.
Svetovalec pooblaščenca za preventivo
 
Mojca Prelesnik, univ. dipl. prav.
informacijska pooblaščenka
