

Pogoji PCT za nastanitvene obrate
+
-


Datum: 30.06.2021
Številka: 07121-1/2021/1182

Kategorije: Zbirke osebnih podatkov, Zdravstveni osebni podatki, Pravne podlage
                        Informacijski pooblaščenec RS (v nadaljevanju IP) prejel vaše zaprosilo za mnenje glede preverjanja pogojev PCT (potrdilo o prebolevnosti, cepljenju, testiranju) v skladu z zahtevo Vlade RS pri izvajanju vaše dejavnosti (oddaja turističnih namestitev). Zanima vas zlasti, ali imate zakonsko podlago za vpogled v podatke ter v kakšnem obsegu jih lahko obdelujete?
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji.
 
 
IP uvodoma poudarja, da izven konkretnih inšpekcijskih postopkov ne more vnaprej potrjevati posameznih ukrepov ali rešitev z vidika skladnosti s predpisi s področja varstva osebnih podatkov. Prav tako IP ni pristojen presojati ustreznosti zdravstvenih ukrepov, njihove učinkovitosti in ugotavljanja morebitnih kršitev s področja izvajanja Zakona o nalezljivih boleznih in na njegovi podlagi sprejetih odlokov Vlade RS.
 
Pogoji »PCT«, ki jih omenjate, za področje oddaje nastanitvenih obratov trenutno ureja Odlok o začasnih omejitvah ponujanja in prodajanja blaga in storitev potrošnikom v Republiki Sloveniji (Uradni list št. 96/2021, v nadaljevanju: Odlok), ki velja do 4. julija 2021. Odlok, na katerega se nanaša članek RTV Slovenije, ki ste ga navedli (https://www.rtvslo.si/gospodarstvo/kako-bodo-gostinci-preverjali-ustrezna-potrdila-gostov-za-strezbo-v-notranjosti-lokalov/579693) se je nanašal na starejši odlok, ki ne velja več.
 
Aktualni Odlok v drugem odstavku 2. člena med drugim določa, da so v nastanitvenih obratih lahko samo potrošniki, ki imajo dokazilo o negativnem rezultatu testa na virus SARS-CoV-2 s testom PCR ali testom HAG, ki ni starejši od 48 ur od odvzema brisa. Dalje, v tretjem odstavku 2. člena odlok določa, da pogoj iz prejšnjega odstavka ne velja za osebe, ki še niso dopolnile 18 let in so skupaj z ožjimi družinskimi člani oziroma skrbniki v prostorih iz prejšnjega odstavka. V četrtem odstavku pa določa, da osebam iz prvega in drugega odstavka tega člena testiranja ni treba opraviti, če imajo:

 dokazilo o cepljenju zoper COVID-19, s katerim dokazujejo, da je od prejema:


drugega odmerka cepiva Comirnaty proizvajalca Biontech/Pfizer preteklo najmanj sedem dni, cepiva COVID-19 Vaccine proizvajalca Moderna najmanj 14 dni, cepiva Sputnik V proizvajalca Russia’s Gamaleya National Centre of Epidemiology and Microbiology najmanj 14 dni, cepiva CoronaVac proizvajalca Sinovac Biotech najmanj 14 dni ali cepiva COVID-19 Vaccine proizvajalca Sinopharm najmanj 14 dni,
prvega odmerka cepiva Vaxzevria (COVID-19 Vaccine) proizvajalca AstraZeneca ali cepiva Covishield proizvajalca Serum Institute of India/AstraZeneca preteklo najmanj 21 dni,
odmerka cepiva COVID-19 Vaccine Janssen proizvajalca Johnson in Johnson/Janssen-Cilag preteklo najmanj 14 dni;


 dokazilo o pozitivnem rezultatu testa PCR, ki je starejši od 10 dni, razen, če zdravnik presodi drugače, vendar ni starejši od šest mesecev;
 potrdilo zdravnika, da so prebolele COVID-19 in od začetka simptomov ni minilo več kot šest mesecev, ali
 dokazilo iz 2. in 3. točke tega odstavka in so se v obdobju, ki ni daljše od osmih mesecev od pozitivnega rezultata testa PCR oziroma od začetka simptomov, cepile z enim od cepiv iz 1. točke tega odstavka, pri čemer v primeru cepiv iz prve in druge alineje 1. točke tega odstavka zadostuje en odmerek. Zaščita se vzpostavi z dnem cepljenja.

 
Po petem odstavku se dokazila o testiranju iz prejšnjega odstavka upoštevajo, če so bila izdana v državah članicah Evropske unije, državah članicah schengenskega območja, Avstraliji, Izraelu, Kanadi, Novi Zelandiji, Ruski federaciji, Republiki Srbiji, Združenem kraljestvu Velike Britanije in Severne Irske ali Združenih državah Amerike.
 
Po devetem odstavku 4. člena Ponudnik blaga in storitev zagotovi upoštevanje pogojev iz tretjega, četrtega in petega odstavka tega člena, 4. in 9. točke prvega odstavka 2. člena tega odloka, drugega odstavka 2. člena tega odloka in 3. člena tega odloka.
 
IP poudarja, da ni pristojen za nadzor nad izvajanjem ali tolmačenje Odloka. IP tako tudi ne more s svojimi mnenji ali inšpekcijskimi postopki posegati v vodenje uradnih postopkov s strani pristojnih inšpekcijskih služb. Zakonitost odločitev inšpekcijskih organov pri vodenju postopkov nadzora nad izvajanjem predmetnega Odloka je mogoče izpodbijati zgolj s predvidenimi pravnimi sredstvi (npr. pritožba, upravni spor, zahteva za sodno varstvo v primeru prekrška, itd.) – tako izhaja tudi iz sklepa Ustavnega sodišča št. U-I-92/12-13 z dne 10. 10. 2013, http://odlocitve.us-rs.si/documents/8b/89/u-i-92-122.pdf. IP ob tem poudarja, da je pravica do varstva osebnih podatkov človekova pravica, ki jo je dolžan zagotavljati vsak inšpekcijski organ pri vodenju svojega uradnega postopka. 
 
Glede spoštovanja pravil varstva osebnih podatkov pri izvajanju odlokov ali drugih oblastnih ukrepov, je treba pojasniti, da kolikor mora upravljavec osebnih podatkov obdelovati osebne podatke za izvajanje njegove zakonske naloge ali naloge v javnem interesu, ki mu je podeljena, sme v nujnem obsegu zakonito obdelovati tudi osebne podatke pod pogoji iz Splošne uredbe. Glede na dikcijo devetega odstavka 4. člena Odloka so ponudniki blaga in storitev dolžni »zagotoviti upoštevanje pogojev iz tretjega, četrtega in petega odstavka tega člena, 4. in 9. točke prvega odstavka 2. člena tega odloka, drugega odstavka 2. člena tega odloka in 3. člena tega odloka«. Pri tem velja opozoriti, da se drugi odstavek 2. člena nanaša izrecno zgolj na testiranje, ne pa tudi na prebolelost ali cepljenje, kar ureja zlasti četrti odstavek 2. člena. Ker je dikcija relativno ohlapna in ne določa izrecno, da morajo ponudniki preveriti izpolnjevanje pogojev npr. z vpogledom v dokazilo o cepljenju/prebolelosti/testiranju, je po mnenju IP možnih več interpretacij, kako naj ponudniki »zagotavljajo upoštevanje pogojev«. Z vidika splošno sprejetega načela pri poseganju v človekove pravice, je treba med pravno dopustnimi možnostmi izbrati tisto, ki je najmilejša, da se še doseže pravno dopusten cilj. Glede na navedeno je po mnenju IP z vidika zagotavljanja varstva osebnih podatkov, najmilejši ukrep pridobivanje zgolj ustne izjave od potrošnikov, da izpolnjujejo pogoje iz odloka, ki jim pa morajo biti jasno predstavljeni. Ali je to zadosten ukrep za zagotavljanje namena Odloka v konkretnem primeru, je odvisno predvsem od strokovnih utemeljitev tveganja za prenos okužbe glede na dejanske okoliščine v konkretnem primeru (npr. nočni klubi, ki sprejemajo v en prostor več ljudi, ki se bodo po pričakovanjih glede na dejavnost mešali med seboj, morajo verjetno zagotavljati višji standard varnosti in preverjanja). Strokovne utemeljitve pa lahko podajo pristojne institucije - npr. NIJZ. Za konkretne usmeritve glede izvajanja predmetnega Odloka pa se morate obrniti na pristojne organe – Ministrstvo za gospodarski razvoj in tehnologijo oziroma na Zdravstveni inšpektorat.      
 
 
Lep pozdrav,
 
 
Pripravil:
Anže Novak, univ. dipl. prav.
Svetovalec pooblaščenca za preventivo
 
Mojca Prelesnik, univ. dipl. prav.
informacijska pooblaščenka
