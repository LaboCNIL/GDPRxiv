

Posredovanje EMŠA v soglasju občini
+
-


Datum: 09.11.2022
Številka: 07120-1/2022/403

Kategorije: EMŠO in davčna
                        Na Informacijskega pooblaščenca (v nadaljevanju: IP) ste naslovili vprašanje, ali morate v soglasju, ki ga boste podali Mestni občini za gradnjo določenega projekta, obvezno navesti tudi svojo EMŠO. Mestna občina, ki navedeno soglasje potrebuje za izvedbo določenega gradbenega projekta vam ni obrazložila kakšen je namen in pravna podlaga, da od vas pridobi vašo EMŠO. Dodatno ste posredovali obrazec Soglasje h gradnji za projekt […], maj 2022. Ker menite, da je EMŠO varovan podatek, vas zanima, kaj lahko storite.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uvodoma pojasnjujemo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov oziroma ustreznosti konkretnega ravnanja upravljavca ne more presojati. Zato vam v nadaljevanju podajamo splošna pojasnila ter pravna izhodišča in pogoje za zakonito obdelavo osebnih podatkov.
 
Navedba osebnih podatkov (osebnega imena, naslova in v vašem primeru EMŠO) v navedenem soglasju predstavlja obdelavo osebnih podatkov v smislu člena 4(2) Splošne uredbe o varstvu podatkov, za katero mora imeti upravljavec ustrezno pravno podlago. Te Splošna uredba o varstvu osebnih podatkov določa v členu 6(1), Obdelava osebnih podatkov je na podlagi člena 6(1) Splošne uredbe zakonita le in kolikor je izpolnjen vsaj eden od naslednjih pogojev:
1. posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
2. obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
3. obdelava je potrebna za izpolnitev zakonske obveznosti, ki velja za upravljavca;
4. obdelava je potrebna za zaščito posameznika, na katerega se nanašajo osebni podatki, ali druge fizične osebe;
5. obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu;
6. obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Pri vsaki obdelavi osebnih podatkov je potrebno upoštevati načelo najmanjšega obsega osebnih podatkov iz člena 5(1)(c) Splošne uredbe o varstvu podatkov, ki določa, da morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo. V kolikor torej ni posebej predpisano, da mora obrazec za soglasje, ki ste ga prejeli s strani Mestne občine, vsebovati še kakšne druge osebne podatke poleg tistih, ki so potrebni za namen veljavnosti soglasja, bi to lahko predstavljajo nesorazmerno obdelavo osebnih podatkov. Navedeno pomeni, da je treba od primera do primera posebej presojati, ali je obdelava osebnih podatkov sorazmerna ali ne.
 
IP dodaja, da v skladu s 6. členom Zakona o centralnem registru prebivalstva (Uradni list RS, št. 72/06 – ZCRP-UPB1; v nadaljevanju: ZCRP) je EMŠO identifikacija za enoznačno opredelitev posameznika, ki je namenjena vodenju in vzdrževanju zbirk podatkov o prebivalstvu, povezovanju podatkov v teh zbirkah ter racionalizaciji dela državnih organov in drugih uporabnikov, ki imajo zakonsko podlago za uporabo EMŠO, pa tudi uresničevanju pravic in obveznosti posameznika. Uporaba EMŠO je določena v prvem odstavku 9. člena ZCRP, ki določa, da jo morajo uporabljati upravljavci zbirk podatkov, ki jih vodijo o posamezniku na podlagi zakona na področjih statistike, notranjih zadev, zdravstvenega varstva in zdravstvenega zavarovanja, davkov in carine, obrambe, geodetske službe, urejanja prostora in ekološke zaščite, zaposlovanja in spremljanja delovne sile, pokojninskega in invalidskega zavarovanja, pravosodja, šolstva, socialnega varstva in drugi uporabniki, določeni z zakonom oziroma upravljavci zbirk podatkov, določeni z zakonom, ki v teh zbirkah podatkov uporabljajo EMŠO. Na podlagi tretjega odstavka 9. člena ZRCP pa je tisti, ki pridobiva EMŠO, dolžan navesti zakonsko podlago in namen pridobivanja EMŠO, v primeru pisne privolitve pa posameznika seznaniti z namenom pridobivanja.
 
IP pojasnjuje še, da Splošna uredba o varstvu podatkov v členu 13 ureja pravico do informacij, ki se zagotovijo, kadar se osebni podatki pridobijo od posameznika, na katerega se nanašajo osebni podatki. Upravljavec, bi vam moral ob zahtevi za podajo soglasja, ki vsebuje vaše osebne podatke podati naslednje informacije:
- navedba identitete upravljavca in kontaktne podatke: naziv podjetja in naslov oz. sedež ter podatke o pooblaščeni osebi za varstvo podatkov, če je ta imenovana.
- opredeliti, za kakšen namen in na kateri pravni podlagi upravljavec obdeluje osebne podatke. Če posameznik mora posredovati svoje osebne podatke (npr. zaradi soglasja), naj upravljavec navede tudi, kakšne bodo posledice, če jih ne posreduje.
- navedba, katerim tretjim osebam bodo posredovani osebni podatki (npr. zunanji vzdrževalci, itd.). Upravljavec mora navesti tudi, če bo prišlo do prenosa podatkov v tretje države ali mednarodne organizacije.
- opredelitev, koliko časa bodo s strani upravljavca osebni podatki hranjeni, kjer pa to ni mogoče, vsaj kriterije, po katerih se določi čas hrambe osebnih podatkov, npr. »podatke bomo hranili za čas trajanja gradnje oziroma investicije Mestne občine ali podatke bomo hranili do preklica privolitve.«
- upravljavec je posameznike dolžan seznaniti z njihovimi pravicami s področja osebnih podatkov. Splošna uredba določa, da imajo posamezniki pravico do: dostopa do osebnih podatkov, popravka, izbrisa, omejitve obdelave v zvezi s posameznikom na katerega se nanašajo osebni podatki, preklica privolitve, ugovora obdelavi ter pravico do prenosljivosti podatkov. Upravljavec mora navesti, katere pravice ima posameznik v konkretnem primeru in tudi, kako lahko te pravice uveljavlja, npr. »pišite na nam naslov pravice@občina.si, kontaktirajte nas prek spodnjega obrazca«. Prav tako mora upravljavec posameznike obvestiti o pravici do pritožbe pri nadzornem organu za primer kršitve Splošne uredbe. V Sloveniji je to Informacijski pooblaščenec, Dunajska 22, 1000 Ljubljana, e-naslov: gp.ip@ip-rs.si, telefon 012309730, spletna stran www.ip-rs.si. Če upravljavec podatke posameznikov obdeluje na osnovi njihove privolitve, jih mora obvestiti, da lahko privolitev kadarkoli prekličejo. Če na podlagi podatkov o posamezniku zakonito izvaja profiliranje oziroma sprejema avtomatizirane odločitve s pravnim ali podobnim učinkom, mora navesti tudi, kateri so razlogi za profiliranje ali avtomatizirano odločanje, kot tudi pomen in predvidene posledice, ki jih obdelava prinaša posamezniku.
 
Kadar namerava upravljavec nadalje obdelovati osebne podatke za drug namen, kot tistega, za katerega so bili osebni podatki zbrani, mora posamezniku sporočiti ta drug namen že ob zbiranju, npr. »elektronski naslov, ki ste nam ga posredovali ob podaji soglasja, bomo uporabili tudi za pošiljanje novic s strani Mestne občine.«
 
V kolikor menite, da so bili v postopku pridobivanja soglasja s strani Mestne občine kršene vaše pravice s področja varstva osebnih podatkov, lahko IP podate prijavo, pri čemer si lahko pomagate z obrazcem, dostopnim na naši spletni strani (Prijava kršitve varstva osebnih podatkov (Obrazec ZIN PRIJAVA)).
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
 
Lep pozdrav,
 
 
Mojca Prelesnik, univ. dipl. prav.
informacijska pooblaščenka
 
 
Pripravila:
Tanja Suša, univ. dipl. prav.
državna nadzornica
za varstvo osebnih podatkov    
