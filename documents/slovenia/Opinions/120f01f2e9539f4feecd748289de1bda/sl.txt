

Zahteva za seznanitev z lastnimi osebnimi podatki pri zavarovalnici
+
-


Datum: 08.11.2022
Številka: 07121-1/2022/1191

Kategorije: Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste od zavarovalnice zahtevali določene lastne osebne podatke, vendar navajate, da vam zavarovalnica navedenega ne želi podati.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
IP ugotavlja, da ste od upravljavca zahtevali seznanitev z lastnimi osebnimi podatki v skladu s 15. členom Splošne uredbe. Če vam upravljavec ne poda zahtevanih informacij v roku enega meseca (ki v tem trenutku še ni potekel) ali vašo zahtevo zavrne, se lahko s pritožbo obrnete na Informacijskega pooblaščenca.
 
 
Obrazložitev
 
IP ugotavlja, da iz vaše korespondence izhaja, da ste želeli prejeti izjavo povzročitelja (s prekritimi njegovimi osebnimi podatki), vendar vam zavarovalnica tega ne želi podati. Zavarovalnica je v tem primeru upravljavec osebnih podatkov.
 
V nadaljevanju pojasnjujemo, da ima vsak posameznik pravico pridobiti določene informacije o obdelavi osebnih podatkov ter dostop do samih osebnih podatkov, ki se nanašajo nanj.
 
Prvi odstavek 15. člena Splošne uredbe tako posamezniku daje pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in med drugim naslednje informacije: namen obdelave; vrste zadevnih osebnih podatkov; uporabnike ali kategorije uporabnika, ki so jim bili ali jim bodo razkriti osebni podatki, predvideno obdobje hrambe osebnih podatkov; obstoj pravic posameznika; informacije o virih idr.
 
Upravljavec osebnih podatkov ima skladno z 12. členom Splošne uredbe dolžnost, da vam zahtevane osebne podatke in informacije o obdelavi osebnih podatkov zagotovi brez nepotrebnega odlašanja in v vsakem primeru v enem mesecu po prejemu zahteve, ali pa vas obvesti o razlogih za neukrepanje ter o možnosti vložitve pritožbe pri nadzornem organu in možnosti uveljavljanja pravnih sredstev.
 
Iz vaše korespondence ne izhaja natančno, ali vam zavarovalnica ni odgovorila ali je vašo zahtevo zavrnila.
 
V kolikor zavarovalnica ni odgovorila na vašo zahtevo, ki ste jo poslali 25. 10. 2022, potem moramo ugotoviti, da enomesečni rok za odločitev o vaši zahtevi po osebnih podatkih (izjavi) še ni potekel in ima upravljavec še čas, da se na vašo zahtevo ustrezno odzove. Če upravljavec v roku enega meseca na vašo zahtevo ne bo odgovoril, se lahko pritožite zaradi neodzivnosti (t.i. molka) upravljavca k Informacijskemu pooblaščencu.
 
Če pa je zavarovalnica vašo zahtevo z dne 25. 10. 2022 že pisno zavrnila, potem lahko vložite pritožbo zaradi zavrnitve seznanitve z lastnimi osebnimi podatki. Pritožbi obvezno priložite svojo zahtevo, zavrnilni odgovor zavarovalnice in vsebino svoje pritožbe.
 
Pomagate si lahko z vzorcem za pisanje pritožbe (bodisi zaradi neodzivnosti upravljavca – po poteku enega meseca – bodisi zaradi zavrnitve), ki je dostopen na spletni strani Informacijskega pooblaščenca https://www.ip-rs.si/obrazci/varstvo-osebnih-podatkov/, in sicer izberete obrazec Pritožba zaradi kršitve pravice do seznanitve z lastnimi osebnimi podatki.
 
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
