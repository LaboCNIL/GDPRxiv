

Elektronska personalna mapa zaposlenih
+
-


Datum: 02.06.2022
Številka: 07121-1/2022/599

Kategorije: Delovna razmerja, Zavarovanje osebnih podatkov
                        Pri Informacijskem pooblaščencu (IP) smo 1. 6. 2022 prejeli vaše zaprosilo za mnenje. Zanima vas, ali je z vidika varstva osebnih podatkov zakonsko ustrezno vodenje personalne mape zaposlenih po ZDR in ZEPDSV zgolj v elektronski obliki, ali morajo biti dokumenti personalne mape istočasno tudi v fizični obliki. Nadalje sprašujete, ali je predpisana kakšna posebna oblika hrambe podatkov v elektronski obliki. Prav tako pa vas zanima, ali je zakonsko skladno podpisovanje dokumentov v zvezi z delovnim razmerjem preko elektronskega naslova zaposlenega (službenega ali zasebnega; v slednjem primeru seveda s pisno privolitvijo posameznika).
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Vodenje personalne mape zgolj v elektronski obliki ni sporno, vendar pa je delodajalec dolžan zagotoviti varnost osebnih podatkov (skladno s 24. členom ZVOP-1 ter 24., 25. in 32. členom Splošne uredbe o varstvu podatkov). 
 
O b r a z l o ž i t e v:
 
IP uvodoma poudarja, da v okviru mnenja ne more vnaprej potrjevati posameznih rešitev z vidika skladnosti z obstoječimi predpisi s področja varstva osebnih podatkov. Presojo o ustreznosti lahko izvede le v okviru konkretnega inšpekcijskega postopka. Zato v nadaljevanju podaja splošna pojasnila v zvezi z obdelavo osebnih podatkov v delovnih razmerjih. Prav tako je na to temo že izdal smernice, ki so vam lahko v pomoč in so dostopne na: https://www.ip-rs.si/publikacije/priro%C4%8Dniki-in-smernice/smernice-po-splo%C5%A1ni-uredbi-o-varstvu-podatkov-gdpr/varstvo-osebnih-podatkov-v-delovnih-razmerjih.
 
Področna zakona, ki urejata področje varstva osebnih podatkov v delovnih razmerjih, sta predvsem Zakon o evidencah na področju dela in socialne varnosti (Uradni list RS, št. 40/06, v nadaljevanju ZEPDSV) in Zakon o delovnih razmerjih (Uradni list RS, št. 21/13, s spremembami in dopolnitvami, v nadaljevanju ZDR-1). ZDR-1 v prvem odstavku 48. člena določa, da se osebni podatki delavcev lahko zbirajo, obdelujejo, uporabljajo in posredujejo tretjim osebam samo, če je to določeno s tem ali drugim zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem, ZEPDSV pa v 12. členu določa vrste evidenc, ki jih morajo voditi delodajalci. Vendar v ZEPDSV ni izrecno predpisano, v kakšni obliki mora delodajalec voditi te evidence.
 
Vodenje personalne mape zgolj v elektronski obliki zato po mnenju IP ni sporno, prav tako ni določena nobena posebna oblika hrambe podatkov v elektronski obliki. Ne glede na to pa IP poudarja, da je vsak upravljavec dolžan zagotoviti varnost osebnih podatkov (skladno s 24. členom ZVOP-1 ter 24., 25. in 32. členom Splošne uredbe o varstvu podatkov). Varnost osebnih podatkov (oz. zavarovanje osebnih podatkov po ZVOP-1) se nanaša predvsem na to, kako s tehničnimi in organizacijskimi postopki in ukrepi preprečiti, da bi osebni podatki prišli v roke nepooblaščenim osebam, se nepooblaščeno uporabljali, brisali, spreminjali ali izgubili. Več o ukrepih za zavarovanje osebnih podatkov si lahko preberete v smernicah IP, ki so dostopne na: https://www.ip-rs.si/fileadmin/user_upload/Pdf/smernice/Smernice_o_zavarovanju_OP.pdf, nasveti za upravljavce pa so dostopni tudi na spletni strani https://upravljavec.si/zagotovite-varnost/.
 
V zvezi z obdelavo osebnih podatkov v delovnih razmerjih IP izpostavlja še, da je ta na podlagi delavčeve osebne privolitve dopustna le, če lahko delavec privolitev brez posledic za delovno razmerje odkloni. Zavrnitev privolitve namreč nikakor ne sme imeti negativnih posledic za delovno razmerje. Zato je privolitev kot pravna podlaga za obdelavo osebnih podatkov v delovnih razmerjih uporabljiva le izjemoma, saj je delodajalec v razmerju do delavca močnejša stranka.
 
Nadalje IP pojasnjuje, da področje varnosti elektorskega podpisovanja in zahteve v zvezi s tem ureja Uredba (EU) št. 910/2014 Evropskega parlamenta in Sveta z dne 23. julija 2014 o elektronski identifikaciji in storitvah zaupanja za elektronske transakcije na notranjem trgu in o razveljavitvi Direktive 1999/93/ES (v nadaljevanju uredba eIDAS) in Zakon o elektronskem poslovanju in elektronskem podpisu (Uradni list RS, št. 98/04 – uradno prečiščeno besedilo, 61/06 – ZEPT in 46/14; v nadaljevanju ZEPEP) ter na njuni podlagi sprejeti predpisi. To področje sodi v delovni okvir Direktorata za informacijsko družbo pri Ministrstvu za javno upravo. Predlagamo, da se za morebitna natančnejša vprašanja v zvezi z varnostjo in uporabo elektronskega podpisa obrnete nanje.
 
IP pa dodaja, da v svoji praksi ni obravnaval morebitnih neskladnosti s Splošno uredbo o varstvu podatkov, ki bi bile posledica zagotavljanja varnega elektronskega podpisovanja skladno z navedeno zakonodajo. Pri zagotavljanju varnega elektronskega podpisovanja gre predvsem za verodostojno identifikacijo stranke določene storitve ali postopka. Pravila varstva osebnih podatkov pa temu načeloma ne nasprotujejo.
 
Lepo vas pozdravljamo,
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
