

Ravnanje s psevdonimiziranimi osebnimi podatki pri notranjih analizah
+
-


Datum: 23.09.2022
Številka: 07120-1/2022/322

Kategorije: Anonimizacija/psevdonimizacija, Ocene učinkov v zvezi z varstvom podatkov, Pravica do seznanitve z lastnimi osebnimi podatki, Profiliranje in avtomatizirano odločanje, Statistika in raziskovanje
                        Pri Informacijskem pooblaščencu (IP) smo dne 21. 9. 2022 prejeli vaše zaprosilo za mnenje glede uporabe posebnih kategorij osebnih podatkov za notranje analize oziroma raziskave. Osebni podatki imajo izvor v zakonsko določenih zbirkah podatkov, ki se nanašajo na zavarovance, za potrebe priprave analiz, statistik in raziskav pa se osebni podatki psevdonimizirajo. Zanima vas:
1.   Ali je treba za psevdonimizirane podatke zagotavljati sledljivost njihove obdelave (informacije o tem, kdo, kdaj in s kakšnim namenom je obdeloval podatke);
2.   Ali je treba posamezniku pri dostopu do njegovih osebnih podatkov zagotoviti podatke o sledljivosti notranjih obdelav psevdonimiziranih podatkov v analitskem sistemu;
3.   Ali je dovoljeno v analitskem sistemu izvajati profiliranje posameznikov;
4.   Ali treba posameznike obveščati o obdelavah njihovih osebnih podatkov v analitskem sistemu.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. IP se lahko dokončno in konkretno opredeli do konkretne problematike le v morebitnem inšpekcijskem postopku.
 
 
1.   Tudi za obdelavo psevdonimiziranih podatkov mora upravljavec zagotavljati sledljivost obdelave osebnih podatkov po prvem odstavku 24. člena ZVOP-1 in tretjem odstavku 22. člena ZVOP-1. 
 
2.   Pravica do seznanitve z lastnimi osebnimi podatki iz 15. člena Splošne uredbe o varstvu podatkov se razteza tudi na psevdonimizrane podatke, vključno s pravico do informacij o (zunanjih) uporabnikih in o namenu obdelave osebnih podatkov.
 
 
3.   Profiliranje posameznikov v internem analitskem sistemu ni prepovedano, toda v tem primeru: - mora biti posameznik obveščen o informacijah iz (g) točke drugega odstavka 14. člena Splošne uredbe o varstvu podatkov, - mora upravljavec pripraviti oceno učinkov po 35. členu uredbe, - mora upravljavec upoštevati posebno pravico do ugovora iz prvega odstavka 22. člena uredbe o varstvu podatkov in - mora upravljavec spoštovati vse splošne obveznosti iz uredbe (vključno z zagotovitvijo pravne podlage), če zaradi profiliranja ustvarja zbirko novih osebnih podatkov. Dodajamo še, da pravila in omejitve o profiliranju veljajo tako za običajne osebne podatke kot tudi za psevdonimizirane podatke.
 
4.   Prav je, če so posamezniki v okviru splošnih obvestil, ki vsebujejo informacije iz 13. in 14. člena Splošne uredbe o varstvu podatkov, obveščeni tudi o dejstvu, da se izvaja psevdonimizirana analitika in o njeni podlagi. 
 
 
O b r a z l o ž i t e v:
 
Psevdonimizacija je v procesu analiz, raziskav in izdelav statistik zelo ustrezen ukrep za zagotavljanje varnosti osebnih podatkov ter zagotavljanje načela najmanjšega obsega podatkov. Psevdonimizirani podatki so zaradi ohranjene določljivosti posameznikov še vedno osebni podatki. Tudi iz uvodnega recitala (26) Splošne uredbe o varstvu podatkov izhaja, da je treba osebne podatke, ki so bili psevdonimizirani in ki jih je mogoče z uporabo dodatnih informacij pripisati posamezniku, obravnavati kot informacije o določljivem posamezniku. Zato ni videti utemeljenega razloga, da glede teh podatkov upravljavec ne bi bil dolžan upoštevati določb o sledljivosti po prvem odstavku 24. člena ZVOP-1 in tretjem odstavku 22. člena ZVOP-1. Enako velja za pravico do seznanitve z lastnimi osebnimi podatki iz 15. člena Splošne uredbe o varstvu podatkov. Ta pravica sicer ne omogoča seznanitve z informacijami o tem, katere osebe znotraj upravljavca so obdelovale osebne podatke, omogoča pa pridobitev določenih informacij iz zbirke sledljivosti obdelave, ker je posameznik upravičen do informacij o namenu obdelave in ker so tudi nekateri podatki o sledljivosti lahko podatki, ki se nanašajo na posameznika, do teh pa je upravičen že v okviru osnovne pravice do vpogleda in kopije.
 
Profiliranje pomeni večji poseg v zasebnost posameznika kot običajno pregledovanje, primerjanje, izločanje, združevanje in drugo »analiziranje«. Toda zaradi tega profiliranje ni prepovedano. Mora pa vsak upravljavec posameznike o tem ustrezno obvestiti po (g) točki drugega odstavka 14. člena Splošne uredbe o varstvu podatkov, ki določa, da mora biti posameznik proaktivno obveščen o »obstoju avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki«. Tudi izdelava ocene učinka v zvezi z varstvom podatkov se zahteva zlasti v primeru »sistematičnega in obsežnega vrednotenja osebnih vidikov v zvezi s posamezniki, ki temelji na avtomatizirani obdelavi, vključno z oblikovanjem profilov, in je osnova za odločitve, ki imajo pravne učinke v zvezi s posameznikom ali nanj na podoben način znatno vplivajo« (a. točka tretjega odstavka 35. člena Splošne uredbe o varstvu podatkov). Pravica do posebnega ugovora je urejena v prvem odstavku 22. člena Splošne uredbe o varstvu podatkov, ki določa, da ima posameznik, na katerega se nanašajo osebni podatki, pravico, da zanj ne velja odločitev, ki temelji zgolj na avtomatizirani obdelavi, vključno z oblikovanjem profilov, ki ima pravne učinke v zvezi z njim ali na podoben način nanj znatno vpliva. To pravilo ima tudi določene izjeme. Glede profiliranja vam predlagamo ogled smernic na tej povezavi:
https://ec.europa.eu/newsroom/article29/items/612053.
 
Ker je notranja analitika eden izmed zakonitih namenov obdelave osebnih podatkov zavarovancev, imajo ti pravico, da jih upravljavec proaktivno obvesti o tej vrsti obdelave osebnih podatkov oziroma o tem namenu obdelave. Vendar to ne pomeni, da je treba za vsako analizo vsakega posameznika individualno informirati o vseh elementih iz 14. člena Splošne uredbe o varstvu podatkov. Že  splošne (krovne, enotne, skupne) informacije, ki morajo biti posameznikom enostavno dostopne in se lahko nanašajo na več vrst obdelav, zbirk in namenov pri upravljavcu, naj bi poleg drugih zahtevanih informacij vsebovale tudi informacijo o izvajanju notranjih analiz (kot posebnem namenu zbiranja, ki je v skladu z (b) točko prvega odstavka 5. člena Splošne uredbe o varstvu podatkov združljiv s prvotnim namenom zbiranja osebnih podatkov) in o podlagi za to. Podlaga za to obdelavo je lahko že omenjena določba iz 5. člena uredbe in prvi odstavek 17. člena ZVOP-1.   
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
