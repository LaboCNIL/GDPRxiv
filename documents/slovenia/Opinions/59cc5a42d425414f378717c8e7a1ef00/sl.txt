

Oglas na Facebooku z zapisom iz foruma
+
-


Datum: 18.12.2020
Številka: 07121-1/2020/2281 

Kategorije: Definicija OP, Moderne tehnologije, Pravne podlage, Svetovni splet
                        Informacijski pooblaščenec (v nadaljevanju IP) je po e-pošti prejel vaš dopis glede oglasa na Facebooku, ki vsebuje zapis oz. izpovedbo posameznika na forumu. Menite, da gre za poseg v zasebnost tega posameznika.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. IP pojasnjuje, da v okviru neobvezujočega mnenja ne more podajati konkretnih ocen glede zakonitosti obdelave osebnih podatkov, temveč to lahko storili šele v postopku inšpekcijskega nadzora.IP uvodoma splošno pojasnjuje, da je pristojen le za tisti del pravice do zasebnosti, ki se nanaša na varstvo osebnih podatkov in ki ga ureja 38. člen Ustave Republike Slovenije (Ustava RS; Uradni list RS, št. 33/91-I in naslednji). V primeru opisane objave bi lahko šlo (tudi) za poseg v pravico do zasebnosti v širšem smislu iz 35. člena Ustave RS, ki se varuje z instituti civilnega in kazenskopravnega varstva pred pristojnimi sodišči.Osebni podatek pomeni katero koli informacijo v zvezi z določenim ali določljivim posameznikom. Določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika (1. točka člena 4(1) Splošne uredbe o varstvu podatkov). V kolikor je posameznik iz zapisa določljiv (česar pa IP v okviru neobvezujočega mnenja ne more presojati), bi šlo v danem primeru za obdelavo osebnih podatkov.Za vsako obdelavo osebnih podatkov je treba imeti ustrezno in zakonito pravno podlago. Te so določene v členu 6(1) Splošne uredbe o varstvu podatkov in so sledeče: privolitev (točka (a)), sklenitev ali izvajanje pogodbe (točka (b)), zakon (točka (c)), zaščita življenjskih interesov posameznika (točka (d)), izvajanje javne naloge (točka (e) v zvezi s četrtim odstavkom 9. člena ZVOP-1), zakoniti interesi upravljavca (točka (f)). Torej, v kolikor gre v konkretnem primeru za obdelavo podatkov, bi forum kot upravljavec moral predhodno zagotoviti ustrezno pravno podlago za posredovanje osebnih podatkov družbi Facebook za namene oglaševanja in s tem posredovanja podatkov uporabnikom družbenega omrežja – tj. širši javnosti. V takem primeru bi forum skupaj z družbo Facebook nastopal kot skupni upravljavec za obdelavo podatkov povezano s prikazom oglasa (pri čemer mora vsak izmed upravljavcev zagotoviti ustrezno pravno podlago). IP v zvezi s pravno podlago foruma nadalje pojasnjuje, da je ob uporabi storitev forumov po navadi relevantno tudi, kaj določajo splošni pogoji foruma, s katerimi se v konkretnem primeru neregistriran posameznik strinja pred vsako objavo vsebin na forumu oz. ob registraciji, v kar se pa IP v okviru mnenja ne more podrobno spuščati. Ne glede na to, pa bi bilo glede na vsebino in naravo konkretnega zapisa mogoče sklepati, da gre za zapis, ki je bil namenjen le posameznikom, ki uporabljajo forumu, ne pa tudi širši javnosti. Namreč objava zapisa na forumu, kljub temu, da je javno dostopna, ne pomeni, da jo tudi dejansko prebere vsak uporabnik Facebooka, temveč najverjetneje le uporabniki foruma, ki jih zanimajo določene vsebine.Glede na to, da posameznik, ki je avtor zapisa, ni registriran uporabnik foruma, temveč gre zgolj za objavo dotične vsebine brez procesa registracije, bi se lahko zgodilo, da v danem primeru posameznik ni določljiv, kot to določa definicija osebnih podatkov, in posledično ne bi šlo za obdelavo podatkov v smislu Splošne uredbe o varstvu podatkov. V vsakem primeru pa lahko posameznik, ki je prepričan, da se je z določenim dejanjem poseglo v njegove osebnostne pravice, skladno z določbami 134. člena Obligacijskega zakonika (Uradni list RS, št. 83/01 s spremembami, v nadaljevanju OZ) od sodišča zahteva, da prepreči takšno dejanje ali da odstrani njegove posledice. V vsakem primeru pa lahko tisti, ki meni, da je z ravnanjem druge osebe prišlo do občutnega posega v njegovo zasebnost in mu je zaradi tega nastala škoda, na podlagi OZ vloži odškodninsko tožbo pred pristojnim pravdnim sodiščem in zahteva povračilo škode.V upanju, da ste dobili odgovor na svoje vprašanje, vas lepo pozdravljamo.Mojca Prelesnik, univ.dipl.prav.,         informacijska pooblaščenka               Pripravila:                                                                                         Neja Domnik, mag. prav.,asistentka svetovalca pri IP                                           
