

Vpogled v elektronski predal odsotnega delavca
+
-


Datum: 04.02.2021
Številka: 07121-1/2021/201

Kategorije: Delovna razmerja, Elektronska pošta
                        Informacijski pooblaščenec RS (v nadaljevanju IP) je prejel vaše zaprosilo za mnenje. Zanima vas ali sme delodajalec vpogledati v vaš službeni elektronski predal v času vaše bolniške odsotnosti?
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem.
 
 
IP pojasnjuje, da je na vprašanje podobno vašemu že odgovoril v svojih smernicah v zvezi z delovnimi razmerji, str. 22 (smernice Varstvo osebnih podatkov v delovnih razmerjih). Iz navedenega pojasnila izhaja, da je vpogled v elektronski predal zaposlenega brez njegove vednosti lahko dopusten le v skrajno izjemnih okoliščinah, ko se namenov, zaradi katerih se pregled opravi, ne more doseči na drug, milejši način (torej v primeru, ko zakoniti interes delodajalca očitno prevlada nad interesi posameznikov, na katere se osebni podatki nanašajo). Najustreznejši in »najvarnejši« način za vpogled pa je vezan na pridobitev sodne odredbe. Takšni primeri dopustnega vpogleda v službeno elektronsko pošto zaposlenega so zelo redki in izjemni (npr. realno grozeča poslovna škoda zaradi nezmožnosti pridobitve podatka, ki se nahaja v predalu dolgotrajno odsotnega ali pokojnega delavca). Informacijski pooblaščenec poudarja, da bi bilo tudi v izjemnih primerih najprimerneje vpogled v elektronsko pošto dopustiti le do ravni t.i. prometnih podatkov, v vsebino pa vpogledovati zgolj na podlagi odredbe sodišča.  
 
Takšne izjemne okoliščine, ko je dopusten vpogled brez vednosti zaposlenega, mora biti sposoben izkazati delodajalec, vpogled pa mora biti praviloma predviden tudi v internih aktih delodajalca, s katerimi morajo biti zaposleni seznanjeni. 
 
S spoštovanjem,
 
 
Mojca Prelesnik, univ. dipl. prav.
informacijska pooblaščenka
 
Pripravil:
Anže Novak
Svetovalec Pooblaščenca za preventivo
 
