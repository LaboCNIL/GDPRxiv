

Pridobitev pojasnil o razlogih za odločitev od izvajalca zdravstvene dejavnosti
+
-


Datum: 18.10.2022
Številka: 07121-1/2022/1116

Kategorije: Zdravstveni osebni podatki, Pravica do seznanitve z lastnimi osebnimi podatki, Razno
                        Pri Informacijskem pooblaščencu (IP) smo dne 6. 10. 2022 prejeli vaše sporočilo, v katerem nas – v zvezi s predhodnim mnenjem IP št. 07121-1/2022/1043 – obveščate, da želite vedeti zdravstveni razlog, da ste na določen dan pridobili delovno sposobnost zgolj za dva meseca. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. IP se lahko dokončno in konkretno opredeli do konkretne problematike le v morebitnem pritožbenem postopku.
 
Pojasnjujemo, da kljub dopolnitvi vašega vprašanja velja enako kot smo vam pojasnili v predhodnem mnenju. IP zato ni pristojen zoper izvajalca medicine dela voditi pritožbenega ali inšpekcijskega postopka, saj ne gre za kršitev katere od pravic iz pristojnosti IP.
 
Zoper odločitev izvajalca medicine dela lahko vložite ugovor v skladu s predpisi o varnosti in zdravju pri delu, če še ni potekel predpisani rok.
 
Zaradi morebitnega neodzivanja na vaša vprašanja v nasprotju z Uredbo o poslovanju z uporabniki v javnem zdravstvu, se lahko obrnete na organ, ki je pristojen za nadzor nad izvajanjem uredbe. 
 
Le če na zahtevo po petem odstavku 41. člena Zakona o pacientovih pravicah (ZPacP) ne bi prejeli ustnih pojasnil o vsebini zdravstvene dokumentacije, lahko pri IP vložite pritožbo. Enako velja, če ne bi prejeli informacij o obdelavi osebnih podatkov po 15. členu Splošne uredbe.
 
 
O b r a z l o ž i t e v:
 
Sklicujemo se na pojasnila iz predhodnega mnenja IP. Iz vaših sporočil ne izhaja, da naj bi izvajalec že imel izdelano obrazložitev za nek namen, pa vam je ne bi želel posredovati v obliki kopije. Le v tem primeru bi namreč lahko IP vodil običajni pritožbeni postopek zaradi kršitve pravice do seznanitve z lastno zdravstveno dokumentacijo ali pravice do seznanitve z lastnimi osebnimi podatki.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
