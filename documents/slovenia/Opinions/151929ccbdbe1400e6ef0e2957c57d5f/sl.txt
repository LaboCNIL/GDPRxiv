

Preklic izjave o prepovedi vpogleda v povzetek podatkov o pacientu
+
-


Datum: 28.09.2021
Številka: 07121-1/2021/1939

Kategorije: Zdravstveni osebni podatki, Pridobivanje OP iz zbirk
                        Pri Informacijskem pooblaščencu (IP) smo dne 24. 9. 2021 prejeli vaše vprašanje o tem, kako ravnati, če ste se s posredovanjem prepovedi vpogleda v povzetek podatkov o pacientu (ta je del CRPP) zmotili oziroma, če tega ne želite več. Prepoved ste že poslali na več naslovov. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
 
Izjavo o prepovedi vpogleda v »povzetek podatkov o pacientih« je možno kadarkoli preklicati. 
 
Preklic je smiseln, če je prepoved že bila dejansko realizirana v informatizirani zbirki podatkov s strani NIJZ. 
 
Preklic se poda v enaki obliki in na enak način kot prepoved ter se vloži pri NIJZ, ki je upravljavec CRPP. Po želji se preklic lahko vloži tudi pri izbranem osebnem zdravniku, ki izjavo potem posreduje NIJZ. 
 
 
O b r a z l o ž i t e v:
 
Ker je uporaba podatkov, ki se vodijo v povzetku podatkov o pacientih po zakonu (ZZPPZ) vezana na voljo pacienta (sicer ne v smislu privolitve, temveč v smislu možnosti prepovedi vpogleda po uporabnikih), je vsekakor možno, da pacient v času po uveljavitvi prepovedi, to tudi prekliče in s tem vzpostavi zakonsko določeni režim uporabe podatkov.
 
Pravilnik o prepovedi vpogleda v povzetek podatkov o pacientu v Centralnem registru podatkov o pacientih (Uradni list RS, št. 84/15)  določa:

da lahko pacient prepoved prekliče na spletnem mestu zVEM, z vlogo, podpisano z varnim elektronskim podpisom, overjenim s kvalificiranim potrdilom, ali z obvestilom preklica prepovedi osebnemu zdravniku pacienta, ki preklic prepovedi posreduje v CRPP najpozneje do konca delavnika;
da mora preklic prepovedi vsebovati osebno ime, EMŠO ali ZZZS številko zavarovane osebe, datum in kraj podaje prepovedi, podpis pacienta, če pacient sam poda prepoved;
da se za preklic uporabi obrazec: Obrazec Prepoved vpogleda v povzetek podatkov o pacientu 

 
Iz Pravilnika torej izhaja, da mora biti identiteta vlagatelja prepovedi in preklica potrjena.
Preklica vam ni treba vlagati pri drugih organih, pri katerih ste vložili prepoved (MNZ, MZ), saj je za realizacijo prepovedi pristojen le NIJZ.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
