

Zvočno snemanje zbora etažnih lastnikov
+
-


Datum: 04.10.2021
Številka: 07120-1/2020/1989

Kategorije: Stanovanjsko in nepremičninsko pravo, Zakoniti interesi
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da je upravnik izrazil namero o snemanju zborov etažnih lastnikov. Namen snemanja bi naj bilo zagotavljanje verodostojnosti dogovorjenega, dokaz o poslovni komunikaciji, sestava zapisnika, dokaz o pogajanjih za sklepanje poslov, o sklenjenih poslih, o reklamacijah ter o njihovem reševanju, včasih pa tudi zagotavljanje večje varnosti. Snemanje upravnik utemeljuje na zakonitem interesu. Posnetki bi se naj hranili do overitve zapisnika, oz. izpodbojnosti poslov. 
 
Sprašujete, kakšna je pravna podlaga za izvajanje zvočnega snemanja upravnika ter ali ste tudi etažni lastniki upravičeni do izvajanja snemanja?
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Z nezavezujočim mnenjem vam lahko podamo zgolj splošna napotila v zvezi z varstvom osebnih podatkov pri snemanju zbora etažnih lastnikov. 
 
Glede podobnih vprašanj, kot je vaše, je IP v preteklosti že podal svoja mnenja, ki so dosegljiva z iskalnikom na www.ip-rs.si/vop, npr. mnenje št. 07121-1/2021/1753 z dne 14.9.2021.
 
Uvodoma poudarjamo, da mora imeti upravljavec za obdelavo osebnih podatkov ustrezno pravno podlago skladno s prvim odstavkom 6. člena Splošne uredbe:
 
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Kot smo poudarili v citiranem mnenju, bi lahko bili pravni podlagi za snemanje zbora etažnih lastnikov (s strani upravnika kakor tudi s strani etažnih lastnikov) privolitev (navedena točka (a) prvega odstavka 6. člena Splošne uredbe) ali pa zakoniti interesi (točka (f) prvega odstavka 6. člena Splošne uredbe). Vsak etažni lastnik lahko torej poda svojo privolitev v snemanje zbora etažnih lastnikov. Več informacij o privolitvi je na voljo na spletni strani IP: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/privolitev.
 
Upravljavec (v tem primeru upravnik) pa bi lahko snemanje utemeljil tudi na zakonitih interesih, v kolikor nad takimi interesi ne prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov. Ob tem mora upoštevati tudi načela iz 5. člena Splošne uredbe, npr. načelo omejitve namena (osebni podatki so lahko zbrani le za določene, izrecne in zakonite namene ter se ne smejo nadalje obdelovati na način, ki ni združljiv s temi nameni) in najmanjšega obsega podatkov (osebni podatki morajo biti ustrezni, relevantni in omejeni na to, kar je potrebno za namene, za katere se obdelujejo). Pri določanju roka hrambe pa mora upravljavec upoštevati tudi načelo omejitve hrambe, skladno s katerim so lahko osebni podatki hranjeni v obliki, ki dopušča identifikacijo posameznikov, na katere se nanašajo osebni podatki, le toliko časa, kolikor je potrebno za namene, za katere se osebni podatki obdelujejo. Upravljavec lahko osebne podatke torej hrani do izpolnitve namena njihove hrambe, po poteku roka hrambe pa jih mora (varno) izbrisati oz. uničiti. Upravnik bi torej moral izkazati svoje zakonite interese, utemeljiti zakaj navedeni interesi ne prevladajo nad interesi ali pravicami posameznika (npr. do zasebnosti) in vam o obdelavi osebnih podatkov podati tudi ustrezne informacije, skladno s 13. členom Splošne uredbe (kot so npr. nameni obdelave osebnih podatkov, uporabniki osebnih podatkov, obdobje hrambe podatkov, itd.). Kot že rečeno, vam IP dokončnega odgovora v zvezi z zakonitostjo obdelave osebnih podatkov v okviru nezavezujočega mnenja ne more podati, saj lahko konkretne obdelave osebnih podatkov presoja zgolj v inšpekcijskem postopku.
 
Kot je IP v mnenjih že večkrat izpostavil, pa sodi pravica človeka do lastnega glasu v širšo pravico do zasebnosti, ki je varovana pred civilnimi oz. kazenskimi sodišči.  Na primer, posameznik lahko skladno s 134. členom Obligacijskega zakonika (Uradni list RS, št. 97/07 – uradno prečiščeno besedilo, 64/16 – odl. US in 20/18 – OROZ631) s tožbo od sodišča zahteva, da le to odredi prenehanje ravnanja (npr. zvočnega snemanja), prav tako pa lahko na podlagi 179. člena OZ zahteva tudi odškodnino, če mu je zaradi tega nastala škoda. Neupravičeno zvočno snemanje pa je tudi kaznivo dejanje po 137. členu Kazenskega zakonika (Uradni list RS, št. 50/12 – uradno prečiščeno besedilo, 6/16 – popr., 54/15, 38/16, 27/17, 23/20, 91/20 in 95/21).
 
V kolikor na podlagi navedenega menite, da je konkretna obdelava podatkov pri upravljavcu nezakonita, lahko podate prijavo pri IP (podana je lahko tudi anonimno). Pomagate si lahko z obrazcem »Prijava kršitve varstva osebnih podatkov (Obrazec ZIN PRIJAVA)«, ki je objavljen na povezavi: https://www.ip-rs.si/obrazci/varstvo-osebnih-podatkov/.
 
V upanju, da vam bodo naši napotki v pomoč, vas lepo pozdravljamo.
 
 
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
