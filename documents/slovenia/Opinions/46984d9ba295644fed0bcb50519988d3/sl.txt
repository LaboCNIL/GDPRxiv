

Istovetnost osebe, ki preverja PCT pogoj
+
-


Datum: 05.01.2022
Številka: 07121-1/2021/2637

Kategorije: EMŠO in davčna, Zdravstveni osebni podatki
                        Informacijski pooblaščenec (v nadaljevanju: IP) je po e-pošti prejel vaše zaprosilo za mnenje. Navajate, da smo na temo PCT pogojev na naši strani podali odgovor dne 04.10.2021, s katerim ste seznanjeni. Navajate, da je treba v vsak objekt vstopiti s PCT pogojem, ob katerem se veljavnost PCT pogoja preverja z osebnim dokumentom. PCT pogoj največkrat preverjajo študentje, redko varnostnik ali zaposlen. Te osebe ne nosijo priponke z imenom in priimkom, zato ne veste, kdo vpogleda v vaše osebne podatke, oz. ali so sploh pooblaščeni za opravljanje te naloge. Ko jih vprašate za ime in priimek, vam odgovora ne želijo povedati, prav tako nimajo pri sebi pooblastila delodajalca, da lahko preverjajo pogoje PCT. Navajate 40. člen Zakona o nalogah in pooblastilih policije in sprašujete, ali imate pravico zahtevati pooblastilo delodajalca, da ima oseba, ki preverja pogoj PCT, res pooblastila, da vpogleda v vaše dokumente?
 
Prav tako sprašujete, ali je dopustno, da študentje, varnostniki, oziroma pooblaščene osebe, preverjajo QR kode kar s svojimi mobilnimi telefoni. Predvidevate, da bi za takšno delo morali imeti službene telefone. Sprašujete, kaj vse se shrani ob preverjanju v to aplikacijo? 
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
IP je za namen lažjega izvajanja odlokov o preverjanju PCT pogojev pripravil smernice o preverjanju PCT pogojev (za upravljavce in za posameznike), ki so dostopne na spletni strani: https://www.ip-rs.si/novice/smernice-o-preverjanju-pct-pogojev. Kot smo poudarili v smernicah, lahko upravljavec (npr. oseba, ki organizira opravljanje dela, oz. izvajanje dejavnosti) vpogleda v dokazilo o izpolnjevanju PCT pogojev, če za to obstaja pravna podlaga – to je lahko določba v ustreznem pravnem predpisu. Na primer, če takšno obvezno preverjanje izpolnjenosti PCT pogojev pri obiskovalcih in uporabnikih storitev nalaga vladni odlok, je posredna pravna podlaga za to podana. Pri tem pa upravljavec ne sme beležiti nobenih podatkov glede izpolnjevanja pogojev PCT obiskovalcev/uporabnikov, temveč lahko v dokazilo le vpogleda. Če se dokazovanje izvaja z evropskimi digitalnimi potrdili, si ob vpogledu lahko pomaga še z aplikacijo za odčitavanje QR kode zato, da se prepriča, ali je potrdilo pristno oziroma veljavno. Aplikacija upravljavcu ne omogoča vpogleda v centralne zbirke zdravstvenih podatkov. Ob tem pa opozarjamo, da IP v zvezi z zakonitostjo obdelave osebnih podatkov s pomočjo aplikacije za preverjanje izpolnjevanja pogojev PCT že vodi postopek inšpekcijskega nadzora, ki ga je uvedel zoper Nacionalni inštitut za javno zdravje. Med tekom postopka se je pojavilo vprašanje ustavnosti in zakonitosti samega predpisa (tj. Odloka o načinu ugotavljanja izpolnjevanja pogojev prebolevnosti, cepljenosti in testiranja v zvezi z nalezljivo boleznijo COVID-19 (Uradni list RS, št. 126/21)), ki nalaga odgovornim osebam, da na vstopnih mestih preverjajo izpolnjevanje PCT pogojev, zato je IP vložil zahtevo za presojo ustavnosti in zakonitosti odloka, predmetni postopek inšpekcijskega nadzora pa do odločitve Ustavnega sodišča RS prekinil. Več o tem si lahko preberete v mnenju št. 07121-1/2021/2332 z dne 23.11.2021 (dostopno z iskalnikom na www.ip-rs.si/vop). Poudarjamo tudi, da IP ni pristojen, da bi sam presodil, ali so odloki skladni z Ustavo, to pristojnost ima le Ustavno sodišče. Odloki so torej veljavni, dokler o njih ne odloči Ustavno sodišče, kar pomeni, da jih morajo upravljavci upoštevati in jih izvajati. 
 
Določitev konkretne osebe, ki pri upravljavcu obdeluje osebne podatke (npr. opravlja preverjanje PCT pogoja pri strankah oz. opravlja vpogled v osebni dokument posameznikov), kakor tudi način njene pooblastite, je stvar upravljavca, ki mora poskrbeti tudi za sprejem ustreznih tehnično-organizacijskih ukrepov za zavarovanje osebnih podatkov (tudi npr. kot opozarjate, v zvezi z varnostjo mobilnih naprav, ki se uporabljajo za odčitavanje QR kode). Drugi odstavek 25. člena ZVOP-1 namreč določa, da upravljavci osebnih podatkov v svojih aktih predpišejo postopke in ukrepe za zavarovanje osebnih podatkov ter določijo osebe, ki so odgovorne za določene zbirke osebnih podatkov, in osebe, ki lahko zaradi narave njihovega dela obdelujejo določene osebne podatke.
 
Na vprašanje glede izkazovanja istovetnosti osebe, ki preverja PCT pogoj, pa je IP že odgovarjal v svojih nezavezujočih mnenjih, npr. v mnenju št. 07121-1/2021/2255 z dne 15.11.2021.  Kot smo poudarili v citiranem mnenju, mora upravljavec posamezniku zagotoviti nekatere informacije skladno s 13. členom Splošne uredbe, med drugim npr.: identiteto in kontaktne podatke upravljavca in njegovega predstavnika, kadar ta obstaja, kontaktne podatke pooblaščene osebe za varstvo podatkov, kadar ta obstaja in namene, za katere se osebni podatki obdelujejo, kakor tudi pravno podlago za njihovo obdelavo. Načelo transparentne, zakonite in poštene obdelave osebnih podatkov pa je eno od temeljnih načel, ki jih določa Splošna uredba.
 
S ciljem preprečevanja zlorab mora torej na drugi strani posameznik vsekakor imeti možnost, da se prepriča, ali razkriva osebne podatke upravičeni pooblaščeni osebi ali ne. IP ne more v mnenju predpisati, kako lahko to upravljavec zagotovi (pooblastila, izkaznice, priponke), vsekakor ne npr. z obveznim kazanjem osebnega dokumenta, saj ta niti ne dokazuje, da je posameznik za določeno nalogo obdelave osebnih podatkov pooblaščen. Hkrati pa zakon ali drug predpis niti ne ureja in bi glede na naravo stvari tudi težko za vse bodoče primere in situacije urejal konkretno načine, kako to upravljavec zagotovi, saj so primeri in okoliščine za različne zavezance zelo različni. Upravljavec pa lahko na podlagi drugega odstavka 106. člena ZVOP-1 javnosti posreduje in javno objavi osebno ime, naziv ali funkcijo, službeno telefonsko številko in naslov službene elektronske pošte predstojnika in tistih zaposlenih, katerih delo je pomembno zaradi poslovanja s strankami oziroma uporabniki storitev. Konkretna ureditev situacij v zvezi s preverjanjem PCT je torej stvar organizacije vsakega posameznega upravljavca oz. zavezanca in je odvisna od vseh okoliščin primera.
 
Več o preverjanju PCT pogojev si lahko preberete v zgoraj citiranih smernicah, glede vpogleda v osebni dokument pa v objavi IP »Zakon o varstvu osebnih podatkov dopušča vpogled v osebni dokument za namen preverjanja točnosti podatkov«, ki je dostopna na: https://www.ip-rs.si/novice/zakon-o-varstvu-osebnih-podatkov-dopu%C5%A1%C4%8Da-vpogled-v-osebni-dokument-za-namen-preverjanja-to%C4%8Dnosti-podatkov.
 
V upanju, da ste prejeli odgovor na vaše vprašanje, vas lepo pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
