

Pogodbena obdelava pri naročilu izvensodnega izvedenskega mnenja
+
-


Datum: 02.09.2021
Številka: 07120-1/2021/438

Kategorije: Pogodbena obdelava OP
                        Pri Informacijskem pooblaščencu (IP) smo dne 27. 8. 2021 prejeli vaše zaprosilo za mnenje o tem, ali storitev naročanja izvedenskih mnenj pri izvedencih za varstvo in zdravje pri delu za namene priprave kompleksnega odškodninskega zahtevka za uveljavljanje povrnitve povzročene škode od delodajalcev pri nezgodah oziroma poškodbah, za katere so odgovorni delodajalci, spada med storitve, za katere je potrebno z izvajalci teh storitev sklepati pogodbe o obdelavi osebnih podatkov v smislu določb člena 28 Splošne uredbe o varstvu podatkov. Zavod (ZZZS), ki je upravičen do povračila škode, sodnemu izvedencu, z namenom priprave izvedenskega mnenja, posreduje podatke o načinu nastanka nezgode oziroma poškodbe pri delu in o posledici (medicinske podatke določene osebe, vezane na ta primer), po pripravi mnenja pa izvedenec vse podatke upravljavcu vrne. Namen pridobitve tovrstnih mnenj je pridobitev dodatnih dokazil (podpore) za presodne in sodne postopke. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Pojasnjujemo še, da se IP izven inšpekcijskega postopka ne more dokončno in konkretno opredeljevati do konkretnih primerov obdelave osebnih podatkov.
 
 
Po mnenju IP gre v primeru naročila izvensodnega izvedenskega mnenja, pri čemer pride do pregledovanja in druge obdelave zdravstvenih in drugih osebnih podatkov posameznika, praviloma za pogodbeno obdelavo v smislu 28. člena Splošne uredbe o varstvu podatkov.
 
 
 
O b r a z l o ž i t e v:
 
V predstavljenem primeru so razlogi za zgornje načelno stališče lahko zlasti:

Obdelava osebnih podatkov s strani izvedenca je bistveni del storitve;
V teh primerih ne gre za sodno izvedenstvo po nalogu ali odredbi sodišča v skladu s procesno zakonodajo;
Pogodbeni izvedenec nima samostojne pravne podlage za obdelavo dokumentacije oziroma osebnih podatkov, ki jih prejme od zavoda in teh osebnih podatkov tudi po zaključku dela ne sme več obdelovati;
Pogodbeni izvedenec pri tovrstni storitvi tudi nima samostojne pravne podlage za pridobitev osebnih podatkov v skladu z Zakonom o sodnih izvedencih, sodnih cenilcih in sodnih tolmačih (ZSICT);
Pogodbeni izvedenec ni del notranje strukture zavoda (npr. član neke komisije ali organa) in tudi sicer ne opravlja rednega pogodbenega dela pri zavodu;
Pogodbeni izvedenec je vezan na navodila zavoda glede namena, obsega in vrste dela ter časovnih in varnostnih okvirov dela (in ravno to je bistveni del obdelave osebnih podatkov), ni pa zavezan k določenemu rezultatu;
Zavod si lahko stališče do dejanskega stanja (npr. vzroki in posledice) in utemeljenosti povračilnega zahtevka ustvari tudi sam, pri izvedencu pa gre za dodatno strokovno pomoč ali zunanje mnenje;
Zaradi obdelave zdravstvenih osebnih podatkov s strani izvedenca kot posameznika zunaj zavoda je podana visoka raven tveganja za pravice posameznika, zaradi česar mora tudi izvedenec po navodilih zavoda izvajati vrsto ukrepov za zagotavljanje varnosti osebnih podatkov in drugih splošnih načel varstva osebnih podatkov.

 
V zvezi s pogodbeno obdelavo so na tej povezavi na voljo tudi smernice IP:
https://www.ip-rs.si/fileadmin/user_upload/Pdf/smernice/Smernice_o_pogodbeni_obdelavi_web.pdf.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
