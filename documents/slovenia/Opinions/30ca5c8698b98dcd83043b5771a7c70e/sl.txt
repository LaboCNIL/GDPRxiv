

Objava elektronskih naslovov
+
-


Datum: 24.06.2021
Številka: 07121-1/2021/1170

Kategorije: Svetovni splet, Privolitev
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da v okviru inštituta pripravljate … za občine, ki bo spremljal delovanje občinskih svetov. Na platformi bi radi objavili kontaktne informacije občinskih svetnikov in vas zanima, v katerih okoliščinah je to dovoljeno. Zanima vas, ali lahko elektronske naslove objavite, če so ti že objavljeni na spletni strani občine ter v primeru, če jih pridobite od svetnikov samih? Sprašujete tudi, na kak način naj podajo svoj odgovor (podpis izjave). 
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Zakonita in poštena obdelava osebnih podatkov je naloga upravljavca osebnih podatkov, IP pa lahko v okviru svojega mnenja poda nekatere usmeritve oziroma napotila pri podanem vprašanju.
 
Pojasnjujemo, da mora imeti upravljavec za obdelavo osebnih podatkov osebnih podatkov ustrezno pravno podlago skladno s prvim odstavkom 6. člena Splošne uredbe:
 
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Glede predhodno objavljenih podatkov je IP npr. v že izdanem mnenju št. 07121-1/2021/994 z dne 28.5.2021 poudaril, da primeru objave oz. prikaza osebnih podatkov, ki so zakonito javno dostopni, ne moremo govoriti o nezakoniti obdelavi osebnih podatkov, vendar le pod pogojem, če se osebni podatki zbirajo in uporabljajo za določene in zakonite namene. To pomeni, da ne glede na to, da so določeni osebni podatki javno dostopni, se takšni osebni podatki ne smejo uporabljati za kakršen koli namen, npr. za vzpostavitev nove zbirke osebnih podatkov. Po določbi (b) točke prvega odstavka 5. člena Splošne uredbe se namreč osebni podatki lahko zbirajo le za določene, izrecne in zakonite namene ter se ne smejo nadalje obdelovati tako, da bi bila njihova obdelava v neskladju s takšnimi nameni. Če je bila prvotna objava zakonita in v kolikor boste torej presodili, da zasledujete enak namen objave kontaktnih podatkov, je takšna objava zakonita. V nasprotnem je treba zagotoviti primerno pravno podlago.
 
Možna pravna podlaga v konkretnem primeru bi lahko bila privolitev po (a) točki prvega odstavka 6. člena Splošne uredbe. Več o privolitvi in njenih obveznih sestavinah si tako lahko preberete na spletni strani IP: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/privolitev/. Poudarili bi radi, da mora biti privolitev vedno prostovoljna, specifična, informirana ter nedvoumna in da se lahko kadarkoli prekliče. Predlagamo vam, da natančno opredelite, kakšen je namen podane privolitve, na kakšen način bodo prejeti podatki obdelani in kje bodo objavljeni. Glede na zahtevo, da mora biti privolitev informirana, naj vsebuje torej naslednje:
 
- podatek o identiteti upravljavca (npr. ime podjetja, naziv organizacije ali društva),
- konkretno opredeljen namen za vsako posamezno obdelavo, za katero je zahtevana posamezna privolitev,
- navedbo vrst osebnih podatkov, ki bodo zbrani in obdelovani,
- obstoj pravice do umika privolitve,
- obvestilo posamezniku, da ima pravico, da zanj ne velja odločitev, ki temelji zgolj na avtomatizirani obdelavi, vključno z oblikovanjem profilov,
- obvestilo posamezniku o morebitnih tveganjih pri prenosu osebnih podatkov v tretjo državo ali mednarodno organizacijo.
 
Oblika pridobivanja privolitve je v celoti v rokah upravljavca, ki naj poišče način, ki najbolj ustreza organizaciji oz. posameznim poslovnim procesom. Iz dokaznega vidika priporočamo pisno obliko (v papirni ali npr. elektronski obliki), pri čemer je treba tudi zagotoviti, da je umik privolitve mogoč v tako enostavni obliki, kot je bila dana privolitev in da ga je možno kadarkoli izvesti. 
 
Preden posamezniki izpolnijo npr. obrazec s privolitvijo, morajo biti tudi podrobno informirani o obdelavi osebnih podatkov, kot to določa 13. člen Splošne uredbe. Vzorec glede obveščanja posameznikov lahko najdete na spletni strani IP: https://www.ip-rs.si/obrazci/varstvo-osebnih-podatkov/ (»Vzorec obvestila posameznikom glede obdelave osebnih podatkov (člen 13 Splošne uredbe)«).
 
 
Lepo vas pozdravljamo.
 
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
