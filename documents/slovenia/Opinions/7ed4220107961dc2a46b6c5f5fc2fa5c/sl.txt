

Vpogled v posnetke videonadzora v trgovinskem centru pri sumu kraje
+
-


Datum: 18.02.2022
Številka: 07121-1/2022/194

Kategorije: Video in avdio nadzor, Pravne podlage
                        Informacijski pooblaščenec (v nadaljevanju: IP) je dne 3. 2. 2022 prejel vaš elektronski dopis, v katerem nas prosite za mnenje, če lahko lastnik ene od trgovin v trgovskem centru zahteva vpogled v vaše posnetke videonadzora. Pojasnjujete nam, da je pri konkretnem lastniku trgovine prišlo do suma kraje v trgovini, ki pa nima lastnega videonadzora, zato lastnik omenjene trgovine želi vpogledati v posnetke videonadzora trgovskega centra, ki snemajo hodnike trgovskega centra in prikazujejo tudi vhod/izhod omenjene trgovine. Zanima vas, ali je tak vpogled možen ter kakšen je postopek samega vpogleda. 
 
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Uvodoma pojasnjujemo, da IP kot nadzorni organ daje neobvezna mnenja, pojasnila in stališča o vprašanjih s področja varstva osebnih podatkov. Ker so vaše navedbe iz dopisa precej splošne in iz njih ni razvidno, ali ima trgovski center (kot upravljavec osebnih podatkov s posnetkov videonadzora) z lastnikom omenjene trgovine sklenjeno pisno pogodbo, v kateri bi bila določena razmerja, obveznosti in odgovornosti med upravljavcem in potencialnim obdelovalcem osebnih podatkov, vam IP v nadaljevanju posreduje zgolj splošna pojasnila, ne more in ne sme pa izven postopka inšpekcijskega nadzora oziroma drugega upravnega postopka presojati konkretnih obdelav osebnih podatkov.
 
IP pri tem poudarja, da vpogled v videoposnetke, na katerih so določeni ali določljivi posamezniki, pomeni enega od možnih načinov obdelave osebnih podatkov. Upravljavec zbirke posnetkov, ki nastaja ob izvajanju videonadzora lahko videoposnetke pregleduje le v skladu z osnovnimi nameni njihovega zbiranja, na primer za zagotavljanje varnosti ljudi ali premoženja oziroma eventualno v primeru nekega izrednega, deviantnega dogodka, ko bi videoposnetek služil kot dodaten dokaz v pravnem postopku. Ob upoštevanju načela najmanjšega obsega osebnih podatkov se lahko v posnetke videonadzora vpogleda zgolj, kadar pride do »dogodka«, ki ga opisujejo pogoji za uvedbo videonadzora.
 
Pravne podlage za obdelavo osebnih podatkov ureja prvi odstavek člena 6 Splošne uredbe, ki določa, da je obdelava zakonita le in kolikor je izpolnjen vsaj eden od naslednjih pogojev:
 

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
To pomeni, da v kolikor obstaja ustrezna pravna podlaga, na kateri bi obdelovali osebne podatke, sta vpogled in posredovanje videoposnetkov lahko dopustna. V nasprotnem primeru bi takšna obdelava osebnih podatkov lahko bila nezakonita.  Posnetke pa lahko izvajalec videonadzora posreduje tretjim osebam zgolj pod pogojem, če le-ti izkažejo ustrezno pravno podlago (npr. obdelava na podlagi člena 6(1)(b) Splošne uredbe).
 
IP še pojasnjuje, da v primeru, da je prišlo do kraje ali drugega škodnega dogodka, kot primeroma opisujete v svojem vprašanju, bi lahko do navedenih posnetkov, za namene dokazovanja (ob izpolnitvi katere od navedenih pravnih podlag) eventualno lahko dostopali tudi policija, zavarovalnica ali sodišče. Primeroma dodajamo, da policija sme pri opravljanju policijskih nalog na podlagi 113. člena Zakona o nalogah in  pooblastilih  policije  (Uradni  list  RS,  št.  15/13, s sprem. in dop., v  nadaljevanju  ZNPPol) dostopati do posnetkov brez soglasja udeležencev. Tudi za zavarovalnico primeroma velja, da sme dostopati do posnetka zgolj pod pogojem, da je izpolnjena katera od zgoraj navedenih pravnih podlag (potencialni podlagi v točki (b) člena 6(1) – izvajanje pogodbe ter točki (f) člena 6(1) – zakoniti interesi upravljavca ali tretje osebe). IP pa se v tem neobveznem mnenju ne more opredeliti, ali bi bila podana katera od navedenih podlag (npr. za konkretnega lastnika trgovine v trgovskem centru), saj za to nima vseh relevantnih informacij, niti se izven inšpekcijskega postopka v konkretnem primeru ne more in ne sme opredeljevati do (ne)zakonitosti določene obdelave osebnih podatkov.
 
IP v zaključku še dodaja, da si lahko več informacij o videonadzoru preberete v že izdanih mnenjih IP, ki so dosegljiva na: www.ip-rs.si/vop (v izbirnem oknu področij izberete »Video in avdio nadzor«)  oz. na spletni strani IP https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora/.
                                                                                                                                                                                                                                                                                                                                                                   
V upanju, da ste dobili odgovor na svoje vprašanje, vas lepo pozdravljamo.
 
 
Mojca Prelesnik, univ.dipl.prav.,
informacijska pooblaščenka
 
Pripravil:
Grega Rudolf,
asistent svetovalca pri IP
