

Objava osebnih podatkov tretjih oseb v okviru stečajnega postopka
+
-


Datum: 29.12.2022
Številka: 07121-1/2022/1444

Kategorije: Pravne podlage, Sodni postopki, Svetovni splet
                        Pri Informacijskem pooblaščencu (IP) smo prejeli vaše zaprosilo za mnenje. Sprašujete, ali je skladno z zakonodajo na področju varstva osebnih podatkov, da stečajni upravitelj v predlogu za soglasje k plačilu stroškov stečajnega postopka, ki ga stečajno sodišče javno objavi na portalu AJPES, objavi osebne podatke, ki se nanašajo na posameznika – fizično osebo, ki ni stranka stečajnega postopka temveč tretja oseba, pri čemer ti podatki obsegajo ime in priimek, podatke o prebivališču in podatke o družinskih vezeh tega posameznika. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
IP ne more presojati, ali lahko/mora predlog za soglasje k plačilom stroškov stečajnega postopka vsebovati tudi osebne podatke posameznikov, ki niso stranke stečajnega postopka, niti ne more odločati, katere podatke sme sodišče v okviru 122. člena v zvezi s 357. členom ZFPPIPP objaviti na portalu AJPES. Kot dobro prakso pa izpostavlja primere, ko sam predlog za soglasje k plačilom stroškov stečajnega postopka, ki je javno objavljen, ne vsebuje osebnih podatkov posameznikov, temveč so te lahko vsebovani v prilogah (npr. račun, vloga ali druga listina), ki niso javno objavljene.
 
O b r a z l o ž i t e v:
 
IP uvodoma opozarja, da lahko posamezne primere obdelave osebnih podatkov konkretno presoja le v okviru inšpekcijskega ali drugega upravnega postopka. V mnenju lahko zato poda zgolj splošna pojasnila, ne more pa dokončno odgovoriti na vprašanje, ali je opisano postopanje stečajnega upravitelja ustrezno in skladno s predpisi, ki urejajo varstvo osebnih podatkov.
 
IP pojasnjuje, da je treba imeti za vsako obdelavo osebnih podatkov, tudi za njihovo objavo na spletu, zakonito in ustrezno pravno podlago. Te so določene v členu 6(1) Splošne uredbe o varstvu podatkov, ki velja tudi za sodišča in upravitelje. Obdelavo osebnih podatkov v smislu objave na spletnih straneh je treba v obravnavanem primeru presojati predvsem z vidika določb Zakona o finančnem poslovanju, postopkih zaradi insolventnosti in prisilnem prenehanju (Uradni list RS, št. 13/14 – uradno prečiščeno besedilo, z dopolnitvami in spremembami; v nadaljevanju ZFPPIPP). Objave v postopkih zaradi insolventnosti izvajajo stečajna sodišča preko neposredne informacijske povezave z AJPES, ki je upravljavec spletnih strani za objave. Skladno s 17. členom ZFPPIPP se identifikacijski podatki o dolžniku in drugi podatki o postopku zaradi insolventnosti vodijo po 122.a členu in objavljajo po 122. členu tega zakona zaradi varnosti pravnega prometa in da se upnikom omogoči popolna identifikacija dolžnika zaradi pravočasne prijave terjatev v postopku zaradi insolventnosti in uresničevanja drugih pravic v tem postopku.
 
122. člen ZFPPIPP določa vsebino objav v postopkih zaradi insolventnosti, torej tudi v stečajnih postopkih, na spletni strani AJPES. Iz prvega odstavka 122. člena ZFPPIPP izhaja, da je treba na spletnih straneh za objave v postopkih zaradi insolventnosti v zvezi s posameznim postopkom zaradi insolventnosti objaviti med drugim identifikacijske podatke insolventnega dolžnika (razen podatka o EMŠO ter podatka o davčni številki insolventnega dolžnika, ki je potrošnik), sklep o začetku postopka zaradi insolventnosti in vse sklepe, izdane v glavnem postopku zaradi insolventnosti (razen izrecno navedenih sklepov), poročila upravitelja in listine, ki so mu priložene, in v postopku prisilne poravnave tudi poročila insolventnega dolžnika in listine, ki so mu priložene.
 
Iz te določbe torej izhaja, da se mora na portalu AJPES objaviti tudi sklep o soglasju k plačilu stroškov stečajnega postopka. Tovrsten sklep je urejen v 357. členu ZFPPIPP, ki v prvem odstavku določa, da sme upravitelj opraviti plačilo ali izpolniti drugo obveznost, ki je strošek stečajnega postopka, samo, če sodišče da soglasje za to izpolnitev, v drugem odstavku pa so predpisane izjeme. Vsebina tega sklepa ni izrecno predpisana. V praksi sodišča objavijo sklep z izrekom, da se upravitelju da soglasje za plačilo stroškov stečajnega postopka, navedenih v predlogu upravitelja, ki je sestavni del izreka tega sklepa in je objavljen skupaj z njim.
 
Prav tako ni predpisana vsebina predloga za plačilo stroškov stečajnega postopka, ki ga mora podati upravitelj. Nedvomno pa je, da mora upravitelj svoj predlog ustrezno utemeljiti. Ali mora tak predlog za to, da bo utemeljen, vsebovati tudi osebne podatke posameznikov, ki niso stranke stečajnega postopka, IP ne more presojati. Prav tako IP ne more odločati, katere podatke sme sodišče v okviru 122. člena v zvezi s 357. členom ZFPPIPP objavljati na portalu AJPES. IP namreč ni pristojen za nadzor dejanj obdelave sodišč, kadar delujejo kot sodni organ (tretji odstavek 55. člena Splošne uredbe o varstvu podatkov).
 
IP pa opozarja, da je treba, četudi obstaja pravna podlaga za določeno obdelavo osebnih podatkov, spoštovati načelo najmanjšega obsega podatkov iz člena 5(1)(c) Splošne uredbe o varstvu podatkov, skladno s katerim morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo. Kako se to načelo upošteva v povezavi z namenom, ki ga zasledujejo določbe 122. člena ZFPPIPP in 357. člena ZFPPIPP, odloča sodišče v okviru stečajnega postopka. IP pa kot dobro prakso izpostavlja primere, ko sam predlog za soglasje k plačilom stroškov stečajnega postopka, ki je javno objavljen, ne vsebuje osebnih podatkov posameznikov, temveč so te lahko vsebovani v prilogah (npr. računu ali drugi listini), ki niso javno objavljene.
 
 
Lepo vas pozdravljamo,
 
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
