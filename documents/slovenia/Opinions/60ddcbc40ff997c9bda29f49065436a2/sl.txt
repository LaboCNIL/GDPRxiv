

Podatki v anketnem vprašalniku
+
-


Datum: 10.06.2020
Številka: 07121-1/2020/1059

Kategorije: Informiranje posameznika, Pravne podlage, Privolitev, Statistika in raziskovanje
                        Informacijski pooblaščenec (v nadaljevanju IP) je po e-pošti prejel vaše vprašanje. Navedli ste, da ste za namen diplomske naloge oblikovali anketni vprašalnik, ki vključuje vprašanja o posameznikovi stopnji izobrazbe, podatek iz katere regije prihaja in podatek glede delovne dobe. Zanima vas, ali se navedeni podatki smatrajo kot osebni podatki. Prav tako vas zanima, ali morajo v tem primeru anketiranci podati soglasje za obdelavo podatkov. ***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.Skladno s prvo točko 4. člena Splošne uredbe pomenijo osebni podatki katero koli informacijo v zvezi z določenim ali določljivim posameznikom. Določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.V kolikor anketa ne bo anonimna, IP meni, da bodo podatki o posameznikovi stopnji izobrazbe, podatek iz katere regije prihaja in podatek glede delovne dobe, šteli za osebne podatke skladno z navedeno definicijo. Pri tem boste morali zagotoviti eno od veljavnih pravnih podlag skladno s Splošno uredbo (npr. privolitev, skladno z (a) točko prvega odstavka 6. člena Splošne uredbe). V kolikor bo anketa anonimna, pa bo na podlagi odgovorov še zmeraj mogoče podatke pripisati določeni osebi, potem rezultati ankete ne bodo mogli šteti za anonimizirane in bo še zmeraj treba spoštovati pravila glede obdelave osebnih podatkov.Če ne boste pridobivali privolitev glede obdelave osebnih podatkov vam svetujemo, da oblikujete anketni vprašalnik tako, da bo z anonimizacijskimi tehnikami zagotovljeno, da rezultatov posamezne ankete ne bo mogoče povezati s konkretnimi osebami ter anketirance vnaprej obvestite, da je anketa anonimna. V nasprotnem morate pridobiti privolitve anketirancev. Več o privolitvi in njenih obveznih sestavinah si tako lahko preberete na spletni strani IP: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/privolitev/. Preden posamezniki izpolnijo obrazec s privolitvijo, morajo biti tudi podrobno informirani o obdelavi osebnih podatkov, kot to določa 13. člen Splošne uredbe. Vzorec glede obveščanja posameznikov lahko najdete na spletni strani IP: https://www.ip-rs.si/obrazci/varstvo-osebnih-podatkov/ (»Vzorec obvestila posameznikom glede obdelave osebnih podatkov (člen 13 Splošne uredbe)«).Več na to temo si lahko preberete v že izdanem mnenju IP št. 0712-1/2019/1465 z dne 17.6.2019 (npr. glede samega načina posredovanja ankete); več napotkov o anonimizaciji pa v mnenju št. 0712-1/2017/2497 z dne 19.12.2017.V upanju, da vam bodo naši napotki v pomoč, vas lepo pozdravljamo.Mojca Prelesnik, univ.dipl.prav.,                                                  informacijska pooblaščenkaPripravila:                                                                                                                              Barbara Pirš, univ.dipl.prav.,Svetovalka Pooblaščenca za preventivo                                   
