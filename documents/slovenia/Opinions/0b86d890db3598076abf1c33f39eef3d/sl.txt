

Razkrivanje podatkov o dolžnikih komunalnega podjetja občini družbenici
+
-


Datum: 26.03.2021
Številka: 07120-1/2021/136

Kategorije: Občine, Pridobivanje OP iz zbirk, Zbirke osebnih podatkov, Pravne podlage
                        Informacijski pooblaščenec RS (v nadaljevanju IP) prejel vaše zaprosilo za mnenje v zvezi z varstvom osebnih podatkov. Navajate, da želi občina kot solastnik (in družbenik) komunalnega podjetja pridobiti podatke o neplačnikih storitev komunalnega podjetja, ki so fizične osebe s stalnim prebivališčem na njenem območju. Zanima vas, če za to obstaja ustrezna pravna podlaga? 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem.
 
 
IP pojasnjuje, da občina kot družbenica v komunalnem podjetju lahko izvršuje vsa upravičenja, ki gredo družbeniku v skladu z Zakonom o gospodarskih družbah (Uradni list RS, št. 65/09 – uradno prečiščeno besedilo, 33/11, 91/11, 32/12, 57/12, 44/13 – odl. US, 82/13, 55/15, 15/17, 22/19 – ZPosS, 158/20 – ZIntPK-C in 18/21; v nadaljevnaju ZGD-1), razen, če bi za to obstajale posebne zakonske omejitve (tovrstnih omejitev IP sicer ne pozna). 512. člena ZGD-1 ureja pravico družbenika do informacij in vpogleda, ki omogoča dostop družbeniku do vseh podatkov o družbi, vključno z osebnimi podatki. Glede dostopa družbenika do osebnih podatkov v družbi na podlagi omenjenega člena se je IP opredelil v mnenju Pravica družbenika do informacij in vpogleda, št. 0712-1/2019/1286, z dne 24.05.2019, ki je dostopen na spletni strani IP. Predlagamo, da se z navedenim mnenjem seznanite.
 
Ob zgoraj navedenem IP opozarja, da ko občina pridobiva podatke od komunalnega podjetja kot družbenica, lahko te podatke uporabi le za namen izvrševanja svojih upravičenj kot družbenica komunalnega podjetja. Občina namreč kot družbenica dostopa do podatkov »znotraj upravljavca« – upravljavec je komunalno podjetje – zato lahko podatke obdeluje le za namene za katere obstaja ustrezna pravna podlaga pri upravljavcu (npr. nadzor nad poslovanjem družbe, ipd.). S pridobljenimi podatki je občina dolžna ravnati v skladu z internimi pravili za zavarovanje osebnih podatkov, ki jih je sprejel upravljavec v zvezi z izpolnjevanjem svojih odgovornosti po členu 32 Splošne uredbe in 24. členu ZVOP-1.
 
Če pa bi občina želela od komunalnega podjetja pridobljene podatke uporabiti za druge namene (npr. za izvajanje občinskih pristojnosti) – in s takšno obdelavo ne bi kršila pravil glede varne obdelave osebnih podatkov v skladu s členom 32 Splošne uredbe in 24. členom ZVOP-1 – je obdelava osebnih podatkov za tak (drug) namen lahko dopustna pod pogoji iz določbe 6(4) Splošne uredbe, ki ureja obdelavo osebnih podatkov »za drug namen«, kot tisti za katerega so bili osebni podatki zbrani. Glede na dejstvo, da občina deluje kot subjekt iz javnega sektorja, bi morala za obdelavo osebnih podatkov za »drug namen« izkazati ustrezno zakonsko pravno podlago. Tako namreč narekuje še veljavni 9. člen ZVOP-1, ki določa, da se lahko osebni podatki v javnem sektorju praviloma obdelujejo le, če osebne podatke in obdelavo osebnih podatkov določi zakon. Poleg utemeljitve ustrezne pravne podlage, pa bi morala občina sprejeti tudi druge ukrepe za zagotovitev skladnosti s Splošno uredbo – vključno z ustreznim informiranjem posameznikov na podlagi člena 14 Splošne uredbe, ko bi bilo treba posameznikom med drugim sporočiti tudi, od kje izvirajo njihovi osebni podatki (člen 14(2)(f) Splošne uredbe).
 
Ob zgoraj navedenem še opozarjamo, da je IP pristojen na področju varstva osebnih podatkov, zato se ni pristojen opredeljevati do morebitnih drugih odgovornosti občine v zvezi z uporabo ali razkritjem informacij komunalnega podjetja (npr. v zvezi z varstvom poslovnih skrivnosti).
 
 
S spoštovanjem,
Mojca Prelesnik, univ. dipl. prav.
informacijska pooblaščenka
 
Anže Novak, univ. dipl. prav.
Svetovalec pooblaščenca za preventivo
 
