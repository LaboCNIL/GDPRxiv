

Posredovanje odločbe ZZZS delodajalcu
+
-


Datum: 19.07.2022
Številka: 07121-1/2022/792

Kategorije: Zdravstveni osebni podatki, Delovna razmerja
                        Pri Informacijskem pooblaščencu (IP) smo dne 4. 7. 2022 prejeli vaše vprašanje, ali je dovoljeno, da imenovani zdravnik ZZZS z odločbo razkrije zdravstveno stanje zaposlenega delodajalcu, ker se je ta pritožil na odločitev zdravnika o bolniškem staležu.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 

 Delodajalec praviloma prejme odpravek odločbe imenovanega zdravnika ZZZS (in zdravstvene komisije) brez konkretnih zdravstvenih podatkov.

 

 Navajanje konkretnih zdravstvenih podatkov na odločbi imenovanega zdravnika ZZZS, ki jo prejme delavčev delodajalec bi lahko bilo nedopustno, če bi šlo za pomembno odstopanje od načela najmanjšega obsega podatkov po 5. členu Splošne uredbe o varstvu podatkov ali če bi se z razkritjem teh podatkov delodajalec neposredno ali posredno seznanil s podatki, za katere sploh nima pravne podlage v delovnopravni zakonodaji.

 
 
O b r a z l o ž i t e v:
 

Pravila obveznega zdravstvenega zavarovanja (Pravila OZZ) v drugem odstavku 238. člena določajo, da odločba imenovanega zdravnika ali zdravstvene komisije, ki jo prejme delodajalec ne sme navajati podatkov o zdravstvenem stanju zavarovanca. Ta predpisana zahteva je skladna z načelom najmanjšega obsega podatkov (5. člen Splošne uredbe o varstvu podatkov) in z dejstvom, da delodajalci nimajo širokih pravnih možnosti za seznanjanje z zdravstvenimi podatki delavcev, pač pa se s temi lahko seznanijo le v zelo omejenem obsegu in le v določenih promerih.
IP nima informacij o tem, kako se v praksi konkretno izvaja izdajanje odpravkov odločb brez navajanja zdravstvenih podatkov. Zato se ne more bolj konkretno opredeliti do vašega vprašanja. Če ste v praksi naleteli na primer domnevno nezakonitega razkritja zdravstvenih podatkov delodajalcu, lahko pri IP vložite inšpekcijsko prijavo. Glede te problematike je IP izdal tudi mnenje št. 0712-1/2019/323, ki je dostopno na spletni strani IP s pomočjo iskalnika.

 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
