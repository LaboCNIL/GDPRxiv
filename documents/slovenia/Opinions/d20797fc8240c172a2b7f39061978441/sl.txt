

Kamere pred zdravstveno ordinacijo
+
-


Datum: 13.08.2021
Številka: 07121-1/2021/1459

Kategorije: Video in avdio nadzor, Zakoniti interesi
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje glede videonadzora. Sprašujete, ali obstajajo kakršne koli omejitve glede namestitev kamer v zunanjosti zdravstvene ordinacije, ki bi pokrivale oba vhoda (za stranke in za zaposlene) ter vse zunanje steklene površine ordinacije?
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V okviru nezavezujočega mnenja vam lahko tako podamo zgolj splošne usmeritve in priporočila. 
 
Uvodoma pojasnjujemo, da je videonadzor urejen z ZVOP-1 in sicer predpisuje splošne določbe glede videonadzora (74. člen), videonadzor dostopa v uradne oz. poslovne prostore (75. člen), videonadzor v večstanovanjskih stavbah (76. člen) in v delovnih prostorih (77. člen). Pri tem je treba upoštevati tudi relevantne določbe Splošne uredbe, na nekatere opozarjamo v nadaljevanju, nekaj  informacij o vzpostavitvi videonadzora si lahko preberete tudi na spletni strani IP: https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora/ oziroma si poiščete odgovore v že izdanih mnenjih IP s pomočjo iskalnika na https://www.ip-rs.si/vop.
 
V zvezi z vašim vprašanjem pojasnjujemo, da je sam vhod v ordinacijo (ki hkrati ne predstavlja vhoda v stavbo oz. v širše poslovne prostore) dopustno snemati zgolj pod pogoji, ki jih določa 77. člen ZVOP-1, ki ureja videonadzor v delovnih prostorih. Izvajanje videonadzora znotraj delovnih prostorov se lahko namreč izvaja le v izjemnih primerih, kadar je to nujno potrebno za varnost ljudi ali premoženja ali za varovanje tajnih podatkov ter poslovne skrivnosti, tega namena pa ni možno doseči z milejšimi sredstvi. Upoštevati je treba, da delovni prostor posameznika predstavlja prostor, v katerem se neposredno odvija oz. poteka njegov redni delovni proces. Videonadzor pa se lahko izvaja le glede tistih delov prostorov, kjer je potrebno varovati zgoraj navedene interese. Nadalje je prepovedano izvajati videonadzor v delovnih prostorih izven delovnega mesta, zlasti v garderobah, dvigalih in sanitarnih prostorih. Zaposleni morajo biti pred začetkom izvajanja videonadzora po tem členu vnaprej pisno obveščeni o njegovem izvajanju, pred uvedbo videonadzora v osebi javnega ali zasebnega sektorja pa se mora delodajalec posvetovati z reprezentativnim sindikatom pri delodajalcu.
 
V kolikor se vaše vprašanje nanaša na snemanje dejanskega vhoda v same poslovne prostore, pride v poštev 75. člen ZVOP-1, ki ureja videonadzor dostopa v uradne službene oz. poslovne prostore. Snemati je dovoljeno zgolj sam dostop v navedene prostore, kar pomeni, da je dovoljeno videonadzorovati le območje dostopa v uradne službene prostore, ne pa tudi teh prostorov samih. V kolikor navedeni vhod uporablja več lastnikov posameznih prostorov poslovne stavbe vam predlagamo, da si glede zahtevanega soglasja preberete npr. mnenje št. 07121-1/2020/1164 z dne 29.6.2020.
 
Glede snemanja drugih prostorov (kot ste navedli, zunanje steklene površine ordinacije), je izbor pravne podlage odvisen od tega, ali bi izvajali videonadzor kot javni zavod ali pa zasebna ambulanta. Kot zasebna ambulanta bi lahko eventualno izvajali videonadzor po točki f) prvega odstavka 6. člena Splošne uredbe in sicer zaradi zakonitih interesov, za katere si prizadeva upravljavec. Več o pogojih, ki morajo biti pri tem izpolnjeni, si lahko preberete v že izdanem mnenju IP št. 07121-1/2020/2076 z dne 18.11.2020. Za videonadzor s strani javnega zavoda kot javnega organa se zgoraj citirana točka f) skladno s Splošno uredbo ne uporablja, temveč bi pravno podlago lahko predstavljala točka e) prvega odstavka 6. člena Splošne uredbe (obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu) v povezavi s četrtim odstavkom 9. člena ZVOP-1. Namreč, četrti odstavek 9. člena ZVOP-1 določa, da se lahko ne glede na prvi odstavek tega člena v javnemu sektorju izjemoma obdelujejo tisti osebni podatki, ki so nujni za izvrševanje zakonitih pristojnosti, nalog ali obveznosti javnega sektorja, če se s to obdelavo ne poseže v upravičen interes posameznika, na katerega se osebni podatki nanašajo.
 
Pri tem mora upravljavec upoštevati tudi načela, ki jih določa Splošna uredba v 5. členu, predvsem načelo najmanjšega obsega podatkov, skladno s katerim morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo (točka (c) prvega odstavka 5. člena Splošne uredbe). Ponovno poudarjamo, da bi IP o sami utemeljenosti videonadzora lahko odločal zgolj v inšpekcijskem postopku in je izbor primerne pravne podlage v konkretnem primeru odgovornost upravljavca (izvajalca videonadzora).
 
Pojasnjujemo tudi, da mora oseba javnega ali zasebnega sektorja, ki izvaja videonadzor, skladno z drugim odstavkom 74. člena ZVOP-1, o tem objaviti obvestilo. Obvestilo mora biti vidno in razločno objavljeno na način, ki omogoča posamezniku, da se seznani z njegovim izvajanjem najkasneje, ko se nad njim začne izvajati videonadzor. Obvestilo mora vsebovati naslednje informacije: da se izvaja videonadzor; naziv osebe javnega ali zasebnega sektorja, ki ga izvaja ter telefonsko številko za pridobitev informacije, kje in koliko časa se shranjujejo posnetki iz videonadzornega sistema.
 
Opozarjamo pa tudi na obveznost upravljavca, da posameznikom poda ključne informacije glede obdelave osebnih podatkov, skladno s 13. oz. 14. členom Splošne uredbe. Tako mora posameznike obvestiti npr. o namenih obdelave osebnih podatkov, uporabnikih osebnih podatkov, roku hrambe, zakonitih interesih za obdelavo, itd. Več informacij o tem je dostopnih na: https://upravljavec.si/pogosta-vprasanja/obvestite-posameznike-kako-obdelujete-njihove-osebne-podatke/. Posnetke videonadzornega sistema mora upravljavec tudi primerno zavarovati (peti odstavek 74. člena ZVOP-1 ter 24., 25. in 32. člen Splošne uredbe), npr. da do posnetkov ne dostopajo nepooblaščene osebe, zagotoviti beleženje vpogleda v posnetke, zavarovati sam videonadzorni sistem, določiti primeren rok hrambe ter po preteku roka hrambe posnetke videonadzornega sistema varno uničiti.
 
 
V upanju, da vam bodo naši napotki v pomoč, vas lepo pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
