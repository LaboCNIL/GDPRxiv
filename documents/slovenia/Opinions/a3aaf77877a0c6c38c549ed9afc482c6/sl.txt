

Ugotavljanje lokacije pri izvajanju servisa dvigal
+
-


Datum: 22.03.2021
Številka: 07121-1/2021/558

Kategorije: Delovna razmerja, Informiranje posameznika, Pravne podlage
                        Informacijski pooblaščenec (v nadaljevanju: IP) je prejel vaše sporočilo, v katerem nas prosite za mnenje. Kot ste pojasnili zastopate podjetje, katerega serviserji na terenu opravljajo storitve servisiranja dvigal.  Serviserji  med delom uporabljajo aplikacijo, nameščeno na službene telefone, v katero vnašajo podatke o uri začetka dela na posamičnem objektu oz. lokaciji in uri zaključka dela na tej lokaciji. Na podlagi teh podatkov o porabljenem času za servisne storitve podjetje izdaja račune svojim naročnikom. 
Aplikacija vsebuje funkcijo »Alarm«. Ta funkcija deluje na način, da se v primeru, ko serviser več kot dve uri ne izvede nobenega vnosa v aplikacijo, v pisarni delodajalca,  pri delavki, ki sprejema telefonske klice, oglasi opozorilni zvočni signal. Namen te funkcije je varnostni. Serviserji delo opravljajo v jaških dvigal in na strehah kabin dvigal, praviloma brez prisotnosti drugih oseb in lahko pridejo v situacijo, da potrebujejo pomoč, ne da bi za to kdo vedel in ne da bi jo sami lahko poklicali. Daljša neaktivnost pri uporabi aplikacije je, glede na naravo njihovega dela, lahko indic, da serviser potrebuje pomoč.  Pristojna delavka pri delodajalcu v primeru, da se oglasi ta alarm, po telefonu pokliče serviserja in preveri, če je z njim vse v redu. Če se ji po nekaj poskusih serviser ne bi oglasil, ima delodajalec preko te aplikacije možnost vpogleda v trenutno lokacijo serviserja. Na podlagi podatka o trenutni lokaciji serviserja lahko delodajalec organizira preverjanje, če je z njim vse v redu. Aplikacija deluje med delovnim časom, na podlagi prijave; serviserji se vanjo ob pričetku delovnega dne prijavijo in ob zaključku odjavijo. Po pojasnilih IT službe pri naši stranki izklop funkcije Alarm v aplikaciji s strani uporabnika ni mogoč. Sproženje alarma pri vaši stranki ni pogost pojav in za zdaj v praksi še ni bilo primera, ko po vklopu alarma ne bi bilo mogoče po telefonu preveriti stanja serviserja. Ni pa izključeno, da do tega ne bo prišlo in naša stranka želi poskrbeti za zakonitost svojega ravnanja v tem primeru. Zaveda se svoje obveznosti, da poskrbi za varnost svojih delavcev pri delu in odgovornosti in omejitev pri ravnanju z osebnimi podatki delavcev. Glede na to, da je podatek o lokaciji osebni podatek, vašo stranko zanima, če v opisanih okoliščinah v primeru vklopa alarma, če s telefonskim preverjanjem ne bi mogla preveriti, da je s serviserjem vse v redu, lahko zakonito vpogleda v podatek o trenutni lokaciji serviserja, z namenom, da preveri, če je z njim vse v redu in če je to dopustno, katere pogoje mora za zakonitost vpogleda zagotoviti. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Informacijski pooblaščenec (v nadaljevanju IP) uvodoma pojasnjuje, da je vaša oziroma ugotovitev vaše stranke, da je lokacija zaposlenega osebni podatek te osebe, pravilna, kar pomeni, da gre pri uporabi tega podatka za obdelavo osebnih podatkov in je treba spoštovati temeljna načela varstva osebnih podatkov ter določbe Splošne uredbe.
Z vidika zakonitosti obdelave osebnega podatka bi upoštevaje konkretne okoliščine, predvsem naravo dela in naloge, ki jih opravlja zadevno osebje pri vaši stranki, lahko bila podana pravna podlaga v potrebnosti obdelave osebnih podatkov zaradi izvajanja pogodbe s posameznikom (člen 6(1)b Splošne uredbe) v povezavi z 48. členom Zakona o delovnih razmerjih (ZDR-1), ki določa, da se osebni podatki delavcev lahko zbirajo, obdelujejo, uporabljajo in posredujejo tretjim osebam samo, če je to določeno s tem ali drugim zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. Kot ste pojasnili obdelava tega podatka ne poteka kontinuirano, temveč se izvede zgolj po preteku določenega časa v primeru neodzivnosti serviserja, namen pa je preverjanje, ali serviser slučajno potrebuje pomoč. Glede na to, da praviloma njegov delodajalec (že) ve, na kateri lokaciji se nahaja (predvidoma s postopkovnega vidika zaradi izvedbe potnih ali delovnih nalogov), bo z lokacijskimi podatki zaposlenega že seznanjen, lahko pa  - pod določenimi varovalkami – proženje alarma dejansko pomaga v primeru, da je varnost serviserja ogrožena, pomembno pa je, da je natančno utemeljena sorazmernost in utemeljenost takšnega posega. Menimo, da je dodatna varovalka, da se serviserja pred pridobitvijo podatka o točni lokaciji pokliče, primerna, prav tako omejenost delovanja aplikacije na delovni čas. Verjetno bi lahko v posamičnem primero lahko šlo tudi z pravno podlago po točki 6(1)d Splošne uredbe, ki določa, da je obdelava lahko zakonita, če oziroma ko je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe. Opozarjamo pa, da  bi uporaba lokacijskih podatkov za druge namene, ki niso skladni z zgoraj opisanim, npr. za splošno izvajanje nadzora, ali je serviser na točno določeni lokaciji ali ne, lahko bila sporna.
Ne glede na pravno podlago je za zagotovitev spoštovanja temeljnih načel varstva osebnih podatkov zadevne posameznike potrebno ustrezno obvestiti o obdelavi osebnih podatkov skladno s členom 13 Splošne uredbe, med drugim z informacijami o natančno opredeljenem namenu obdelave osebnih podatkov. V pomoč pri tem je lahko neobvezni obrazec, ki je na voljo na:
https://www.ip-rs.si/fileadmin/user_upload/doc/vzorci/VZOREC_OBVESTILA_POSAMEZNIKOM_GLEDE_OBDELAVE_OSEBNIH_PODATKOV.docx.
 
S spoštovanjem,
 
Mojca Prelesnik, univ.dipl.prav.,                                                                                                  
informacijska pooblaščenka
 
Pripravil:                                                                                                                                 
mag. Andrej Tomšič,
namestnik informacijske pooblaščenke        
