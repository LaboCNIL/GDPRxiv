

Namestitev kamere
+
-


Datum: 27.05.2020
Številka: 07121-1/2020/946

Kategorije: Video in avdio nadzor
                        Informacijski pooblaščenec (v nadaljevanju IP) je po e-pošti prejel vaše vprašanje. Navedli ste, da želi vaš oče na svoji posesti postaviti kamero zgolj za osebne namene. Snemati namerava psa v pesjaku, kamera pa bi zaradi lokacije snemala tudi del dvorišča, ki ga vsi uporabljate, vključno z mladoletnimi otroci. Zanima vas, ali vaš oče potrebuje vaša soglasja za postavitev videonadzora. ***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V okviru mnenja lahko podamo samo splošna pojasnila in zgolj v okviru okoliščin, ki ste nam jih posredovali.Glede vašega vprašanja vas uvodoma napotujemo na Smernice glede izvajanja videonadzora, ki so dostopne na:https://www.ip-rs.si/fileadmin/user_upload/Pdf/smernice/Smernice_o_videonadzoru_web.pdf, nekaj  informacij o vzpostavitvi videonadzora si lahko preberete tudi na spletni strani IP: https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora/.Kadar lastnik zemljišča snema zgolj svojo posest, gre za obdelavo osebnih podatkov za osebno uporabo, družinsko življenje, oz. druge domače potrebe in v tem primeru pravila Splošne uredbe oziroma ZVOP-1 ne pridejo v poštev. To pomeni, da lastniku ni treba zagotoviti pravne podlage, npr. soglasja oseb, ki bodo po vsej verjetnosti nadzorovane z videonadzornim sistemom (skladno s točko (b) prvega odstavka 6. člena Splošne uredbe) ali druge pravne podlage, ki so določene s 6. členom Splošne uredbe. Lastniku zemljišča prav tako ni treba npr. objaviti obvestila o videonadzoru oziroma sprejeti drugih ukrepov za zavarovanje videonadzornega sistema. Nikakor pa tak videonadzor ne sme biti usmerjen oz. dejansko snemati javne površine, saj bi v tem primeru potrebovali ustrezno pravno podlago in bi morali zadostiti tudi drugim zahtevam zakonodaje glede videonadzora, ki so določene v ZVOP-1 oziroma s Splošno uredbo. Prav tako ni dovoljeno snemati tujega zemljišča brez privolitve njegovega lastnika.Omenimo pa naj tudi to, da gre lahko pri izvajanju videonadzora za domače potrebe, ki ni predmet varovanja osebnih podatkov, tudi za kršitve pravice do zasebnosti oziroma osebnostnih pravic, ki je zagotovljena s 35. členom Ustave RS. Za obravnavo morebitnih kršitev pa so v tem primeru pristojna civilna oziroma kazenska sodišča. Več o tem si lahko preberete npr. v že izdanem mnenju IP št. 07121-1/2020/746 z dne 28.4.2020.V upanju, da ste prejeli odgovor na vaše vprašanje, vas lepo pozdravljamo.Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                              Barbara Pirš, univ.dipl.prav.,Svetovalka Pooblaščenca za preventivo                                   
