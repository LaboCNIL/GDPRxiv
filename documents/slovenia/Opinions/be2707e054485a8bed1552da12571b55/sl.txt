

Pridobitev dokumentacije v zvezi z dobavo električne energije
+
-


Datum: 08.06.2021
Številka: 07121-1/2021/1053

Kategorije: Pridobivanje OP iz zbirk, Stanovanjsko in nepremičninsko pravo, Pravne podlage
                        Informacijski pooblaščenec (v nadaljevanju: IP) je e-pošti prejel vaše zaprosilo za mnenje. Navajate, da stanujete v stanovanjsko-poslovni hiši, kjer etažna lastnina še ni urejena (se pa ureja že od leta 2011). Posledično imate nekatere težave, npr. z dobaviteljem električne energije, ki je uzurpiranim kletem, ki so bile pred tem na skupni elektriki, omogočil nova merilna mesta in dodatne števce brez potrebnih soglasij ostalih lastnikov stavbe. To ste izvedeli šele nedavno in zaprosili za fotokopije dokumentacije, na osnovi katere so bila izdana soglasja, a vam pri dobavitelju električne energije to zavračajo z različnimi izgovori, tudi v zvezi z varstvom osebnih podatkov. Na zboru stanovalcev ste bili pooblaščeni, da pridobite potrebne podatke, pooblastil pa vas je tudi upravnik. Dobavitelj električne energije je zavrnil izdajo fotokopij te dokumentacije tudi upravniku in je nočejo izdati tudi, če bi bila imena in priimki oseb zakriti. Sprašujete, ali lahko pridete do teh podatkov in kako?
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. IP vam prav tako skladno s svojimi pristojnostmi lahko poda zgolj nezavezujoče mnenje v zvezi z varstvom osebnih podatkov, do drugih eventualnih vprašanj, povezanih npr. s stvarnim pravom, pa se ne sme in ne more opredeljevati.
 
Na vprašanje kot je vaše, je IP v preteklosti že odgovarjal, zato vas uvodoma napotujemo na že izdani mnenji IP, ki sta dostopni z iskalnikom na spletni strani www.ip-rs.si/vop in sicer mnenje št. 07121-1/2021/678 z dne 8.4.2021 in št. 07121-1/2020/1795 z dne 8.10.2020.
 
Uvodoma pojasnjujemo, da mora biti za vsako obdelavo osebnih podatkov (tako zbiranje, kot npr. tudi za posredovanje tretjim osebam) podana ustrezna pravna podlaga skladno s prvim odstavkom 6. člena Splošne uredbe:
 
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Ob tem opozarjamo, da se točka (f) ne uporablja za obdelavo s strani javnih organov pri opravljanju njihovih nalog.
 
Glede na to, da gre v vašem primeru za stanovanjsko-poslovno stavbo, pojasnjujemo, da predstavlja osebni podatek katero koli informacijo v zvezi z določenim ali določljivim posameznikom in da podatki o pravnih osebah niso varovana kategorija osebnih podatkov po Splošni uredbi.
 
Upravnik mora skladno s 65. členom Stanovanjskega zakona (Uradni list RS, št. 69/2003, 18/2004 - ZVKSES, 47/2006 - ZEN, 45/2008 - ZVEtL, 57/2008, 90/2009 - odl. US, 56/2011 - odl. US, 87/2011, 62/2010 - ZUPJS, 40/2011 - ZUPJS-A, 40/2012 - ZUJF, 14/2017 - odl. US, 27/2017, 59/2019, 203/2020 - ZIUPOPDVE, 189/2020 – ZFRO, v nadaljevanju SZ-1) vsakemu etažnemu lastniku na njegovo zahtevo, vendar ne več kot enkrat mesečno, omogočiti vpogled v pogodbe, sklenjene s tretjimi osebami glede poslov obratovanja in vzdrževanja večstanovanjske stavbe, v knjigovodske listine, ki so pridobljene na podlagi pogodb in poslovnih razmerij upravnika s tretjimi osebami in v stanje rezervnega sklada večstanovanjske stavbe. Prav tako pa, kot je IP v mnenjih že večkrat poudaril, so etažni lastniki v primerih, ko je delitev stroškov (elektrike) za posameznega etažnega lastnika soodvisna od porabe drugih etažnih lastnikov, upravičeni pridobiti vse podatke (tudi osebne), ki jih potrebujejo, da lahko preverijo, ali je obračun stroškov pravilen. Na ta način lahko etažni lastniki sproti preverijo, ali so stroški s strani upravnika pravilno razdeljeni med etažne lastnike. Dodajamo, da skladno s tretjim odstavkom 9. člena SZ-1 določbe glede upravljanja veljajo tudi za večstanovanjske stavbe, v katerih je vzpostavljena dejanska etažna lastnina, posamezni deli pa še niso vpisani v zemljiško knjigo.
 
Na podlagi navedenega lahko od upravnika zahtevate podatke, ki vam bodo kot stanovalcu omogočili pregled obračuna stroškov oziroma vso potrebno dokumentacijo, povezano z obratovanjem in vzdrževanjem večstanovanjske stavbe. V kolikor je upravnik ne more zagotoviti in glede na to, da ste pridobili pooblastilo s strani zbora stanovalcev in upravnika, vam predlagamo, da podatke zahtevate od podjetja, ki vam zagotavlja dobavo električne energije. Pravno podlago za pridobitev podatkov s strani dobavitelja torej predstavlja zgoraj citirana (b) točka prvega odstavka 6. člena Splošne uredbe v zvezi s sklenjeno pogodbo za dobavo električne energije v stanovanjsko-poslovni stavbi. 
 
Več o obdelavi osebnih podatkov v večstanovanjskih stavbah pa si lahko preberete v Smernicah za upravnike večstanovanjskih stavb, ki so dostopne na: https://www.ip-rs.si/fileadmin/user_upload/Pdf/smernice/Smernice_za_upravnike_vecstanovanjskih_stavb.pdf.
 
Glede morebitnih vprašanj ali kršitev, ki se nanašajo na stanovanjsko pravo, vam predlagamo, da se obrnete na Ministrstvo za okolje in prostor oz. na Gradbeno, geodetsko in stanovanjsko inšpekcijo.
 
V upanju, da vam bodo naša napotila v pomoč, vas lepo pozdravljamo.
 
                                                                                             
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
 
