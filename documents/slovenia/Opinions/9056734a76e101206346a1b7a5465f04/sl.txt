

RTV prispevek
+
-


Datum: 09.05.2019
Številka: 0712-1/2019/1111

Kategorije: Pravne podlage, Pridobivanje OP iz zbirk
                        Informacijski pooblaščenec (v nadaljevanju: IP) je prejel vaš dopis, v katerem sprašujete naslednje: Prodali ste stanovanje, Radiotelevizija Slovenija (v nadaljevanju RTV Slovenija) pa od vas zahteva navedbo, kje plačujete prispevek za programe RTV Slovenije (v nadaljevanju RTV prispevek). Mnenja ste, da te informacije od vas ne smejo zahtevati.  Po smrti očeta, ki je bil plačnik RTV prispevka, ste v nekaj dneh dobili obvestilo z RTV Slovenija, da zaradi smrti očeta naredite prepis in vas zanima, kako lahko RTV Slovenija pridobi take informacije.  Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05 in 51/07, v nadaljevanju ZInfP) posredujemo naše neobvezno mnenje v zvezi z vašim vprašanjem.***IP uvodoma pojasnjuje, da Splošna uredba v 6. členu določa vrste pravnih podlag za zakonito obdelavo osebnih podatkov  in sicer: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. Pravne podlage za obdelavo osebnih podatkov v javnem sektorju, kamor sodi tudi RTV Slovenija, kot javni zavod, so nadalje določene v 9. členu ZVOP-1, ki v tem delu še vedno ostaja v veljavi. Ta v prvem odstavku določa, da se osebni podatki v javnem sektorju lahko obdelujejo le, če obdelavo osebnih podatkov in osebne podatke, ki se obdelujejo, določa zakon. Z zakonom pa se lahko določi, da se določeni osebni podatki obdelujejo le na podlagi osebne privolitve posameznika.Podrobnejšo pravno podlago za zbiranje podatkov in vodenje zbirk osebnih podatkov tako za RTV Slovenija opredeljuje Zakon o Radioteleviziji Slovenija (Ur. l. RS, št. 96/05, 109/05 – ZDavP-1B, 105/06 – odl. US, 26/09 – ZIPRS0809-B in 9/14, v nadaljevanju: ZRTVS-1), ki v prvem odstavku 31. člena določa, da mora vsakdo, ki ima radijski ali televizijski sprejemnik oziroma drugo napravo, ki omogoča sprejem radijskih oziroma televizijskih programov na območju Republike Slovenije, kjer so zagotovljeni tehnični pogoji za sprejem vsaj enega programa RTV Slovenija, RTV Sloveniji plačevati prispevek za opravljanje radijske in televizijske dejavnosti.V skladu s četrtim odstavkom 31. člena ZRTVS-1 se šteje, da ima sprejemnik vsaka pravna ali fizična oseba, ki je registrirana kot odjemalka ali odjemalec oziroma plačnik električne energije v javnem električnem omrežju, razen če poda pisno izjavo, da nima svojega in da v svojih prostorih tudi ne uporablja tujega radijskega ali televizijskega sprejemnika ter da je bila seznanjena z zakonskimi posledicami neresnične izjave. V skladu z 42. členom ZRTVS-1 se z globo od 125,19 do 417,29 evrov kaznuje za prekršek posameznik, ki ima sprejemnik in je podal neresnično izjavo iz četrtega odstavka 31. člena ZRTVS-1.Evidenco zavezancev za plačilo prispevka podrobneje ureja med drugim 38. člen ZRTVS-1, ki določa, da za izvrševanje nalog obračuna prispevka RTV Slovenija vodi in vzdržuje: evidenco zavezancev s televizijskimi sprejemniki oziroma drugimi napravami, ki omogočajo sprejem programov v najmanj enaki kvaliteti kot prizemeljsko omrežje, evidenco zavezancev z radijskimi sprejemniki oziroma drugimi napravami, ki omogočajo sprejem programov v najmanj enaki kvaliteti kot prizemeljsko omrežje in evidenco neplačnikov. V skladu z 39. členom ZRTVS-1 te evidence v delu, ki se nanaša na fizične osebe, vsebujejo naslednje podatke: osebno ime, naslov stalnega ali začasnega prebivališča, davčno številko, številko transakcijskega računa, zaposlitev, znesek neporavnanega prispevka, znesek poravnanega prispevka, datum vnosa podatkov in označbo sprejemnika.V zvezi s tem prvi odstavek 37. člena ZRTVS-1 določa, da za namene izvrševanja nalog obračuna prispevka lahko RTV Slovenija zbira določene osebne podatke (med drugimi: osebno ime, naslov stalnega ali začasnega prebivališča, davčno številko, številko transakcijskega računa, zaposlitev, označbo sprejemnika) neposredno od zavezancev, ki so jim te podatke oziroma njihove spremembe dolžni pisno posredovati v roku 15 dni od prejema poziva. Podatke o imenu in priimku fizične osebe oziroma nazivu pravne osebe oziroma samostojnega podjetnika posameznika ter o njihovem naslovu RTV Slovenija zbira od distributerjev električne energije. Vse podatke, navedene v prvem odstavku 37. člena, razen označbe sprejemnika,  lahko RTV Slovenija zbira tudi iz evidenc Davčne uprave Republike Slovenije, na podlagi pisne ali s pisno obliko izenačene zahteve, kjer je navedena ustrezna pravna podlaga ter ustrezna številka ali druga oznaka zahteve.Navedene zakonske določbe ZRTVS-1 torej predstavljajo veljavno pravno podlago, na podlagi katere lahko RTV Slovenija za potrebe obračunavanja prispevka pridobiva in obdeluje osebne podatke. Glede na to, da je v zvezi z vprašanjem obdelave osebnih podatkov zaradi obračuna RTV prispevka, IP v preteklosti že podajal mnenja, vas nadalje napotujemo še na objavljeno mnenje, ki ga najdete na naslednji spletni povezavi IP: Mnenje št. 0712-1/2016/1930 z dne 28. 9. 2016: Posredovanje OP zaradi plačila RTV prispevka na  https://www.ip-rs.si/varstvo-osebnih-podatkov/iskalnik-po-odlocbah-in-mnenjih/odlocbe-in-mnenja-vop/?tx_jzvopdecisions_pi1%5BshowUid%5D=2814&tx_jzvopdecisions_pi1%5BhighlightWord%5D=rtv%20prispevek Lep pozdrav,                                                                                              Mojca Prelesnik, univ.dipl.prav.,                                                                                                        informacijska pooblaščenkaPripravila:Lidija Perčič, univ.dipl.ekon.                                                      državna nadzornica za                                                             varstvo osebnih podatkov
