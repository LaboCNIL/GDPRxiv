

Preverjanje pogoja PCT v prostorih sodišč
+
-


Datum: 16.09.2021
Številka: 07120-1/2021/487

Kategorije: Sodni postopki, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da skladno z Odlokom o načinu izpolnjevanja pogoja PCT za zajezitev širjenja okužb z virusom SARS-CoV-2 ta pogoj velja tudi za stranke oz. druge udeležence v postopkih in obiskovalce sodišč, kar ste na sodišču dolžni preverjati skladno s 7. členom Odloka. Osebam, ki PCT pogoja ne izpolnjujejo, se od današnjega dne vstop v prostore sodišča zavrne. Pojasnjujete, da se težava pri preverjanju PCT pogoja lahko pojavi predvsem v preiskovalnih in kazenskih zadevah, ko osumljeni oz. obdolženi zatrjuje, da ne izpolnjuje PCT pogoja, čeprav v resnici ga. S tem, ko pogoja po lastnih trditvah naj ne bi izpolnjeval, bi se mu zavrnil vstop v prostore sodišča, kar pomeni neudeležbo v sodnem postopku. Glede na to vas zanima, ali lahko sodišče v evidencah NIJZ preveri podatek, ali oseba (stranka postopka, ki je dolžna pristopiti na sodišče) dejansko izpolnjuje pogoj PCT ali ne. Sprašujete še, ali bi lahko morda uporabili analogijo po šestem odstavku 193. člena ZKP.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Glede na številne vsakodnevne spremembe predpisov v zvezi z ukrepi za zajezitev širjenja okužb z virusom SARS-CoV-2 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
IP prejema številna vprašanja v zvezi z interpretacijo Odloka o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2. Vendar pa poudarja, da je skladno z 2. členom Zakona o Informacijskem pooblaščencu pristojen zgolj za vprašanja, ki se nanašajo na področje varstva osebnih podatkov in informacij javnega značaja, ne pa tudi za tolmačenje obveznosti glede preverjanja pogoja PCT oziroma posledic, ki jih te prinašajo.
 
Z vidika varstva osebnih podatkov IP pojasnjuje, da glede na trenutno veljavne predpise sodišče nima pravne podlage, da v evidencah NIJZ preverja, ali osebe, ki so dolžne pristopiti na sodišče, izpolnjujejo pogoj PCT. IP pa ni pristojen presojati, če bi se lahko pri tem uporabila analogija po šestem odstavku 193. člena Zakona o kazenskem postopku. Zato vam IP predlaga, da se z vašim vprašanjem glede težav pri preverjanju pogoja PCT, ki jih opisujete, obrnete na pristojna ministrstva.
 
Lep pozdrav,
 
                                                                                                     Mojca Prelesnik, univ. dipl. prav.,
                                                                                                             informacijska pooblaščenka
 
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
