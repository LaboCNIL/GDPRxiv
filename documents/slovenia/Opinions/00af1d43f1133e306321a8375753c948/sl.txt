

Določitev pogoja PCT na strokovni konferenci
+
-


Datum: 23.08.2021
Številka: 07120-1/2021/417

Kategorije: Pravne podlage
                        Pri Informacijskem pooblaščencu (IP) smo dne 23. 8. 2021 prejeli vaše vprašanje o tem, ali ste dolžni oziroma ali lahko na konferenci, ki bi jo organizirali kot javni raziskovalni zavod zahtevate od udeležencev izpolnjevanje pogoja PCT. 
 
Ker se vaše vprašanje navezuje na obveznost izpolnjevanja pogoja PCT v določenih prostorih oziroma pri določenem dogodku, vam predlagamo, da se obrnete na organ, ki je predpisal ali ki predpisuje tovrstne zahteve, na primer na Vlado RS.
 
IP žal ni pristojen za presojanje, ali lahko oziroma ali morajo upravljavci od posameznikov zahtevati izpolnjevanje pogoja PCT. IP je pristojen le za področje obdelave osebnih podatkov, do katere bi prišlo, če bi upravljavec od posameznikov zahteval dokazila o izpolnjevanju PCT ali pa bi to preverjal na kakšen drug način. Zato vam predlagamo, da najprej ugotovite, ali morate ta pogoj zahtevati od posameznikov, saj je od pravne podlage, kjer je za vas morda določena taka obveznost, odvisna tudi pravna podlaga za obdelavo osebnih podatkov.
 
Lepo vas pozdravljamo,
 
mag. Urban Brulc, univ. dipl. prav.
samostojni svetovalec IP
