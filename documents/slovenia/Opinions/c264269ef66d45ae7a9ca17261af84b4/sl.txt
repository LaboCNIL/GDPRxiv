

Objave mnenj uporabnikov na Google zemljevidih
+
-


Datum: 28.07.2020
Številka: 07121-1/2020/1307

Kategorije: Definicija OP, Pravica do pozabe, Svetovni splet
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Pojasnjujete, da se je preko Googlovega profila vašega podjetja znanec vašega sina odločil blatiti vaše podjetje in vašega sina. Ena od objav in fotografije so sicer izbrisane, ostale so še vedno objavljene, oziroma so bile ponovno objavljene, ena pa še dodana. Prosite nas za pomoč oz. nas sprašujete, kako lahko ukrepate.***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. IP uvodoma opozarja, da je pristojen le za tisti del pravice do zasebnosti, ki se nanaša na varstvo osebnih podatkov in ga ureja 38. člen Ustave Republike Slovenije (Uradni list RS, št. 33/91 s spremembami in dopolnitvami, v nadaljevanju: Ustava RS). Objave posameznikov na spletnih straneh pa ne predstavljajo nujno kršitve predpisov s področja varstva osebnih podatkov. Morebitno neprimerno komentiranje lahko predstavlja poseg v pravico do zasebnosti v širšem smislu iz 35. člena Ustave RS, ki sodi v pristojnost sodišč in je varovana z instituti civilnega in kazenskopravnega varstva, za posledico pa ima lahko tudi kazensko in odškodninsko odgovornost.Uvodoma opozarjamo, da pravice pravnih oseb niso varovane s Splošno uredbo, saj se uredba uporablja za zaščito osebnih podatkov posameznikov. Podjetje Google LLC je kot upravljavec spletnega brskalnika Google oz. aplikacije Google Zemljevidi, v okviru katere ste zasledili komentarje na račun vašega podjetja, sprejel svoj pravilnik (»Pravilnik o vsebini, ki jo prispeva uporabnik Zemljevidov«), v kateri so opredeljena pravila o zasebnosti, naveden pa je tudi način prijave zahtevkov, ki so povezani z zasebnostjo. Predlagamo vam, da izkoristite možnosti, ki vam jih Google ponuja glede odstranitve nezaželene oz. neprimerne vsebine. Glede objavljenih osebnih podatkov pa vam predlagamo, da se prav tako obrnete na Google LLC kot na upravljavca osebnih podatkov ter podate zahtevo za izbris (zahtevo poda oseba, katere osebni podatki so objavljeni). Vsakršne druge kršitve, ki niso predmet varstva osebnih podatkov, vendar spadajo v pravico do zasebnosti, pa lahko napram kršitelju uveljavljate na kazenskem oz. civilnem sodišču. Več o možnostih glede postopanja zaradi kršitve pravice do zasebnosti, si lahko preberete na primer v mnenju št. 0712-1/2019/1675 z dne 15.7.2019 (pod prvo točko mnenja).  Več informacij o pravici do izbrisa je dostopnih tudi na spletni strani TiODLOCAS.si: https://tiodlocas.si/zelim-izbrisati-svoje-podatke/.Povezava do obrazca Googla, s pomočjo katerega lahko podate zahtevo za izbris podatkov, pa je na voljo tudi na spletni strani IP: https://www.ip-rs.si/novice/google-objavil-spletni-obrazec-s-katerim-lahko-posameznik-zahteva-izbris-dolocenih-osebnih-891/.Lepo vas pozdravljamo,Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                              Barbara Pirš, univ.dipl.prav.,Svetovalka Pooblaščenca za preventivo                                   
