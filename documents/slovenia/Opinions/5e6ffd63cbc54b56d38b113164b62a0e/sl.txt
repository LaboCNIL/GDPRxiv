

Mnenje glede hrambe telefonskih številk ob HAG testiranju
+
-


Datum: 26.01.2022
Številka: 07120-1/2022/23

Kategorije: Pridobivanje OP iz zbirk, Rok hrambe OP, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da morate za potrebe Covid-19 testiranja od pacientov pridobiti tudi mobilno številko, na katero se posreduje SMS z možnostjo pridobitve rezultata od NIJZ. Hkrati morate po navodilih Ministrstva za zdravje v primeru pozitivnega testa pacienta poklicati in obvestiti ter naročiti na ustrezen PCR test pri izvajalcu, ki ga opravlja, ter ga obvestiti o terminu. Zanima vas, ali lahko telefonske številke hranite do prenehanja množičnega testiranja Covid-19 in jih po tem v celoti izbrišete, saj jih v vmesnem času lahko potrebujete za obveščanje pacientov po navodilih.
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.
Upravljavec mora imeti za zakonito obdelavo osebnih podatkov, tudi za zbiranje in hrambo telefonske številke posameznika, ustrezno pravno podlago. Te so določene v členu 6 Splošne uredbe (privolitev, pogodba, zakon, izvajanje javne naloge itn.). Več o pravnih podlagah si lahko preberete na spletni strani IP https://upravljavec.si/kako-uporabljate-te-podatke/kratko-o-pravnih-podlagah/.
Skladno s členom 5(1)(e) Splošne uredbe so osebni podatki hranjeni v obliki, ki dopušča identifikacijo posameznikov, na katere se nanašajo osebni podatki, le toliko časa, kolikor je potrebno za namene, za katere se osebni podatki obdelujejo; osebni podatki se lahko hranijo za daljše obdobje, če bodo obdelani zgolj za namene arhiviranja v javnem interesu, za znanstveno- ali zgodovinskoraziskovalne namene ali statistične namene v skladu s členom 89(1), pri čemer je treba izvajati ustrezne tehnične in organizacijske ukrepe iz te uredbe, da se zaščitijo pravice in svoboščine posameznika, na katerega se nanašajo osebni podatki.
Iz spletne strani Nacionalnega inštituta za javno zdravje (NIJZ) izhaja, da je s 14. 12. 2020 začel z obveščanjem pacientov o rezultatih testiranja na virus SARS-COV-2 preko SMS sporočil. Za obveščanje o rezultatih testiranja poskrbi avtomatiziran sistem obveščanja v upravljanju NIJZ. Telefonsko številko pacienta sporoči zdravnik ali pacient ob naročilu na testiranje, preveri ali dopolni pa se jo ob testiranju na vstopni točki. Telefonska številka se hrani v povzetku podatkov o pacientu v centralnem registru podatkov pacienta (CRPP) v skladu z Zakonom o zbirkah podatkov s področja zdravstvenega varstva (Uradni list RS, št. 65/00, 47/15, 31/18, 152/20 – ZZUOOP, 175/20 – ZIUOPDVE, 203/20 – ZIUPOPDVE, 112/21 – ZNUPZ, 196/21 – ZDOsk in 206/21 – ZDUPŠOP; v nadaljevanju ZZPPZ). Vsi pacienti z mobilno številko v CRPP prejmejo začetni SMS. Sistem obveščanja je na voljo vsem izvajalcem zdravstvene dejavnosti, ki izvajajo teste na Covid-19. V primeru, da pacient nima mobilne številke, ga o rezultatu testiranja obvestijo neposredno iz vstopne točke. Enako velja v primeru, ko izvajalec testiranja še ni vključen v sistem enotnega obveščanja, če izvajalec želi še naprej obveščati paciente na svoj način ali je pacient pri testiranju izrecno navedel, da ne želi obveščanja preko SMS.
Izvajalci HAG testiranja so dolžni na podlagi Odloka o začasnih ukrepih za preprečevanje in obvladovanje okužb z nalezljivo boleznijo COVID-19 (Uradni list RS, št. 174/21, 177/21, 185/21, 190/21, 197/21, 200/21, 201/21, 4/22 in 8/22) ter Pravilnika o izvajanju mikrobioloških preiskav na virus SARS-CoV-2 (Uradni list RS, št. 178/21, 182/21 in 207/21) v primeru pozitivnega rezultata takoj odvzeti bris za test PCR in ga posredovati v analizo; če pa odvzema brisa za test PCR ne izvaja, pa mora pacienta naročiti na odvzem brisa za test PCR pri drugem izvajalcu, ki odvzeme izvaja, in o terminu za odvzem brisa obvesti pacienta.
Glede na opisan nacionalni sistem obveščanja ter dolžnosti izvajalcev HAG testiranj v primeru pozitivnega rezultata IP meni, da ima izvajalec zdravstvene dejavnosti, ki izvaja takšno testiranje, za obdelavo telefonske številke pacienta pravno podlago v ZZPPZ. Kontaktni podatki pacienta, med katere spada tudi telefonska številka, so shranjeni v zbirki »povzetek podatkov o pacientu« v CRPP, upravljavec katerega je NIJZ. Do podatkov v tej zbirki pa lahko dostopajo vsi izvajalci zdravstvene dejavnosti (zlasti bolnišnice, zdravstveni domovi, zasebni izvajalci zdravstvene dejavnosti), ki so po zakonu uporabniki te zbirke, vendar le, če podatke v konkretnem primeru potrebujejo za izvedbo zdravstvene oskrbe pacienta, ki ga imajo v obravnavi (14.c člen ZZPPZ). Zakon nobenemu uporabniku ne omogoča prostega dostopa do podatkov izven zakonitih namenov, opredeljenih v 14.b členu ZZPPZ. Upoštevaje, da ste kot izvajalec zdravstvene dejavnosti uporabnik zbirke »povzetek podatkov o pacientih« v CRPP, telefonskih številk pacientov načeloma ne bi smeli (ločeno) hraniti vse do prenehanja množičnega testiranja s hitrimi antigenskimi testi, ker bi jih v vmesnem času lahko potrebovali za obveščanje pacientov po navodilih. Ta podatek lahko namreč pridobite iz CRPP in ga uporabite, če ga v konkretnem primeru potrebujete za izpolnitev zakonitega namena ter pod pogojem, da pacient ni pisno prepovedal vpogled v povzetek podatkov o pacientu oziroma omejil uporabe svojih kontaktnih podatkov.
 
 
Lep pozdrav,
 
 Mojca Prelesnik, univ. dipl. prav.,
 informacijska pooblaščenka
 
Pripravila: 
Tina Ivanc, univ. dipl. prav.,svetovalka IP za varstvo osebnih podatkov
 
