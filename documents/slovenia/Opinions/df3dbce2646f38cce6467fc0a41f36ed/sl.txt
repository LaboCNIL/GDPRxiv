

Povezovanje in dostop do zbirk na področju preživnin
+
-


Datum: 30.06.2021
Številka: 07120-1/2021/343

Kategorije: Posredovanje OP med upravljavci, Pridobivanje OP iz zbirk, Zbirke osebnih podatkov, Pravne podlage
                        Informacijski pooblaščenec (IP) je prejel vaš zgoraj naveden dopis, v katerem navajate, da ste na Ministrstvu v skladu z določbami Družinskega zakonika (Uradni list RS, št. 15/17 s sprem., v nadaljevanju DZ) pristojni za vzpostavitev in obdelavo med drugim tudi zbirk osebnih podatkov na področju preživnin (poglavje Zbirke podatkov; določbe od 282. do 289. člena DZ). DZ v tem delu tudi natančno določa vsebino zbirk osebnih podatkov na področju preživnin, ki so informacijsko podprte in vodene v informacijskem sistemu, sklop preživnine. 
 
Postavlja se vam vprašanje v zvezi s povezljivostjo tega informacijskega sistema in s tem navedenih zbirk osebnih podatkov z drugim informacijskim sistemom, konkretno probacijskim informacijskim sistemom, in sicer iz vidika pravne podlage. Na Upravi za probacijo namreč potekajo aktivnosti v zvezi z izgradnjo probacijskega informacijskega sistema z namenom informatizacije poslovnih procesov, ki bi omogočil avtomatiziran prenos podatkov iz informacijskega sistemu centrov za socialno delo, v katerem se vodijo preživnine in katerega vzdržuje in upravlja vaše ministrstvo, v probacijski informacijski sistem.
 
V skladu z 42. členom Zakona o probaciji (Uradni list RS, št. 27/17, v nadaljevanju ZPro) lahko Uprava za probacijo brezplačno pridobiva podatke o osebi, ki so nujno potrebni za izvrševanje probacije, po tem zakonu iz obstoječih zbirk podatkov naštetih upravljavcev, med drugim tudi centrov za socialno delo, in sicer podatek o denarni socialni pomoči ali varstvenemu dodatku, preživnini, podatek o sostarševstvu. Drugi odstavek določbe 42. člena ZPro določa, da če uprava, zaradi izvajanja pristojnosti in nalog iz tega zakona ter zaradi varstva in učinkovitega uresničevanja interesov pravne države, zbira osebne in druge podatke o osebah za namen vključitve v zbirko podatkov o osebah iz obstoječih zbirk podatkov, ji morajo državni organi in pravne osebe, ki na podlagi zakona in v okviru svoje dejavnosti ali v zvezi z njo vodijo zbirke podatkov, na podlagi pisne ali podobne izkazljive zahteve brezplačno posredovati zahtevane osebne in druge podatke, kar se lahko omogoči tudi na podlagi elektronskega dostopa.
 
Uprava za probacijo bi v novem informacijskem sistemu z neposredno povezavo z vašim informacijskim sistemom dostopala do naslednjih podatkov o preživnini: številka odločbe, datum izdaje odločbe, naziv centra za socialno delo, datum velja od, datum velja do, znesek in sostarševstvo.
 
Glede na to, da 42. člena ZPro ne določa, katere podatke o preživnini lahko Uprava za probacijo pridobiva in da določba drugega odstavka 42. člena ZPro določa dolžnost državnih organov, da na podlagi pisne ali podobne izkazljive zahteve brezplačno posredujejo zahtevane osebne in druge podatke, kar se lahko omogoči tudi na podlagi elektronskega dostopa, IP prosite za mnenje o tem, ali je navedena določba 42. člena ZPro zadostna pravna podlaga za avtomatiziran prenos zgoraj navedenih podatkov iz informacijskega sistema, v katerem se vodi sklop preživnin, v probacijski informacijski sistem. 
 
 
Na podlagi informacij, ki ste nam jih posredovali, vam v nadaljevanju skladno s členom 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov; v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 in 177/20, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP), posredujemo naše neobvezno mnenje v zvezi vašim zgoraj navedenim zaprosilom.
 
IP uvodoma pojasnjuje, da izven postopka inšpekcijskega nadzora ali drugega upravnega postopka ne more podajati konkretnih stališč v zvezi s posameznimi vprašanji s področja varstva osebnih podatkov, pač pa lahko izven teh postopkov podaja le nezavezujoča mnenja in pojasnila.
 
Povezava zbirk osebnih podatkov nedvomno pomeni dejanje obdelave osebnih podatkov in se zato z vidika določb Splošne uredbe in ZVOP-1 šteje za zakonito le in kolikor je za takšno ravnanje izpolnjen vsaj eden od pogojev, določenih v členu 6(1) oziroma v primeru, ko se s pomočjo povezave posredujejo tudi t. i. posebne vrste osebnih podatkov, vsaj eden od pogojev iz člena 9(2) Splošne uredbe.
 
V Republiki Sloveniji je povezava zbirk osebnih podatkov iz uradnih evidenc in javnih knjig posebej urejena v 6. poglavju VI. dela (Področne ureditve) še vedno veljavnega ZVOP-1, kjer je v prvem odstavku 84. člena določeno, da je zbirke osebnih podatkov iz uradnih evidenc in javnih knjig dovoljeno povezovati, če tako določa zakon. Drugi odstavek 84. člena ZVOP-1 določa, da so upravljavci ali upravljavec osebnih podatkov, ki povezuje dve ali več zbirk osebnih podatkov, ki se vodijo za različne namene, dolžni o tem predhodno pisno obvestiti državni nadzorni organ. Tretji odstavek 84. člena ZVOP-1 nadalje določa, da če vsaj ena zbirka osebnih podatkov, ki naj bi se jo povezovalo, vsebuje občutljive osebne podatke, ali če bi povezovanje imelo za posledico razkritje občutljivih podatkov ali je za izvedbo povezovanja potrebna uporaba istega povezovalnega znaka, povezovanje ni dovoljeno brez predhodnega dovoljenja nadzornega organa. V četrtem odstavku 84. člena ZVOP-1 je še določeno, da državni nadzorni organ dovoli povezavo na podlagi pisne vloge upravljavca osebnih podatkov, če ugotovi, da upravljavci osebnih podatkov zagotavljajo ustrezno zavarovanje osebnih podatkov.
 
Iz zgoraj citiranih določb 84. člena ZVOP-1 je razvidno, da če katera od zbirk od zbirk osebnih podatkov vsebuje občutljive osebne podatke ali če je za izvedbo povezovanja potrebna uporaba istega povezovalnega znaka (npr. EMŠO, davčne številke ali številke zdravstvenega zavarovanja), povezava zbirk osebnih podatkov ni dovoljena brez predhodnega dovoljenja državnega nadzornega organa (IP). IP ob upoštevanju določb 84. člena ZVOP-1 v upravnem postopku odločanja o izdaji odločbe oz. dovoljenja za povezavo zbirk osebnih podatkov takšno dovoljenje izda v primeru, če sta kumulativno izpolnjena dva pogoja, in sicer:

da takšno povezavo določa zakon, torej da za povezavo zbirk osebnih podatkov obstaja ustrezna pravna podlaga iz člena 6 oz. 9. Splošne uredbe;
da upravljavci, katerih zbirke se bodo povezovale, zagotavljajo zavarovaje oz. varnost osebnih podatkov, ki ustreza zahtevam 24. in 25. člena ZVOP-1 ter člena 25 in 32 Splošne uredbe.

 
Kot je razvidno iz vaših navedb, vas zanima dopustnost vzpostavitve povezave med centralno zbirko podatkov na področju preživnin, ki se vodi skladno z določbami 282. do 289. člena DZ v okviru informacijskega sistema centrov za socialno delo in katere upravljavec je Ministrstvo za delo, družino, socialne zadeve in enake možnosti ter zbirko podatkov o osebah, ki se vodi skladno z določbami 37. do 44. člena ZPro v okviru probacijskega informacijskega sistema in katere upravljavec je Uprava Republike Slovenije za probacijo.
 
Kot že sami ugotavljate, so viri podatkov, ki se vodijo v zbirki podatkov o osebah in so nujno potrebni za izvrševanje probacije, določeni v 42. členu ZPro, kjer je v 3. točki prvega odstavka navedeno, da lahko uprava od centrov za socialno delo o osebi brezplačno pridobiva: podatek o denarni socialni pomoči ali varstvenemu dodatku, preživnini in podatek o sostarševstvu. V drugem odstavku je nadalje še določeno, da če uprava, zaradi izvajanja pristojnosti in nalog iz tega zakona ter zaradi varstva in učinkovitega uresničevanja interesov pravne države, zbira osebne in druge podatke o osebah za namen vključitve v zbirko podatkov o osebah iz obstoječih zbirk podatkov, ji morajo državni organi in pravne osebe, ki na podlagi zakona in v okviru svoje dejavnosti ali v zvezi z njo vodijo zbirke podatkov na podlagi pisne ali podobne izkazljive zahteve brezplačno posredovati zahtevane osebne in druge podatke, kar se lahko omogoči tudi na podlagi elektronskega dostopa.
 
V zgoraj citiranih določbah 42. člena ZPro povezava zbirk osebnih podatkov sicer ni izrecno določena, je pa določeno, da se za namen vključitve v zbirko osebnih podatkov določeni osebni podatki lahko pridobivajo iz zbirk drugih upravljavcev ter da se posredovanje zahtevanih osebnih podatkov lahko omogoči tudi na podlagi elektronskega dostopa. IP je v dosedanjih svojih postopkih odločanja o izdaji dovoljenja za povezavo zbirk osebnih podatkov iz četrtega odstavka 84. člena ZVOP-1 zavzel stališče, da se kot zakonska podlaga, ki omogoča oz. dovoljuje povezavo zbirk osebnih podatkov, šteje tudi takšna določba področnega zakona, iz katere je jasno razvidno, da se določeni podatki, ki jih vsebuje z zakonom določena zbirka osebnih podatkov, lahko pridobijo tudi iz drugih z zakonom določenih zbirk osebnih podatkov. Ob takšnem tolmačenju pravne podlage za vzpostavitev povezave zbirk osebnih podatkov bi se torej določba drugega odstavka 42. člena ZPro lahko štela zadostna pravna podlaga za povezavo zbirke o osebah z zbirkami, določeni v prvem odstavku tega člena, kjer so določene tudi vrste osebnih podatkov, ki se iz posamezne zbirke lahko pridobivajo (iz zbirk centrov za socialno delo se lahko pridobiva podatek o denarni socialni pomoči ali varstvenemu dodatku, preživnini in podatek o sostarševstvu). Kot je bilo že rečeno v uvodu, IP dokončnega mnenja v zvezi s tem ne more podati, saj lahko IP konkretna stališča v zvezi s posameznimi vprašanji s področja varstva osebnih podatkov podaja le v okviru postopka inšpekcijskega nadzora ali drugega upravnega postopka (npr. postopka odločanja o izdaji dovoljenja zbirk osebnih podatkov).
 
IP meni, da bi morala Ministrstvo za delo, družino, socialne zadeve in enake možnosti ter Uprava Republike Slovenije za probacijo, ob upoštevanju zgoraj citiranih določb 84. člena ZVOP-1, pred vzpostavitvijo povezave med centralno zbirko podatkov na področju preživnin, ki se vodi v okviru informacijskega sistema centrov za socialno delo ter zbirko podatkov o osebah, ki se na podlagi ZPro vodi v okviru probacijskega informacijskega sistema, v primeru, da bosta želela takšno povezavo izvesti z uporabo istega povezovalnega znaka (npr. EMŠO), na IP nasloviti vlogo in IP zaprositi z izdajo odločbe oz. dovoljenja za vzpostavitev nameravane povezave.
 
V primeru, da se bo povezava med zbirkami izvedla brez uporabe iztega povezovalnega znaka (npr. brez uporabe EMŠO), izdaja takšne odločbe oz. dovoljenja IP ne bi bila potrebna, pač pa bi zadostovalo zgolj predhodno pisno obvestilo o nameravani povezavi zbirk osebnih podatkov, kot to določa drugi odstavek 84. člena ZVOP-1.
 
IP na koncu še dodaja, da je Uprava za probacijo v letu 2018 na IP že naslovila vlogo za izdajo dovoljenja za povezavo probacijskega informacijskega sistema z zbirkami osebnih podatkov iz prvega odstavka 42. člena ZPro (med drugim tudi z informacijskim sistemom centrov za socialno delo), vendar pa je bila njihova vloga kasneje umaknjena in postopek ustavljen, in sicer iz razloga, ker je bila izgradnja informacijskega sistema PROBIS šele v fazi javnega razpisa, zaradi česar so vlogo umaknili in jo bodo  po njihovih navedbah ponovno vložil, ko bodo znane vse informacijske rešitve.
 
Lep pozdrav,
 
Pripravil:
Jože Bogataj,
namestnik informacijske pooblaščenke
 
Mojca Prelesnik, univ. dipl. prav.,
informacijska pooblaščenka
 
