

Rok hrambe zdravstvene dokumentacije za zasebnike
+
-


Datum: 20.05.2019
Številka: 0712-1/2019/1232

Kategorije: Rok hrambe OP, Zdravstveni osebni podatki
                        Pri Informacijskem pooblaščencu (IP) smo prejeli vaše zaprosilo za mnenje o tem, kako naj zasebni izvajalci zdravstvene dejavnosti (izven mreže javne zdravstvene službe) spoštujejo rok hrambe zdravstvene dokumentacije iz Zakona o zbirkah podatkov s področja zdravstvenega varstva (ZZPPZ), ker nimajo podatkov o smrti pacienta.  Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Če zasebni izvajalec zdravstvene dejavnosti nima na voljo podatka o smrti pacienta in če gre za zdravstveno dokumentacijo, za katero je sicer predpisan rok hrambe 10 let po smrti pacienta, izvajalec to zdravstveno dokumentacijo hrani 100 let od rojstva pacienta. O b r a z l o ž i t e v:Enotni klasifikacijski načrt za evidentiranje poslovne in zdravstvene dokumentacije za zavode s področja zdravstvene dejavnosti (predpis Ministrstva za zdravje) za tovrstno zdravstveno dokumentacijo določa alternativni rok 100 let od rojstva. Alternatvni rok je bil določen ravno zaradi odpravljanja težav pri pridobivanju podatkov o smrti. Omenjeni dokument sicer ne zavezuje zasebnih izvajalcev, vendar ga ti, glede na uvodne določbe, lahko uporabljajo. To pomeni, da se lahko odločijo za alternativni rok in s tem zadostijo zahtevi po minimalni in hkrati maksimalni hrambi. Prijazen pozdrav,mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav.informacijska pooblaščenka
