

OP v odločbi Ustavnega sodišča
+
-


Datum: 19.05.2019
Številka: 0712-1/2019/1204

Kategorije: Sodni postopki
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da Ustavno sodišče Republike Slovenije (v nadaljevanju Ustavno sodišče) ni ugodilo vašemu predlogu, da se v odločbah in sklepih v zvezi z vašo ustavno pritožbo ne navedejo vaši osebni podatki ter podatki drugih udeležencev v postopku (drugi odstavek 38. a člena Zakona o ustavnem sodišču). Pojasnjujete, zakaj se z odločitvijo Ustavnega sodišča ne strinjate. Sprašujete, ali je odločitev Ustavnega sodišča v konkretnem primeru skladna z ZVOP-1 oziroma na kakšen način bi lahko dosegli, da bi se vaš predlog vseeno upošteval. Zanima vas tudi, ali bi bilo mogoče po zaključku postopka na Ustavnem sodišču s pomočjo IP doseči anonimizacijo na internetu objavljene odločbe Ustavnega sodišča?Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP opozarja, da v skladu s tretjim odstavkom člena 55 Splošne uredbe ni pristojen za nadzor dejanj obdelave sodišč, kadar delujejo kot sodni organ. Zato ne moremo presojati skladnosti sklepa Ustavnega sodišča, izdanega v konkretnem primeru na podlagi predloga iz 38.a člena Zakona o ustavnem sodišču (Uradni list RS, št. 64/07 – uradno prečiščeno besedilo in 109/12; v nadaljevanju ZUstS), z vidika določb o varstvu osebnih podatkov. Ob tem pa dodajamo, da zoper odločbe in sklepe, izdane v zadevah iz pristojnosti ustavnega sodišča, ni dovoljena pritožba niti drugo pravno sredstvo, na podlagi katerega bi Ustavno sodišče preizkušalo svojo odločitev.Glede na navedeno IP tudi ni pristojen za podajanje navodil v zvezi s psevdonimizacijo na spletni strani Ustavnega sodišča objavljenih odločitev. Ustavno sodišče v skladu z ZUstS in s poslovnikom zagotavlja javnost izdanih odločb in sklepov z njihovo objavo v uradnih glasilih ter z objavo v Zbirki odločb in sklepov Ustavnega sodišča, na spletni strani Ustavnega sodišča ter v računalniško podprtih nacionalnih in drugih informacijskih sistemih (tretji odstavek 23. člena Poslovnika Ustavnega sodišča; Uradni list RS, št. 86/07, 54/10, 56/11 in 70/17, v nadaljevanju Poslovnik). Na podlagi 32. člena Poslovnika ima vsakdo pravico vpogleda v sprejete odločbe in sklepe Ustavnega sodišča; če pa je Ustavno sodišče odločilo, da se v odločitvi ne navedejo osebni podatki udeleženca v postopku, odločba ali sklep namesto imen oseb in krajev vsebujeta namišljene začetnice (če takšno osebo zastopa pooblaščenec, ki je odvetnik, se kljub temu navede njegovo osebno ime ali ime in sedež odvetniške družbe). Skladno s sedmim odstavkom 69. člena Poslovnika pa se na spletni strani Ustavnega sodišča objavijo odločbe in sklepi, ki se objavijo v Uradnem listu ter druge odločbe in sklepi, s katerimi se konča postopek, razen sklepov, ki vsebujejo le navedbo razloga za odločitev.Lep pozdrav,Mojca Prelesnik, univ. dipl. prav.,                                               informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
