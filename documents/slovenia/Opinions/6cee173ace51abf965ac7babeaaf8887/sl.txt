

Obveznost identifikacije posameznika, ki preverja PCT pogoje in samotestiranje v šoli
+
-


Datum: 16.11.2021
Številka: 07121-1/2021/2257

Kategorije: Informiranje posameznika, Uradni postopki, Zdravstveni osebni podatki, Šolstvo
                        Zahvaljujemo se vam za vaše vprašanje glede tega, ali se mora oseba, ki preverja PCT pogoje identificirati oziroma ali mora na zahtevo pokazati dokument, kjer piše, da je zadolžena za preverjanje PCT pogoja. Kot opozarjate, se namreč pred vhod v določeno stavbo lahko postavi kdor koli in preverja te kode in osebne dokumente, kar lahko pripelje do hudih zlorab osebnih podatkov, kot so kraje identitete, ki so kazniva dejanja. 
 
Dodatno opozarjate na skrbi in potencialne nejasnosti ter zlorabe, do katerih bi lahko prišlo v zvezi s samotestiranjem učencev v šolah, saj bo na tak način o zdravstvenem stanju vsakega učenca seznanjen celoten oddelek.
 
Informacijski pooblaščenec (v nadaljevanju IP) na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov oz. Uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) z vidika varstva osebnih podatkov na splošno pojasnjuje, da mora upravljavec v skladu s 25. členom ZVOP-1 vedno določiti osebe, ki so odgovorne za določene zbirke osebnih podatkov, in osebe, ki lahko zaradi narave njihovega dela obdelujejo določene osebne podatke. Prav tako mora upravljavec v zvezi z zagotavljanjem ustreznega zavarovanja in zakonite obdelave osebnih podatkov poskrbeti tudi, da osebnih podatkov ne obdelujejo nepooblaščene osebe.
 
V zvezi s tem pa je pomembna tudi določba 13. člena Splošne uredbe, ki od upravljavcev zahteva, da posamezniku takrat, ko pridobijo osebne podatke, med drugim zagotovijo vse naslednje informacije: identiteto in kontaktne podatke upravljavca in njegovega predstavnika, kadar ta obstaja, kontaktne podatke pooblaščene osebe za varstvo podatkov, kadar ta obstaja in namene, za katere se osebni podatki obdelujejo, kakor tudi pravno podlago za njihovo obdelavo. Načelo transparentne, zakonite in poštene obdelave osebnih podatkov pa je eno od temeljnih načel, ki jih določa Splošna uredba.
 
S ciljem preprečevanja zlorab mora torej na drugi strani posameznik vsekakor imeti možnost, da se prepriča, ali razkriva osebne podatke upravičeni pooblaščeni osebi ali ne. IP ne more v mnenju predpisati, kako lahko to upravljavec zagotovi (pooblastila, izkaznice, priponke), vsekakor ne z obveznim kazanjem osebnega dokumenta, saj ta niti ne dokazuje, da je posameznik za določeno nalogo obdelave osebnih podatkov pooblaščen. Hkrati pa zakon ali drug predpis niti ne ureja in bi glede na naravo stvari tudi težko za vse bodoče primere in situacije urejal konkretno načine, kako to upravljavec zagotovi, saj so primeri in okoliščine za različne zavezance zelo različni. Upravljavec pa ima na podlagi 106. člena ZVOP-1 vedno možnost, da javnosti posreduje in javno objavi osebno ime, naziv ali funkcijo, službeno telefonsko številko in naslov službene elektronske pošte predstojnika in tistih zaposlenih, katerih delo je pomembno zaradi poslovanja s strankami oziroma uporabniki storitev. Konkretna ureditev situacij v zvezi s preverjanjem PCT je torej stvar organizacije vsakega posameznega upravljavca oz. zavezanca in je odvisna od vseh okoliščin primera.
 
Glede izvedbe samotestiranja v šolah IP razume vaše pomisleke in skrbi, vendar kot nadzorni organ za varstvo podatkov IP nima možnosti odrejanja nespoštovanja veljavnih predpisov, četudi so ti morda neskladni z Ustavo RS. Prav tako pa v okviru svojih pristojnosti IP ne sme in ne more presojati o smiselnosti in tehničnem načinu izvajanja različnih zdravstvenih ukrepov z namenom preprečevanja širjenja okužb v šolskem prostoru. Z vidika obdelav in razkrivanja osebnih podatkov otrok, ki so posredno povezane s predpisanim izvajanjem samotestiranja otrok v šoli, pa IP deli vaše pomisleke o tem, da tak poseg zelo verjetno ni skladen z ustavno varovano pravico do zasebnosti mladoletnih oseb in da bi bilo treba pred njegovo uvedbo ustrezno preveriti, kako bi se dalo tovrstne ukrepe izvajati na manj invaziven način.
 
Vse skrbi, na katere opozarjate, potrjujejo, kako številne in raznolike dileme ter stiske posameznikov in zavezancev (zlasti neposrednih izvajalcev) odloka se pojavljajo zaradi nejasne ureditve. Kot je IP že večkrat opozoril, bi moralo biti zato preverjanje PCT pogojev in obdelava osebnih podatkov v zvezi s tem ustrezno zakonsko urejeno in skladno z načelom sorazmernosti. O ustreznosti odlokov (oziroma neobstoja zakona) v zvezi s preverjanjem pogojev PCT bo presojalo Ustavno sodišče, saj je tudi IP že vložil zahtevo za presojo ustavnosti. Dokler pa Ustavno sodišče ne bo odločilo, odloki veljajo.
 
Informacijski pooblaščenec je zaradi številnih prejetih vprašanj pripravil smernice glede preverjanja PCT pogojev. Smernice so dostopne na spletni strani: https://www.ip-rs.si/novice/smernice-o-preverjanju-pct-pogojev
Lepo vas pozdravljamo,
 
Mojca Prelesnik, univ. dipl. prav.,
informacijska pooblaščenka
 
Pripravila:
Alenka Jerše, univ. dipl. prav.
namestnica informacijske pooblaščenke
