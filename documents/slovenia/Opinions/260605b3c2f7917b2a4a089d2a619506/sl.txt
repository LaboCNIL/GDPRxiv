

Obveščanje o poteku veljavnosti osebne izkaznice s strani banke
+
-


Datum: 08.09.2021
Številka: 07121-1/2021/1694

Kategorije: Bančništvo, Informiranje posameznika, Pravne podlage
                        Informacijski pooblaščenec (v nadaljevanju: IP) je dne 3. 9. 2021 prejel vaše elektronsko sporočilo, v katerem sprašujete, s kakšno pravico vas banka obvešča, da vam bo potekla veljavnost osebne izkaznice. Menite, da te pravice banka ne bi smela imeti in da podrobnosti z osebnih dokumentov ne bi smela posredovati. Skupaj z vprašanjem ste posredovali vašo korespondenco z banko, iz katere izhaja, da ste morali pri vstopu v spletno banko prebrati obvestilo o poteku vašega osebnega dokumenta. 
 
Na podlagi informacij, ki ste nam jih posredovali, vam v nadaljevanju v skladu z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 in 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
 
Obvestilo banke o poteku veljavnosti vašega osebnega dokumenta je po mnenju IP povezano s potrebo po posodobitvi podatkov o osebnem dokumentu, ki jo banki nalagajo določbe Zakona o preprečevanju pranja denarja in financiranja terorizma (ZPPDFT-1). To pomeni, da imajo banke za obdelavo podatka o veljavnosti osebnih dokumentov strank po mnenju IP ustrezno pravno podlago v skladu s točko (c) prvega odstavka 6. člena Splošne uredbe, vključno s tem, da stranke o poteku veljavnosti njihovih osebnih dokumentov obvestijo in od njih pridobijo podatke o novih osebnih dokumentih.
 
 
Obrazložitev:
 
V skladu s Splošno uredbo pomeni »obdelava« osebnih podatkov vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje. Nadalje Splošna uredba v prvem odstavku 6. člena opredeljuje zakonite pravne podlage za obdelavo osebnih podatkov, in sicer: privolitev, sklenitev ali izvajanje pogodbe, izvajanje zakonskih zahtev oziroma izvajanje javnih nalog in zakoniti interesi, ki prevladajo nad interesi posameznika; pri tem je za zakonitost obdelave dovolj, da je izpolnjena ena od navedenih pravnih podlag – npr. če zakon banki nalaga pridobivanje določenih osebnih podatkov o posamezniku, banka za obdelavo teh osebnih podatkov ne potrebuje še njegove privolitve oziroma dovoljenja.
 
Banka je pri opravljanju bančnih storitev podvržena zahtevam številnih zakonov, ki ji med drugim nalagajo obdelavo (pridobivanje, hrambo…) različnih osebnih podatkov za različne namene, npr. Zakon o potrošniških kreditih, Zakon o preprečevanju pranja denarja in financiranja terorizma, Zakon o plačilnih storitvah, storitvah izdajanja elektronskega denarja in plačilnih sistemih itd. Lahko pa banka osebne podatke posameznikov obdeluje tudi na drugih pravnih podlagah iz prvega odstavka 6. člena Splošne uredbe, zlasti na podlagi privolitve ali zaradi sklepanja ali izvajanja pogodbe.
 
Banka je dolžna v skladu z že omenjenim Zakonom o preprečevanju pranja denarja in financiranja terorizma (Uradni list RS, št. 68/16, 81/19, 91/20 in 2/21 – popr., v nadaljevanju: ZPPDFT-1) izvajati ukrepe za poznavanje svojih strank, kar v skladu s prvim odstavkom 16. člena tega zakona vključuje tudi ugotavljanje in preverjanje istovetnost strank na podlagi verodostojnih, neodvisnih in objektivnih virov (npr. uradnih osebnih dokumentov). Po definiciji iz 47. točke 3. člena ZPPDFT-1 je »uraden osebni dokument« vsaka s fotografijo opremljena veljavna listina, ki jo izda pristojni državni organ Republike Slovenije ali druge države in ki se po pravu države izdajateljice šteje za javno listino. Če iz tega dokumenta ni mogoče dobiti vseh predpisanih podatkov, se manjkajoči podatki pridobijo iz druge veljavne javne listine, ki jo predloži stranka, oziroma neposredno od stranke (prvi odstavek 23. člena). Če banka določenih ukrepov iz prvega odstavka 16. člena zakona ne more izvesti, ne sme skleniti poslovnega razmerja ali opraviti transakcije oziroma mora prekiniti poslovno razmerje s stranko, če je to že sklenjeno. ZPPDFT-1 v prvem odstavku 49. člena še določa, da je banka dolžna skrbno spremljati poslovne aktivnosti, ki jih izvajajo stranke, kar vključuje tudi preverjanje in posodabljanje pridobljenih listin in podatkov o stranki.
 
Obvestilo banke o poteku veljavnosti vašega osebnega dokumenta je po mnenju IP povezano s potrebo po posodobitvi podatkov o osebnem dokumentu, ki jo banki nalagajo določbe Zakona o preprečevanju pranja denarja in financiranja terorizma (ZPPDFT-1). To pomeni, da imajo banke za obdelavo podatka o veljavnosti osebnih dokumentov strank po mnenju IP ustrezno pravno podlago v skladu s točko (c) prvega odstavka 6. člena Splošne uredbe, vključno s tem, da stranke o poteku veljavnosti njihovih osebnih dokumentov obvestijo in od njih pridobijo podatke o novih osebnih dokumentih. 
 
Omeniti velja še, da je banka kot upravljavec v zvezi z vsemi osebnimi podatki in dokumenti, ki jih od posameznika ali o posamezniku pridobi, dolžna upoštevati vse relevantne določbe Splošne uredbe, v prvi vrsti načela obdelave osebnih podatkov, ki so opredeljena v prvem odstavku 5. člena Splošne uredbe, ter posamezniku ob pridobivanju osebnih podatkov zagotoviti informacije v zvezi z obdelavo njegovih osebnih podatkov v skladu s 13. členom Splošne uredbe.
 
Ob tem izpostavljamo, da IP ni pristojen za tolmačenje izvajanja zahtev, ki jih bankam nalaga ZPPDFT-1, temveč je to Urad RS za preprečevanje pranja denarja (povezava do uradne spletne strani: http://www.uppd.gov.si/), zato vam predlagamo, da se v primeru, da potrebujete podrobnejše informacije oziroma razlage zahtev ZPPDFT-1, obrnete nanj. 
 
S spoštovanjem,
 
 
Pripravila:
Mojca Leitinger Okršlar,
državna nadzornica za varstvo osebnih podatkov
 
Mojca Prelesnik, univ. dipl. prav.,
informacijska pooblaščenka
