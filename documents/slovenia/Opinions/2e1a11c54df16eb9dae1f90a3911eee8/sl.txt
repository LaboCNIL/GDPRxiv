

Seznanitev s podatki o plačilu električne energije
+
-


Datum: 25.01.2022
Številka: 07121-1/2022/80

Kategorije: Stanovanjsko in nepremičninsko pravo
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da vam je vaša pogodbena stranka prepovedala pošiljati račune za elektriko na naslov nepremičnine z merilnim mestom (v nadaljevanju: MM), za katerega je sklenjena Pogodba o dobavi električne energije in vam sporočila naslov, na katerega želi prejemati račune. Lastnika nepremičnine na tem naslovu bi naj bila dva, vaša pogodbena stranka in njen sin (kot izhaja iz zemljiške knjige), vendar nihče od lastnikov nima stalnega prebivališča na tem naslovu. Sin od vas zahteva posredovanje kopij računov kot uporabnik elektrike na tem MM (podatke o zneskih računov, porabi na MM ter podatek, ali je račun poravnan). Zaenkrat še nimate dokazov, da je sin dejanski uporabnik storitve. Navajate tudi, da so plačila ažurna. V kolikor bi sin predložil dokaze, da je dejanski uporabnik storitve na tem MM, kar dokazuje z začasnim naslovom na tem MM, menite, da je upravičen do podatkov o porabi in do podatkov za plačilo (znesek računa, IBAN, referenca) ter podatek o tem, ali so na MM odprte terjatve in če so, znesek teh terjatev in referenco za plačilo. Do samih računov, na katerih so osebni podatki vaše pogodbene stranke, pa menite, da ni upravičen. Sprašujete, ali bi bilo vaše postopanje pravilno? Prav tako sprašujete, kaj lahko štejete kot ustrezno dokazilo, da je dejansko uporabnik storitve na tem naslovu (potrdilo UE ali še izjava s strani uporabnika)?
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. IP uvodoma poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
Uvodoma pojasnjujemo, da pomeni osebni podatek katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.
 
Nadalje pojasnjujemo, da mora imeti upravljavec za obdelavo osebnih podatkov ustrezno pravno podlago skladno s prvim odstavkom 6. člena Splošne uredbe:
 
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Ob tem poudarjamo, da se točka (f) prvega odstavka 6. člena Splošne uredbe ne uporablja za obdelavo s strani javnih organov pri opravljanju njihovih nalog.
 
Na podobno vprašanje, kot je vaše, je IP že odgovarjal v nezavezujočem mnenju št. 0712-1/2019/326 z dne 15.2.2019. Mnenja so dosegljiva s pomočjo iskalnika mnenj, ki je dostopen na www.ip-rs.si/vop.
 
Podatki o stanovanjskih stroških (kot je npr. strošek o porabi elektrike) skupaj v povezavi s kakšnim identifikacijskim podatkom (npr. ime in priimek, naslov ali podobno) skladno z gornjo opredelitvijo štejejo za naročnikove osebne podatke. Pravno podlago za obdelavo osebnih podatkov naročnika predstavlja skladno z zgoraj citirano (b) točko prvega odstavka 6. člena Splošne uredbe, izvajanje pogodbe (o dobavi električne energije). Račun za elektriko se tako po vsej verjetnosti nanaša zgolj na naročnika vaše storitve, s katerim ste kot distributer v pogodbenem razmerju in zato šteje za njegove osebne podatke. Vse ostale osebe bi se lahko seznanile z navedenimi podatki zgolj, če bi za to obstajala primerna pravna podlaga, npr. soglasje naročnika. Navsezadnje je npr. skladno z 97. členom Sistemskih obratovalnih navodil za distribucijski sistem električne energije (Uradni list RS, št. 7/21) v vlogi za izdajo soglasja za priključitev uporabnika na distribucijski sistem (SZP) moral končni odjemalec pred izdajo SZP posredovati dokazilo o lastništvu nepremičnine ali objekta oziroma naprave s soglasjem solastnika ali skupnega lastnika nepremičnine ali objekta, za katero bo izdano SZP.
 
Drugače pa je v primeru, ki smo ga izpostavili v zgoraj citiranem mnenju, kadar gre za podatke o splošni porabi (npr. višina porabe v določenem obdobju, datum odčitka, merilno mesto) ter splošnih stroških (npr. zaračunani znesek, specifikacija, zapadlost, preplačila, neporavnani zneski), ki se nanašajo na samo nepremičnino in v delu, ko gre zaradi tega praviloma za osebne podatke obeh solastnikov (in npr. ne gre za podatke o opominu, ki se nanaša zgolj na naročnika). Stroške uporabe, upravljanja in druga bremena, ki se nanašajo na celo stvar, namreč skladno z 68. členom Stvarnopravnega zakonika (Uradni list RS, št. 87/02, 91/13 in 23/20) krijejo solastniki v sorazmerju z velikostjo idealnih deležev. Njegova navedena upravičenja torej izhajajo iz dejstva, da je solastnik, ne pa iz dejstva, da je morda uporabnik same nepremičnine. Položaj solastnika je drugačen, kot npr. kadar gre za najemnika (npr. mnenje št. 0712-1/2019/1957 z dne 27.8.2019), ko etažni lastnik z najemno pogodbo prenese izvrševanje pravic, ki jih ima kot etažni lastnik, na najemnika, hkrati pa lastnik stanovanja za obratovalne stroške najemnika odgovarja subsidiarno (prvi in peti odstavek 24. člena Stanovanjskega zakona (Uradni list RS, št. 69/03, 18/04 – ZVKSES, 47/06 – ZEN, 45/08 – ZVEtL, 57/08, 62/10 – ZUPJS, 56/11 – odl. US, 87/11, 40/12 – ZUJF, 14/17 – odl. US, 27/17, 59/19, 189/20 – ZFRO in 90/21, SZ-1)). Predlagamo, da si več o tem preberete v citiranem mnenju.
 
 
V upanju, da ste prejeli odgovor na svoje vprašanje, vas lepo pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
 
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
