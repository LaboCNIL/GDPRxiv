

Obdelava OP v listinah sodnega registra
+
-


Datum: 16.12.2020
Številka: 07121-1/2020/2268

Kategorije: Pravica do pozabe, Sodni postopki, Svetovni splet
                        Informacijski pooblaščenec (v nadaljevanju: IP) je prejel vašo vlogo, v kateri pojasnjujete, da je pri prenosu deležev podjetja, bil z javno objavo akta o ustanovitvi objavljen tudi vaš rojstni datum, ker vas notarka ni opozorila, da bo akt javno objavljen in temu niste nasprotovali. IP sprašujete, kako naj izbrišete rojstni datum glede na to, da so vam iz AJPES-a sporočili, da tega podatka v aktu ne sme biti, iz »sodnega registra« pa, da mora biti, kljub temu, da podatka ni v vseh javno objavljenih listinah (aktih). Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašo vlogo.Vodenje sodnega registra, ki skladno z Zakonom o sodnem registru (Uradni list RS, št. 54/07 – uradno prečiščeno besedilo, 65/08, 49/09, 82/13 – ZGD-1H, 17/15, 54/17 in 16/19 – ZNP-1, v nadaljevanju ZSReg) pomeni odločanje o vpisih podatkov v sodni register, je v pristojnosti sodišča (krajevno pristojnega registrskega sodišča, v nadaljevanju: registrsko sodišče), medtem ko je upravljanje sodnega registra, ki v skladu z zakonom pomeni vpisovanje podatkov v glavno knjigo sodnega registra na podlagi odločitev sodišča ter vzdrževanje in upravljanje centralizirane informatizirane baze sodnega registra kot sestavnega dela poslovnega registra, v pristojnosti Agencije Republike Slovenije za javnopravne evidence in storitve (v nadaljevanju: AJPES). Javnost podatkov, vpisanih v glavno knjigo sodnega registra, se na podlagi 1. točke 7. člena ZSReg zagotavlja tako, da mora biti vsakomur prek spletnih strani AJPES omogočen brezplačen vpogled v podatke, ki so o posameznem subjektu vpisani v sodni register. Javnost vsebine listin na katerih temeljijo vpisi v sodni register, ali ki so bile zaradi javne objave predložene sodnemu registru, se po določbi 1. točke tretjega odstavka 7. člena ZSReg zagotavlja tako, da mora biti vsakomur prek spletnih strani AJPES omogočen brezplačen dostop, po drugi alineji navedene določbe tudi do akta o ustanovitvi, na podlagi katerega je bil ustanovljen subjekt vpisa (ki ni družba iz prve alineje 1. točke tretjega odstavka 7. člena ZSReg), vključno s spremembami ali čistopisi sprememb.V 48.c členu ZSReg je določeno, da objava podatkov o subjektu vpisa na spletnih straneh AJPES po 1. točki drugega odstavka 7. člena tega zakona in izpis iz sodnega registra, ki se izda po 48. členu tega zakona, ne smeta vsebovati EMŠO družbenikov, zastopnikov in članov organa nadzora subjekta vpisa. Sodišče v primerih iz drugega odstavka 48.c člena ZSReg lahko izda izpis iz sodnega registra, ki vsebuje tudi EMŠO zastopnika, družbenika ali člana organa nadzora tega subjekta vpisa. Objava vpisa v sodni register po 43. členu ZSReg, listine iz 1. točke tretjega odstavka 7. člena ZSReg in prevoda podatkov po 46. a členu tega zakona, skladno s tretjim odstavkom 48.c člena ZSReg ne smejo vsebovati: (1) EMŠO družbenikov, zastopnikov in članov organa nadzora subjekta vpisa, (2) osebnih podatkov posameznikov, ki niso družbeniki, zastopniki ali člani organov nadzora subjekta vpisa, ali (3) osebnih podatkov družbenikov, zastopnikov ali članov organa nadzora subjekta vpisa, ki niso neposredno povezani z opravljanjem teh funkcij.Vkolikor torej niste družbenik, zastopnik ali član organov nadzora subjekta vpisa ali pa sodite med družbenike, zastopnike ali člane nadzora subjekta vpisa, ki niso neposredno povezani z opravljanjem teh funkcij, akt o ustanovitvi, na podlagi katerega je bil ustanovljen subjekt vpisa, ne sme vsebovati vaših osebnih podatkov, tudi ne podatka o datumu rojstva. Odgovornost za to je z določbo četrtega odstavka 48.c člena ZSReg naložena sodišču, poleg tega pa odgovarja tudi notar. Če predlagatelj predlogu priloži listino, katere vsebina je v nasprotju s tretjim odstavkom 48.c člena ZSReg, mu sodišče v skladu s prvim odstavkom 30. člena tega zakona odredi, da odpravi to nepravilnost tako, da namesto listin z nepravilno vsebino predlogu priloži listine, katerih vsebina je v skladu s tretjim odstavkom 48.c člena ZSReg. Če sodišče, AJPES ali notar izda izpis listine po 48.a členu ZSReg, mora na izpisu prekriti podatke iz tretjega odstavka 48.c člena ZSReg, razen če izpis listine zahteva oseba iz 51. člena tega zakona.Če na podlagi zgoraj izpostavljenih določb ZSReg presodite, da je notarka predlogu vpisa priložila akt o ustanovitvi subjekta vpisa, katerega vsebina je v nasprotju s tretjim odstavkom 48.c člena ZSReg (ker ne bi smel vsebovati vašega rojstnega datuma), vam IP svetuje, da se obrnete na krajevno pristojno registrsko sodišče, ki vodi in odloča o zbirki listin v sodnem registru ter predlagateljem predloga lahko odreja, da namesto listin z nepravilno vsebino predlogu priložijo listine, katerih vsebina je v skladu s tretjim odstavkom 48.c člena ZSReg.V skladu z določbo člena 17 Splošne uredbe lahko pri upravljavcu (registrskem sodišču) med ostalim uveljavljate pravico do izbrisa osebnih podatkov, ki so bili obdelani (uporabljeni, razkriti s posredovanjem (v javno objavo)) nezakonito. Postopkovna pravila za uveljavljanje pravic posameznikov so urejena v členih 11 in 12 Splošne uredbe o varstvu podatkov. Zahteva se pri upravljavcu praviloma vloži pisno, lahko tudi po e-pošti ali na drug način, ki ga je v sklopu zahteve po obveščanju opredelil upravljavec, lahko pa tudi s pomočjo neobvezujočega obrazca »Zahteva za izbris osebnih podatkov«, ki ga lahko najdete na spletni strani IP https://www.ip-rs.si/obrazci/varstvo-osebnih-podatkov/. Priporočamo vam, da zahtevo podate na način, da bo pozneje mogoče dokazati, da je zahteva upravljavcu bila poslana in kdaj je bila poslana (npr. priporočeno, s povratnico ipd.). Upravljavec ima pravico, da od posameznika zahteva dodatne informacije zato, da se odpravi dvom v identiteto posameznika, ki je podal zahtevo.  Upravljavec o zahtevi odloči s pisnim obvestilom. Rok za odločitev upravljavca je en mesec od prejema zahteve, ta rok pa se lahko po potrebi podaljša za največ dva dodatna meseca ob upoštevanju kompleksnosti in števila zahtev. O zahtevi za izbris mora upravljavec načeloma odločiti brezplačno. Če pa so zahteve posameznika očitno neutemeljene ali pretirane, zlasti ker se ponavljajo, lahko upravljavec zaračuna razumno pristojbino ali zavrne ukrepanje v zvezi z zahtevo.Če upravljavec zahtevo posameznika zavrne ali o njej v predpisanem roku ne odloči, lahko posameznik nadzornemu organu (v Sloveniji je to IP) vloži pritožbo zoper upravljavca, vendar ne v primerih sodišč, kadar ti delujejo kot sodni organ. IP skladno s tretjim odstavkom 55. člena Splošne uredbe namreč ni pristojen za nadzor dejanj obdelave sodišč, kadar delujejo kot sodni organ.
