

Prostovoljno razkritje podatka o cepljenju pri delodajalcu
+
-


Datum: 25.08.2021
Številka: 07120-1/2021/425

Kategorije: Delovna razmerja, Zdravstveni osebni podatki
                        Pri Informacijskem pooblaščencu (IP) smo dne 17. 8. 2021 prejeli vaše vprašanje o tem, ali je dopustno zaposlene pozvati, da prostovoljno javijo, ali so bili cepljeni proti COVID-19. V enoti za varnost in zdravje pri delu bi o tem vodili tudi evidenco. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 

 Če je v skladu s predpisi dopustno, da določen delodajalec lahko za zaposlene določi pogoj PCT, je dopustno tudi preverjanje pogoja PCT, na primer na način sorazmernega vpogleda v ustrezno dokazilo (npr. EU potrdilo).

 

 Če delodajalec pogoja PCT ne more uveljavljati kot obveznost za delavce, bi bilo prostovoljno sporočanje podatkov o cepljenosti dopustno le:

- če bi delodajalec lahko izkazal, da je privolitev resnično prostovoljna,
- če bi delodajalec zaposlene predhodno ustrezno obvestil o vseh vidikih obdelave osebnih podatkov v skladu s 13. členom Splošne uredbe o varstvu podatkov,
- če bi delodajalec lahko zagotovil, da so izpolnjeni tudi drugi pogoji za veljavno privolitev (npr. nedvoumnost, preklicljivost, dokazljivost, razumljivost in jasnost, granularnost) in
- če bi bili podatki potrebni za izvrševanje pravic in obveznosti iz delovnega razmerja, npr. za ustrezno organizacijo dela glede na okoliščine dela pri delodajalcu.
 
 

 Morebitno dodatno vodenje evidence o cepljenosti mora, poleg pogojev iz prejšnje točke, ustrezati vsem splošnim načelom varstva osebnih podatkov (načelo omejene hrambe, načelo omejitve namena, načelo najmanjšega obsega podatkov, načelo točnosti, načelo zaupnosti in načelo varnosti) in posebnim pravilom (npr. 30. člen Splošne uredbe o varstvu podatkov, ki ureja evidenco dejavnosti obdelave). 

 
 
 
O b r a z l o ž i t e v:
 

V pomoč vam je lahko tudi mnenje IP št. 07120-1/2021/198 (točka 2). Glede aplikacije za preverjanje pogojev se je IP opredelil tudi v mnenju št. 07121-1/2021/1406. Smiselno pride v vašem primeru v poštev tudi mnenje IP št. 07120-1/2021/385.

 

Izpolnjevanje pogoja prostovoljnosti privolitve je v delovnih razmerjih lahko problematično. Glede pridobivanja podatka o cepljenju so že na voljo mnenja IP, ki lahko pridejo v poštev tudi v vašem primeru, npr. mnenje št. 07121-1/2021/1363 in 07121-1/2021/1255.

 
Glede privolitve so v vašem primeru relevantne zlasti naslednje določbe Splošne uredbe o varstvu podatkov:

uvodni recital 32,
uvodni recital 42,
uvodni recital 43,
točka 4. člena,
člen,
(a) točka drugega odstavka 9. člena in
člen.

 

Glede vodenja evidence dejavnosti obdelave in glede splošnih pravil o vodenju zbirk podatkov so na spletni strani IP že dostopna mnenja pod kategorijami: »evidence dejavnosti obdelave«, »zbirke osebnih podatkov« in »zavarovanje osebnih podatkov«.

 
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
