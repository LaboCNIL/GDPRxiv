

Dostop učitelja do OP dijaka
+
-


Datum: 23.05.2019
Številka: 0712-1/2019/1287

Kategorije: Šolstvo
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas, katere osebne podatke dijaka (zaključne ocene dijaka, vse ocene dijaka, ocene pri predmetu, ki ga učitelj uči, podatke o dijakovem znanju in napredku, prizadevnosti, delavnosti in samostojnosti) potrebuje učitelj, ki predlaga učni uspeh, da lahko svojo delovno nalogo opravi učinkovito oziroma do katerih podatkov lahko dostopa.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Zato vam v nadaljevanju podajamo splošna pojasnila ter pravna izhodišča in pogoje za zakonito obdelavo osebnih podatkov.Za vsako obdelavo osebnih podatkov je treba imeti ustrezno in zakonito pravno podlago. Pravne podlage so določene v členu 6(1) Splošne uredbe. Za javni sektor (kamor sodi vaša šola kot javni zavod) je to po členu 6(1)(c) Splošne uredbe v zvezi s še veljavnim prvim odstavkom 9. člena ZVOP-1 načeloma zakon oziroma izjemoma po členu 6(1)(e) Splošne uredbe v zvezi s četrtim odstavkom 9. členom ZVOP-1 izvajanje javne naloge. Ker gre pri slednjem za izjemo od splošnega pravila, je možnost obdelave »brez neposredne zakonske podlage« treba presojati strogo in ob upoštevanju pričakovane zasebnosti posameznika, na katerega se nanašajo osebni podatki. IP je za enostavnejši in razumljivejši prikaz dopustnih pravnih podlag obdelave osebnih podatkov v javnem sektorju izdelal infografiko, ki je dostopna na naslednji povezavi: https://www.ip-rs.si/fileadmin/user_upload/Pdf/infografike/pravne_podlage_javni_sektor.pdf.Obdelava osebnih podatkov v šolah je urejena z različnimi področnimi zakoni (npr. v Zakonu o osnovni šoli, Zakonu o gimnazijah, Zakonu o poklicnem in strokovnem izobraževanju, Zakonu o višjem strokovnem izobraževanju, Zakonu o visokem šolstvu ipd.) ter natančneje razdelana v posameznih pravilnikih. Tovrstni predpisi načeloma vsebujejo določbe o zbiranju in varstvu osebnih podatkov, kjer so tudi podrobneje določena pravila obdelav osebnih podatkov. Pravilnik o ocenjevanju znanja v srednjih šolah (Uradni list RS, št. 30/18, v nadaljevanju Pravilnik), ki ga izpostavljate v vašem zaprosilu, v četrtem odstavku 20. člena določa: Pri določanju splošnega uspeha, če gre za odstopanje od meril iz prejšnjih odstavkov, se upošteva dijakovo znanje in napredek, prizadevnost, delavnost in samostojnost v vzgojnem in izobraževalnem procesu ter odnos do izpolnjevanja obveznosti. Splošni uspeh na predlog razrednika, učitelja, ki dijaka poučuje ali ravnatelja, določi učiteljski zbor oziroma programski učiteljski zbor.Presoja, katere podatke potrebuje učitelj pri določanju splošnega uspeha na podlagi zgoraj navedene določbe Pravilnika, ni v pristojnosti IP, saj je to primarna naloga in odgovornost upravljavca. IP v zvezi s tem zgolj na splošno pojasnjuje, da seznanitev učitelja z dijakovimi ocenami pri drugih predmetih oziroma z drugimi pomembnimi okoliščinami, ki vplivajo na določitev splošnega uspeha učenca, načeloma ni prepovedana, seveda pa je to dopustno le pod pogojem, da je seznanitev z določenimi osebnimi podatki učenca nujno potrebna za to, da lahko učitelj učinkovito opravlja svoje delovne naloge. V kakšnih primerih in s katerimi osebnimi podatki učenca se lahko učitelj seznani, pa IP v okviru mnenja ne more natančno opredeliti, saj je to povsem odvisno od okoliščin konkretnega primera.Bistveno je, da šola kot upravljavec osebnih podatkov zagotovi primarno zakonitost obdelave osebnih podatkov o učencih s strani zaposlenih. V okviru ukrepov zavarovanja osebnih podatkov mora vsak upravljavec v skladu s 24. členom ZVOP-1 v zvezi s členom 32 Splošne uredbe med drugim zagotoviti, da do podatkov ne dostopajo nepooblaščene osebe. V zvezi s tem IP priporoča, da upravljavci bodisi v svojih aktih bodisi na drug ustrezen način predpišejo postopke in ukrepe za zavarovanje osebnih podatkov ter v zvezi s tem tudi določijo osebe, ki so odgovorne za določene zbirke osebnih podatkov, in osebe, ki lahko zaradi narave njihovega dela obdelujejo določene osebne podatke (25. člen ZVOP-1). Vsak funkcionar, zaposleni in drug posameznik, ki opravlja dela ali naloge pri osebah, ki obdelujejo osebne podatke, pa je dolžan varovati tajnost osebnih podatkov, s katerimi se seznani pri opravljanju njegovih funkcij, del in nalog. Dolžnost varovanja tajnosti osebnih podatkov ga obvezuje tudi po prenehanju funkcije, zaposlitve, opravljanja del ali nalog ali opravljanja storitev pogodbene obdelave.Več o varstvu osebnih podatkov v šolah si lahko preberete v še vedno aktualnih smernicah IP, ki so dostopne na povezavi https://www.ip-rs.si/fileadmin/user_upload/Pdf/smernice/Solstvo_smernice.pdf in bodo v kratkem tudi posodobljene.Lep pozdrav,                                                                                                     Mojca Prelesnik, univ. dipl. prav.,                                                                                                                                                           informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
