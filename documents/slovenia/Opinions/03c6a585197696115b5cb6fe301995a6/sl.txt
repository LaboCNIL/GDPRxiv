

Lokacija preverjanja PCT potrdila
+
-


Datum: 07.10.2021
Številka: 07121-1/2021/2011

Kategorije: Delovna razmerja, Pravne podlage, Zdravstveni osebni podatki
                        Informacijski pooblaščenec RS (v nadaljevanju IP) prejel vaše zaprosilo za mnenje glede zbiranja podatka o lokaciji preverjanja PCT pogojev s strani delodajalca.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji.
 
Na pogosta vprašanja v zvezi s preverjanjem PCT pogojev je IP odgovoril v Smernicah o preverjanju PCT pogojev:

za delodajalce oz. upravljavce,
za posameznike.

 
Glede zbiranja podatka o lokaciji preverjanja pogoja PCT, lahko IP v okviru mnenja na splošno pojasni, da mora delodajalec pri preverjanju pogoja PCT, strogo slediti načelu najmanjšega obsega podatkov – po določbi 5(1)(c) Splošne uredbe morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo. Navedeno načelo morajo delodajalci spoštovati vselej, ko zbirajo in drugače obdelujejo osebne podatke. Odgovor na vprašanje, ali je zbiranje podatkov o lokaciji preverjanja potrebno za zakonit namen – je vezano zlasti na izkazano pravno podlago za zbiranje osebnih podatkov za konkretni namen v danih okoliščinah. Ustrezno pravno podlago za zbiranje osebnih podatkov je odgovoren izkazati upravljavec (delodajalec).
 
Ker IP niso poznane konkretne okoliščine zbiranja podatkov o lokaciji, ki jih omenjate, lahko na splošno pojasnimo, da sme delodajalec na podlagi 48. člena Zakona o delovnih razmerjih (ZDR-1) zbirati osebne podatke svojih zaposlenih, ki so potrebni za uresničevanje pravic in obveznosti iz delovnega razmerja ali v zvezi z delovnim razmerjem. Trenutno veljaven Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 147/21, 149/21, 152/21 in 155/21) v prvem odstavku 7. člena določa, da preverjanje izpolnjevanja pogoja PCT iz 5. člena tega odloka organizirajo odgovorne osebe, ki izvajajo ali organizirajo opravljanje dela. Iz navedenega sledi, da ima delodajalec dolžnost organizirati preverjanje pogoja PCT, spoštovanje ukrepov delodajalca pa je obveznost zaposlenih. V »organizacijo preverjanja« smiselno spada tudi, da delodajalec določi na kateri (mikro) lokaciji se izvaja preverjanje pogoja PCT. V zvezi s tem pa je dopustno v minimalnem obsegu obdelovati tudi osebne podatke zaposlenih.
 
S spoštovanjem,
 
 
Pripravil:
Anže Novak
Državni nadzornik za varstvo osebnih podatkov
 
Mojca Prelesnik
informacijska pooblaščenka
