

Obdelava OP pri nagradnih igrah
+
-


Datum: 15.07.2020
Številka: 07121-1/2020/1245

Kategorije: Neposredno trženje, nagradne igre, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da je skladno z mnenjem IP (0712-3/2018/757) nagradne igre dopustno izvajati na podlagi člena 6(1)(a) Splošne uredbe. Zanima vas, ali je dopustna pravna podlaga za obdelavo sodelujočih v nagradni igri tudi člen 6(1)(b) Splošne uredbe (obdelava, ki je potrebna za izvajanje pogodbe). Sodelujoči namreč ob pristopu k nagradni igri sprejme Splošne pogoje nagradne igre v smislu 120. člena Obligacijskega zakonika, ob tem pa nastane dvostransko pogodbeno razmerje.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Uvodoma pojasnjujemo, da lahko IP posamezne primere obdelave podatkov konkretno presoja le v okviru inšpekcijskega ali drugega upravnega postopka. IP namreč ne sme in ne more prevzeti odgovornosti posameznih subjektov za njihovo poslovanje, podobno kot to velja za druge inšpekcijske organe. Zato poudarjamo, da IP v mnenju ne more in ne sme namesto upravljavca presojati, katera je najustreznejša pravna podlaga za konkretno obdelavo. Primarna naloga in odgovornost vsakega upravljavca je namreč, da sam izbere ustrezno pravno podlago za določeno obdelavo osebnih podatkov in jo tudi utemelji. Iz navedenih razlogov IP na vaše vprašanje v okviru tega mnenja ne more dokončno odgovoriti, temveč v nadaljevanju podaja zgolj splošna pojasnila.Za vsako obdelavo osebnih podatkov mora imeti upravljavec zakonito in ustrezno pravno podlago. Te so določene v členu 6(1) Splošne uredbe.Iz že objavljenih mnenj IP (npr. št.  0712-1/2019/272, 0712-1/2019/582, 0712-1/2019/2553) izhaja, da je možna pravna podlaga za obdelavo osebnih podatkov za namen izvedbe nagradne igre privolitev posameznika po členu 6(1)(a) Splošne uredbe.Po členu 6(1)(b) Splošne uredbe pa je obdelava osebnih podatkov zakonita, če je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe.Po mnenju IP gre pri izvedbi nagradne igre praviloma za enostranski pravni posel (javna obljuba nagrade), ki je urejen z določbami 207. – 211. člena Obligacijskega zakonika (Uradni list RS, št. 83/01, 32/04, 28/06 – odl. US, 40/07, 64/16 – odl. US, 20/18, v nadaljevanju OZ). Pri javni obljubi nagrade kot obligacijskemu razmerju lahko tisti, ki nagrado obljubi, zahteva izpolnjevanje določenih pogojev. V skladu z 207. členom OZ izvajalca nagradne igre obljuba nagrade veže in jo mora izpolniti tistemu, ki opravi določeno dejanje, doseže kakšen uspeh ali se znajde v določenem položaju ali izpolni kak drug postavljeni pogoj. Ob izpolnitvi določenih pogojev pričakovalec nagrade postane upnik, oseba, ki je nagrado obljubila, pa dolžnik, saj je z opravo javno objavljenega dejanja med njima nastalo obveznostno razmerje. Opisano dolžniško upniško razmerje pa ima lahko tudi lastnosti posamezne pogodbe (glej Obligacijski zakonik s komentarjem (splošni del), 2. knjiga, GV Založba, Ljubljana 2003).Glede na navedeno je dolžan upravljavec sam presoditi, katera pravna podlaga po členu 6(1) Splošne uredbe je najustreznejša, upoštevajoč konkretno obligacijsko razmerje ter okoliščine in namen posamezne obdelave osebnih podatkov. Tega namesto njega IP v okviru mnenja ne more in ne sme storiti.Lep pozdrav,                                                                                                     Mojca Prelesnik, univ. dipl. prav.,                                                                                                                                                          informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
