

Oglaševanje po telefonu
+
-


Datum: 22.11.2021
Številka: 07121-1/2021/2304

Kategorije: Neposredno trženje, nagradne igre, Telekomunikacije in pošta
                        Na IP ste se obrnili, zato ker vašo babico kličejo in ji pošiljajo ponudbe različni knjižni klubi in založbe, vi pa želite, da s tem prenehajo in da njene podatke izbrišejo. Zanima vas, na kakšen način to lahko dosežete in ali jih v primeru nespoštovanja lahko kam prijavite.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
IP uvodoma poudarja, da konkretnega in dokončnega odgovora o zakonitosti obdelave osebnih podatkov v okviru mnenja v nobenem primeru ne more podati, saj lahko posamezne primere obdelave podatkov konkretno presoja zgolj v okviru inšpekcijskega ali drugega upravnega postopka. IP kot nadzorni organ na področju varstva osebnih podatkov v okviru mnenja tako ne more presojati skladnosti konkretnega ravnanja podjetij/založb iz vašega zaprosila za mnenje s pravili varstva osebnih podatkov.
IP splošno pojasnjuje, da Splošna uredba o varstvu podatkov v prvem odstavku 6. člena določa različne pravne podlage za zakonito obdelavo osebnih podatkov. Obdelava je tako zakonita le in kolikor je za konkretni namen obdelave in konkretne osebne podatke izpolnjen eden od tam navedenih pogojev.
Ne glede na to na kakšni pravni podlagi upravljavec obdeluje osebne podatke vaše babice (soglasje, pogodba), je bistveno, da lahko posameznik zahteva prepoved uporabe osebnih podatkov za namene neposrednega trženja. Prav tako pa se lahko odloči o tem, ali bodo njegovi podatki v javnem imeniku in če so v javnem imeniku, lahko posameznik prepoved, da se jih uporabi za neposredno trženje.
Posameznik lahko v skladu s 73. členom ZVOP-1 kadarkoli pisno ali na drug dogovorjen način zahteva, da upravljavec osebnih podatkov trajno ali začasno preneha uporabljati njegove osebne podatke za namen neposrednega trženja. Upravljavec osebnih podatkov je dolžan v 15 dneh ustrezno preprečiti uporabo osebnih podatkov za namen neposrednega trženja ter o tem v nadaljnjih petih dneh pisno ali na drug dogovorjen način obvestiti posameznika, ki je to zahteval. Stroške vseh dejanj upravljavca osebnih podatkov v zvezi z zahtevo iz prejšnjega odstavka krije upravljavec.
Če oglasnih sporočil, tudi če so poslana na ustrezen in zakonit način, babica ne želi več prejemati, to sporočite pošiljatelju. Odjavi se pisno po pošti, po telefonu ob prejetem klicu ali na drug primeren način. Priporočamo, da shranite dokazilo o odjavi, če ste odjavili pisno. Če prepovedi, odjave, zahteve ponudnik ne upošteva, lahko podate prijavo.
Za prijave v zvezi z navadno naslovljeno pošto je pristojen Informacijski pooblaščenec. Prijavi kršitve priložite vsa obstoječa dokazila o domnevni kršitvi (prejeta pisanja, komunikacijo z upravljavcem oziroma operaterjem, že podane zahtevke za prenehanje obdelave ipd.). Informacijski pooblaščenec nato po uradni dolžnosti na podlagi Zakona o inšpekcijskem nadzoru izvede ustrezne inšpekcijske postopke. Prijava se lahko pošlje po elektronski poti na naslov: gp.ip@ip-rs.si, ali po pošti na naslov: Dunajska 22, 1000 Ljubljana, priporočljivo na ustreznem obrazcu. IP skuša odgovor posredovati v čim krajšem času. Na področju komercialnih telefonskih klicev ali SMS sporočil se prijava vloži pri Agenciji za komunikacijska omrežja in storitve, Stegne 7, p.p. 418, 1000 Ljubljana (info.box@akos-rs.si).
V svojem vprašanju navajate tudi, da želite, da se osebni podatki babice izbrišejo. Splošna uredba o varstvu podatkov pravico do izbrisa (»pravico do pozabe«) ureja v 17. členu, ki v prvem odstavku določa, da ima posameznik, na katerega se nanašajo osebni podatki, pravico doseči, da upravljavec brez nepotrebnega odlašanja izbriše osebne podatke v zvezi z njim, upravljavec pa ima obveznost osebne podatke brez nepotrebnega odlašanja izbrisati, kadar velja eden od tam navedenih razlogov.
Splošna uredba o varstvu podatkov posameznikom omogoča uveljavljanje pravice do izbrisa, vendar ta ni absolutna, ampak njeno uresničevanje poteka v skladu s tam navedenimi pogoji. Na primer, če se podatki vaše babice obdelujejo na podlagi njenega soglasja, ga je treba preklicati, šele potem bo eventualna podlaga za izbris, ali založba ima osebne podatke vaše babice zaradi pogodbe in jih hrani zaradi na primer uveljavljanja zahtevkov, ipd. Ob prejemu vsake zahteve za izbris osebnih podatkov mora upravljavec najprej temeljito preveriti, ali mora dejansko ugoditi zahtevi posameznika in osebne podatke izbrisati ali pa obstajajo drugi razlogi za nadaljnjo hrambo osebnih podatkov, na podlagi katerih se zahtevi za izbris ne more ugoditi. Nekaj osnovnih informacij v zvezi s pravico do izbrisa osebnih podatkov lahko pridobite tudi na spletni strani: https://tiodlocas.si/zelim-izbrisati-svoje-podatke/.
Upravljavec mora brez nepotrebnega odlašanja oziroma najkasneje v roku enega meseca zagotoviti informacijo o ukrepih, sprejetih na podlagi zahteve za izbris. Ta rok se lahko po potrebi podaljša za največ dva dodatna meseca ob upoštevanju kompleksnosti in števila zahtev. Upravljavec mora obvestiti posameznika, na katerega se nanašajo osebni podatki, o vsakem takem podaljšanju v enem mesecu po prejemu zahteve skupaj z razlogi za zamudo. V navedenih rokih mora upravljavec bodisi ugoditi zahtevi bodisi jo zavrniti, v kolikor obstaja pravna podlaga iz tretjega odstavka 17. člena Splošne uredbe o varstvu podatkov, ki ne dopušča izbrisa.
V kolikor pa upravljavec zahtevi ne ugodi in obenem posameznika ne obvesti o razlogih za zavrnitev zahteve, je slednji v molku. V takšnem primeru lahko babica vloži pritožbo zoper upravljavca. Pritožbo naslovite na Informacijskega pooblaščenca (na naši spletni strani lahko najdete obrazec »Pritožba zaradi kršitve pravice do seznanitve z lastnimi osebnimi podatki (obrazec P-SLOP)«, ki ga lahko smiselno uporabite pri morebitni pritožbi v zvezi s pravico do izbrisa: https://www.ip-rs.si/obrazci/varstvo-osebnih-podatkov/).
Svetujemo, da si več o pravicah posameznika glede varstva podatkov preberete na naši spletni strani www.tiodločaš.si in na https://tiodlocas.si/neposredno-trzenje-lahko-ga-omejite-preklicete-odlocitev-je-vasa/ ter https://www.ip-rs.si/fileadmin/user_upload/Pdf/brosure/starejsa_populacija.pdf.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti organizacij za pravilno izvajanje ukrepov varstva osebnih podatkov.
 
Prav tako pa so vam v pomoč lahko tudi ostale smernice in vodniki, dostopni na spletni strani IP:
https://www.ip-rs.si/publikacije/priročniki-in-smernice/.
 
Lep pozdrav,
 
Mojca Prelesnik
informacijska pooblaščenka
 
Manja Resman
Svetovalka IP
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
