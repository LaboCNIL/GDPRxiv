

Dostop do podatkov v zVEM s strani staršev otrok
+
-


Datum: 24.10.2022
Številka: 07121-1/2022/1142

Kategorije: Zdravstveni osebni podatki, Pravica do seznanitve z lastnimi osebnimi podatki
                        Pri Informacijskem pooblaščencu (IP) smo dne 12. 10. 2022 prejeli več vaš vprašanje, ali je prav, da upravljavec portala zVEM po otrokovem dopolnjenem 15-letu starosti ukine dostopne pravice staršev. Po tem morajo otroci do podatkov dostopati samostojno s svojimi sredstvi za avtentikacijo. Menite, da bi bilo prav, da bi lahko na podlagi npr. privolitve do podatkov dostopali tudi starši, če otrok tako želi. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (ZVOP-1) ter 2. členom Zakona o informacijskem pooblaščencu (ZInfP) posredujemo naše neobvezujoče mnenje v zvezi z vašimi vprašanji.
 
 
1.   S pravnega vidika ni ovir, da bi starši dostopali do osebnih podatkov otroka po 15. letu starosti na podlagi otrokove privolitve.
 
2.   IP žal ne more vplivati na realizacijo sistema starševskega dostopa do zVEM na podlagi otrokove privolitve, ker zakonodaja s področja varstva osebnih podatkov za upravljavca ne določa te obveznosti oziroma v zvezi s tem ne določa pristojnosti IP.
 
 
O b r a z l o ž i t e v:
 
Ker lahko otrok z dopolnjenim 15. letom starosti samostojno odloča o nekaterih pomembnih vidikih obdelave osebnih podatkov (npr. poda privolitev za obdelavo, uveljavlja pravico do seznanitve, pravico do izbrisa in pravico do popravka, poda prepoved obdelave, če tako omogoča zakon ipd.), starši ne morejo več brez volje otroka uveljavljati njegovih pravic kot zakoniti zastopniki. Tako na primer izhaja iz četrtega odstavka 45. člena ZPacP, drugega odstavka 35. člena ZPacP in 146. člena Družinskega zakonika (DZ). Četrti odstavek 44. člena ZPacP določa privolitev pacienta kot možno podlago za obdelavo njegovih osebnih podatkov. Podobno izhaja iz (a) točke drugega odstavka 9. člena Splošne uredbe o varstvu podatkov. Zato je z vidika predpisov o varstvu osebnih podatkov upravljavčeva odločitev o omejitvi dostopa pravilna, hkrati pa ni ovir za uvedbo sistema otrokove privolitve za starševski dostop do osebnih podatkov, ki so na voljo v sistemu zVEM. 
 
Žal pa se IP ne more opredeljevati do tehnične in organizacijske izvedljivosti predlaganega sistema. Presoja te možnosti in odločanje o uvedbi je v rokah upravljavca – NIJZ ali pogojno tudi Ministrstva za javno upravo (MJU). Poleg tega iz relevantnih predpisov (Splošna uredba o varstvu podatkov, ZVOP-1, ZPacP, Zakon o zbirkah podatkov s področja zdravstvenega varstva in podzakonski predpisi) ne izhaja, da bi upravljavec ali MJU morala zagotavljati tak sistem. Ker to ni obveznost s področja varstva osebnih podatkov, IP tudi ne more v kakršnemkoli postopku ugotoviti kršitve ter upravljavcu naložiti uvedbe možnosti dostopa do zVEM s strani staršev na podlagi otrokove privolitve.
 
V zvezi s podrobnim vprašanjem smo izdali tudi mnenje št. 07120-1/2022/132, z dne 25. 4. 2022, ki je dostopno na naši spletni strani.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
