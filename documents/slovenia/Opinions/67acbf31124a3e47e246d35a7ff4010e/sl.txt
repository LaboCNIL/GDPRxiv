

Razkritje obdukcijskega zapisnika svojcem umrle osebe
+
-


Datum: 20.11.2020
Številka: 07120-1/2020/608

Kategorije: Policijski postopki, OP umrlih, Zdravstveni osebni podatki
                        pri Informacijskem pooblaščencu (IP) smo dne 19. 11. 2020 prejeli vaše vprašanje o tem, ali je zakonec pokojnika, ki se je poškodoval v prometni nesreči, upravičen do pridobitve kopije obdukcijskega zapisnika v vaši bolnišnici, pri čemer je šlo za sodno obdukcijo v zvezi s kazenskim postopkom. Zapisnik potrebuje za uveljavljanje zavarovalnine. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Ker na področju pravic iz 42. člena Zakona o pacientovih pravicah (ZPacP) IP nastopa kot pritožbeni organ in ker je odgovor odvisen o okoliščin konkretnega primera, se IP ne more dokončno opredeliti do vašega vprašanja. Zato vam podajamo le načelni odgovor.Bolnišnica, ki je izvedla sodno obdukcijo v zvezi s kazenskim postopkom, na podlagi 42. člena Zakona o pacientovih pravicah (ZPacP) načeloma ni dolžna ožjim svojcem pokojnika na njihovo zahtevo posredovati kopije obdukcijskega zapisnika iz sodne obdukcije. Ožji svojci so upravičeni do obdukcijskih zapisnikov iz drugih vrst obdukcij v skladu s pogoji iz 42. člena ZPacP. O b r a z l o ž i t e v:Dostop do zdravstvene dokumentacije umrlih oseb je urejen v 42. členu ZPacP. Ta med privilegirane upravičence (tj. tiste ožje svojce, ki ne potrebujejo izkazovati pravnega interesa za seznanitev) uvršča tudi zakonca umrle osebe. Vendar je pri odločanju pomemben tudi status zahtevane dokumentacije, ki pa je odvisen od vrste obdukcije in drugih okoliščin. Če gre za sanitarno ali pa, če gre za klinično obdukcijo, ima obdukcijski zapisnik naravo zdravstvene dokumentacije. Kadar pa gre za sodno obdukcijo, obdukcijski zapisnik načeloma nima narave zdravstvene dokumentacije, zaradi česar za seznanitev po 42. členu ZPacP ni izpolnjen materialnopravni pogoj »podvrženosti zahtevanih dokumentov pojmu zdravstvene dokumentacije«. Zahtevani dokumenti morajo namreč predstavljati zdravstveno dokumentacijo v smislu 42. člena ZPacP in Zakona o zbirkah podatkov s področja zdravstvenega varstva (ZZPPZ).Možni razlogi za to, da pri sodni obdukciji ne gre za zdravstveno dokumentacijo so lahko na primer: Naročnik in plačnik obdukcije je sodišče v kazenskem postopku, sodna odredba pa ima temelj v Zakonu o kazenskem postopku (ZKP), npr. v 249 in 259. členu;  Taka obdukcija ne spada v področje, ki ga urejata Zakon o zdravstveni dejavnosti (ZZDej) in Pravilnik o pogojih in načinu opravljanje mrliško pregledne službe (Ur. l. RS, št. 56/93 in 15/08), torej se razlikuje od sanitarne in klinične obdukcije; Tak obdukcijski zapisnik ima naravo izvedenskega dela (izvida in mnenja); Bolnišnica pri taki obdukciji ne nastopa kot izvajalec zdravstvene dejavnosti, pač pa kot izvedenski zavod in tudi obdukcija ni izvedena kot zdravstvena storitev; Tak obdukcijski zapisnik ne spada v katero od zbirk podatkov, ki jih ureja ZZPPZ. V zvezi z dostopom do obdukcijskega zapisnika s strani ožjih svojcev so primeroma možne tudi te rešitve: Bližnji svojec bi načeloma lahko v skladu z določbami Zakona o kazenskem postopku (ZKP – 128. člen) pridobil predmetni dokument od sodišča v okviru pravice do pregledovanja sodnih spisov, če so za to izpolnjeni zakonski pogoji, kar pa ne spada v pristojnost IP; Če bi z obdukcijskim zapisnikom slučajno razpolagala tudi policija ali državno tožilstvo, bi se bližnji svojec načeloma lahko seznanil s predmetnim dokumentom pri policiji ali državnemu tožilstvu tudi na podlagi 116. člena Zakona o nalogah in pooblastilih policije (ZNPPol) ali 181. člena Zakona o državnem tožilstvu (ZDT), če so za to izpolnjeni zakonski pogoji; Tudi zavarovalnica ima načeloma na voljo pravno podlago v Zakonu o zavarovalništvu (ZZavar-1 – 268. člen) za neposredno pridobitev kopije obdukcijskega zapisnika od upravljavca, če so za to izpolnjeni zakonski pogoji; Načeloma bi bilo možno tudi sklicevanje na 23. člen ZVOP-1, ki ureja nekatere vidike obdelave osebnih podatkov po smrti posameznika. Vendar IP ne more izven inšpekcijskega postopka presojati, ali je v konkretnem primeru prosilec izkazal pravni interes in kakšen pomen ima dejstvo, da je naročnik obdukcije sodišče v kazenskem postopku. S prijaznimi pozdravi,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav.                       informacijska pooblaščenka
