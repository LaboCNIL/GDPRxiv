

Fotografiranje prostorov
+
-


Datum: 10.03.2020
Številka: 07121-1/2020/345

Kategorije: Definicija OP, Fotografije kot OP
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da ste upravnik večstanovanjskega objekta, v katerem si je etažni lastnik v delu skupnih prostorov s soglasjem drugih etažnih lastnikov uredil prostore za prebivanje. Ker bi sedaj etažni lastniki želeli zatečeno stanje pravno formalno urediti, so na zboru lastnikov določili, da si upravnik s predstavnikom etažnih lastnikov te prostore ogleda in na ogledu tudi fotografira, fotografije pa se hranijo pri upravniku. Ker se vam zdi fotografiranje prostorov, v katerih etažni lastnik prebiva, sporno, vas zanima: ali sploh lahko kot upravnik realizirate sklep etažnih lastnikov in fotografirate bivalne prostore etažnega lastnika, urejene v skupnih prostorih? kdo se lahko seznani s fotografijami (nadzorni odbor objekta, etažni lastniki ali nihče), če realizirate sklep etažnih lastnikov in če uporabnik prostorov soglaša, da te prostore fotografirate in fotografije shranite pri vas? Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP uvodoma pojasnjuje, da je skladno s členom 4(1) Splošne uredbe osebni podatek katera koli informacija v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.Če torej na fotografijah bivalnega prostora etažnega lastnika ne bo določljivih posameznikov, ne gre za vprašanje oziroma kršitev varstva osebnih podatkov, saj v takem primeru sploh ne gre za osebni podatek v smislu zgoraj navedene definicije in posledično tudi ne za obdelavo osebnih podatkov. To pomeni, da Splošna uredba v takšnem primeru ne velja in da takšno fotografiranje bivalnega prostora z vidika zakonodaje, ki ureja varstvo osebnih podatkov, ni prepovedano. Morda bi eventualno lahko šlo za vprašanje posega v širšo pravico do zasebnosti, o čemer pa IP ni pristojen presojati.Izjemo bi lahko predstavljal prostor, ki je zaradi svojih specifičnih lastnosti tako poseben, da je posameznik na podlagi njihove podobe določljiv. V takšnem primeru bi fotografije bivalnega prostora lahko pomenile varovane osebne podatke po Splošni uredbi in bi bila za njihovo obdelavo (npr. za zbiranje, shranjevanje, vpogled, uporabo, omogočanje dostopa) potrebna ustrezna in zakonita pravna podlaga. Te so določene v členu 6(1) Splošne uredbe in so za zasebni sektor naslednje:-      privolitev (točka (a)),-      sklenitev ali izvajanje pogodbe (točka (b)),-      zakon oziroma izvajanje javnih nalog (točka (c) oziroma (e)),-      zakoniti interesi, ki prevladajo nad interesi posameznika (točka (f)).Izbira ustrezne pravne podlage za obdelavo osebnih podatkov, upoštevajoč konkretne okoliščine in namen obdelave, je obveznost upravljavca.IP je v preteklosti že odgovarjal na vsebinsko podobna vprašanja, zato vam priporočamo, da se seznanite z vsebino neobveznih mnenj, ki jih poiščete s pomočjo iskalnika na spletni strani  https://www.ip-rs.si/vop/.Lep pozdrav,Mojca Prelesnik, univ. dipl. prav.,                                                informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
