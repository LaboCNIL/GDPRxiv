

PCT pogoji za delo
+
-


Datum: 22.09.2021
Številka: 07121-1/2021/1874

Kategorije: Delovna razmerja, Pravne podlage, Zdravstveni osebni podatki
                        Informacijski pooblaščenec RS (v nadaljevanju IP) prejel vaše zaprosilo za mnenje v zvezi z izpolnjevanjem tolmačenjem 7. člena  odloka (UL, 4.9.2021 ), ki določa, da preverjanje PCT pogoja iz 5. in 6. člena tega odloka organizirajo odgovorne osebe, ki izvajajo ali organizirajo opravljanje dela. Preverjanje izpolnjevanja pogoja se opravlja z dokazili iz 2. člena tega odloka. Nadzor nad izpolnjevanjem PCT pogoja izvajajo pristojne inštitucije. Zanima vas, kdo je v tem primeru »pristojna institucija«.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
15. 9. 2021 je v Republiki Sloveniji pričel veljati Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 147/21; v nadaljevanju: Odlok), ki v 2. členu uvaja t.i. pogoj PCT, v nadaljnjih členih pa tudi način dokazovanja izpolnjevanja oziroma preverjanja izpolnjevanja tega pogoja. Trenutno veljavni odlok ne vsebuje več dikcije »nadzor nad izpolnjevanjem PCT pogoja izvajajo pristojne inštitucije.« Aktualni odlok v primerljivi določbi, kot jo navajate, v prvem odstavku 7. člena določa: »Preverjanje izpolnjevanja pogoja PCT iz 5. člena tega odloka organizirajo odgovorne osebe, ki izvajajo ali organizirajo opravljanje dela. Preverjanje izpolnjevanja pogoja PCT se opravlja z dokazili iz 2. in 6. člena tega odloka.« (Stavek v zvezi s pristojnimi inštitucijami je bil torej umaknjen).
 
Glede preverjanja izpolnjevanja pogojev PCT po aktualnem Odloku dodajamo, da odgovorne osebe, ki izvajajo ali organizirajo delo, skladno s prvim odstavkom 7. člena Odloka preverjajo tudi izpolnjevanje pogoja PCT, ki se ob upoštevanju načela najmanjšega obsega podatkov opravi na primer z vpogledom v dokazilo, ki ga navaja Odlok v 2. oziroma 6. členu. Iz navedenega izhaja, da se bo delodajalec, izvajalec storitev ali drug zavezanec, ki mora preverjati pogoje PCT, seznanil s podatkom o tem, katerega od treh pogojev (P, C ali T) posameznik izpolnjuje z vpogledom v dokazilo. Preverjanje pogojev PCT je dolžnost zavezanca, ki jo mora po potrebi izkazati pristojnim nadzornim organom. Zavezanec mora ob tem osebne podatke zavarovati na način, da ne pride do njihove nepooblaščene obdelave – med drugim tako, da se lahko s podatki uporabnikov ali zaposlenih seznanijo zgolj tiste osebe, ki jih zavezanec določi za izvajanje preverjanja, ne pa tudi druge osebe. Osebe, ki izvajajo preverjanje, pa informacij s katerimi se seznanijo pri preverjanju ne smejo posredovati tretjim osebam brez ustrezne pravne podlage. Zavezanec kot upravljavec osebnih podatkov mora zaposlene in uporabnike pri tem tudi obvestiti, za katere namene bo njihove osebne podatke obdeloval oziroma jim zagotoviti druge potrebne informacije iz člena 13 Splošne uredbe. Zavezanci, ki morajo izvajati preverjanje tudi niso upravičeni zbirati in hraniti originalov ali kopij dokazil (npr. kartonček o cepljenju, digitalno COVID potrdilo, potrdilo o opravljenem testu ipd.).
 
Na pogosta vprašanja v zvezi z izvajanjem odlokov je IP odgovoril v Smernicah o preverjanju PCT pogojev:

za delodajalce oz. upravljavce,
za posameznike.

 
S spoštovanjem,
 
 
Pripravil:
Anže Novak, univ. dipl. prav.
Svetovalec pooblaščenca za preventivo
 
Mojca Prelesnik , univ. dipl. prav.
informacijska pooblaščenka
