

Pridobivanje podatka o diplomiranju določene osebe
+
-


Datum: 29.08.2022
Številka: 07121-1/2022/932

Kategorije: Pravne podlage, Šolstvo
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nas sprašujete, ali je podatek, da je nekdo diplomiral na določeni univerzi oziroma njeni članici tajen ali pa ga lahko pridobite. Pojasnjujete, da ima konkretna članica univerze na spletni strani poimensko navedene diplomske kandidate, vendar vam za konkretno osebo niso želeli sporočiti podatka, ali je pri njih diplomirala ali ne. Zanima vas, ali z javno objavo fakulteta krši varstvo osebnih podatkov ter kako se lahko preveri dejanska izobrazba človeka, s katerim poslovno sodelujete.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
Upravljavec osebnih podatkov (fakulteta) mora zagotoviti, da vsaka obdelava osebnih podatkov temelji na ustrezni pravni podlagi, torej mora obstajati pravna podlaga tako za javno objavo osebnih podatkov diplomantov oziroma kandidatov na spletni strani fakultete kot za posredovanje osebnih podatkov o morebitnem diplomantu na zahtevo. IP žal v mnenju ne more ugotavljati, ali takšne pravne podlage obstajajo, podajamo pa nekaj splošnih usmeritev.
 
 
Obrazložitev
 
Obdelava osebnih podatkov je dopustna le, če zanjo obstaja ustrezna pravna podlaga. V 6. členu Splošne uredbe so tako določene pravne podlage; med drugim je obdelava zakonita, če je podana privolitev posameznika, če je obdelava potrebna za izvajanje pogodbe, za izpolnitev zakonske obveznosti upravljavca, za zaščito življenjskih interesov posameznika, zaradi javnega interesa ali zakonitih interesov upravljavca (vse pod določenimi strogimi pogoji).
 
Ustrezna pravna podlaga mora biti v primeru, ki ga opisujete, podana tako za javno objavo osebnih podatkov diplomskih kandidatov na spletni strani fakultete kot tudi za posredovanje osebnih podatkov posamezniku, ki zanje zaprosi (kot ste v vašem primeru storili vi).
 
IP v neobveznem mnenju in izven inšpekcijskega postopka ne more presojati, ali je določena obdelava osebnih podatkov zakonita oziroma ali je zanjo podana ustrezna pravna podlaga. Tega ne more storiti že zato, ker upravljavcu osebnih podatkov (fakulteti) v postopku priprave mnenja ni dana nikakršna možnost sodelovanja, IP pa ne presoja dokumentacije in drugih okoliščin primera in zato dejansko stanje ni razčiščeno. Dejstvo je namreč, da je upravljavec tisti, ki mora zagotoviti zakonito objavo osebnih podatkov, torej ustrezno pravno podlago, in jo mora znati tudi ustrezno pojasniti.
 
V zvezi z vašim vprašanjem vam torej lahko v tem mnenju podamo le nekatere splošne usmeritve in pojasnila.
 
V kontekstu objave osebnih podatkov diplomskih kandidatov oziroma diplomantov fakultete IP ugotavlja, da je v veljavi določba 133. člena Statuta Univerze v Ljubljani (Uradni list RS, št. 4/17, s sprem. in dop.), ki določa obvezno podajo »soglasja« za javno objavo zaključnega dela študija. Vendar pa je IP v mnenju št. 07120-1/2020/187 z dne 13. 3. 2020 že zapisal, da omenjena določba glede obveznega soglasja za javno objavo zaključnega dela ni v skladu s pravili Splošne uredbe glede prostovoljnosti privolitve posameznika. Vsaka privolitev oziroma soglasje, ki ni prostovoljna in je celo predpisana, že po sami definiciji ne more biti privolitev oziroma soglasje. Kljub temu, da je prostovoljnost v takšnem primeru vprašljiva, se nekatere fakultete glede objave zaključnih del, vključno z osebnimi podatki, verjetno ravnajo skladno s 133. členom Statuta Univerze v Ljubljani. Nadalje IP ugotavlja, da obstaja tudi druga možna pravna podlaga za javno objavo osebnih podatkov v zaključnih delih ter v sistemu COBISS. Določeni (bibliografski) podatki se namreč vpisujejo v COBISS na podlagi 2. člena v povezavi z 8. členom Zakona knjižničarstvu (Uradni list RS, št 87/01, s sprem. in dop.; ZKnj-1). Določene osebne podatke o diplomantih (na primer ime, priimek, naslov diplomskega dela, leto diplomiranja itd.) se torej objavljajo tudi v sistemu COBISS.
 
Upravljavca sicer lahko povprašate, na kakšni pravni podlagi javno objavlja osebne podatke diplomskih kandidatov ali se skušate o tem pozanimati na njihovi spletni strani. Upravljavci morajo namreč zagotoviti tudi transparentnost obdelave osebnih podatkov. Glede na to, da ne gre za obdelavo vaših osebnih podatkov, pa upravljavec sicer ni zavezan, da bi vam na takšna vprašanja odgovarjal.
 
V zvezi s posredovanjem osebnih podatkov o diplomiranju konkretnega posameznika pa IP ugotavlja, da je upravljavec očitno smatral, da za takšno posredovanje osebnih podatkov nima ustrezne pravne podlage. IP v okviru mnenja ne more presoditi, ali takšna pravna podlaga obstaja ali ne, saj ne obstaja izrecna zakonska določba, ki bi to omogočala, drugih pravnih podlag pa IP v neobveznem mnenju ne more presojati. V vašem primeru bi sicer lahko podali zahtevo za dostop do informacij javnega značaja po določbah Zakona o dostopu do informacij javnega značaja (Uradni list RS, št. 51/06 – UPB, s sprem. in dop.; v nadaljevanju ZDIJZ), pri čemer obstaja možnost, da bi fakulteta glede na naravo vašega vprašanja in njihovega že podanega odgovora vašo zahtevo zavrnila zaradi izjeme varstva osebnih podatkov. V takšnem primeru bi se lahko pritožili k Informacijskemu pooblaščencu kot pritožbenemu organu na področju dostopa do informacij javnega značaja.
 
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
