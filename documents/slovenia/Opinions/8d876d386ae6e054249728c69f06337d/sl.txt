

Razkritje e-poštnega naslova in zakonitosti njegovega posredovanja
+
-


Datum: 15.11.2021
Številka: 07121-1/2021/2259

Kategorije: Elektronska pošta, Pravne podlage
                        Informacijski pooblaščenec (v nadaljevanju: IP) je dne 29. 10. 2021 prejel vaš elektronski dopis, v katerem nas seznanjate, da ste na Facebook strani … pod eno izmed njihovih objav na strani opazila nestrpen komentar konkretne osebe ter o tem obvestila delodajalca te osebe. Pojasnjujete, da ste nato s strani te konkretne osebe dobila žaljivo elektronsko sporočilo, kjer vas v povezavi s tem zanima, ali ima IP možnost preveriti, če je vaš e-naslov oseba dobila s strani pravnika iz oddelka za pritožbe in če je to ravnanje dovoljeno ter kaj lahko storite, da se zaščitite pred to osebo.
 
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V mnenju lahko zato podamo zgolj splošna pojasnila, ne moremo pa presojati ustreznosti konkretnega ravnanja posameznih upravljavcev.
 
Skladno s 1. točko 4. člena Splošne uredbe je osebni podatek katera koli informacija v zvezi z določenim ali določljivim posameznikom. Posameznik je določljiv, če ga je mogoče neposredno ali posredno določiti, zlasti z navedbo identifikatorja, kot je ime, priimek, elektronski naslov identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. Ime, priimek ter osebni elektronski naslov posameznika tako nedvomno predstavljajo osebne podatke.
 
Splošna uredba v 2. točki 4. člena opredeljuje pojem „obdelava“ kot  vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje.
 
IP najprej pojasnjuje, da za vsakršno obdelavo osebnih podatkov, torej tudi za njihovo posredovanje, mora imeti upravljavec zakonito in ustrezno pravno podlago. Te so določene v členu 6(1) Splošne uredbe in sicer:
 

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
Iz navedenega izhaja, da predstavlja posredovanje oziroma razkritje osebnih podatkov pošiljatelja e-sporočila obdelavo osebnih podatkov, za katero mora upravljavec imeti zakonito in ustrezno pravno podlago. Glede na informacije razvidne iz vašega dopisa, IP sklepa, da se je vaš elektronski naslov delodajalcu zaposlenega razkril v okviru obravnavanja vaše pritožbe, ki ste jo dne … poslali delodajalcu preko vašega e-naslova. Z inšpekcijske prakse IP praviloma izhaja, da obdelava e-naslova v podobnih primerih kot ga opisujete v vašem opisu, najverjetneje ne bi bila sporna (praviloma bi lahko šlo za obdelavo dovoljeno na podlagi člena 6(1)(f) Splošne uredbe).
 
Glede vaše prošnje, da naj IP preveri, če je vaš e-naslov konkretnemu posamezniku posredoval pravnik iz oddelka za pritožbe ter glede dokončne presoje, ali je bilo tovrstno ravnanje zakonito in s tem dovoljeno, IP poudarja, da bi tovrstno presojo lahko opravil le v okviru inšpekcijskega nadzora oziroma drugega upravnega postopka in ne okviru zadevnega splošnega mnenja. Razlog za to je med drugim v tem, da ne razpolagamo z vso relevantno dokumentacijo, okoliščinami in pravnimi podlagami konkretnega primera, zaradi česar bi lahko podali povsem napačno stališče. Presoja zakonitosti posameznih obdelav oziroma spoštovanje izvajanja zakonodaje s področja varstva osebnih podatkov se opravlja v postopku inšpekcijskega nadzora, v katerem so zagotovljene tudi vse varovalke in procesne pravice udeležencem postopka. Neobvezna mnenja IP torej niso namenjena presoji zakonitosti posameznih obdelav in ravnanj konkretnih upravljavcev, temveč podaji načelnih in splošnih stališč glede interpretacije določb zakonov, ki se nanašajo na varstvo osebnih podatkov.
                                                                                                   
IP na koncu dodaja, da je bilo nanj v preteklih letih naslovljeno veliko podobnih vprašanj, ki se nanašajo na varstvo osebnih podatkov v zvezi z elektronsko pošto. Naše odgovore na podobna vprašanja, kot jih izpostavljate v vašem dopisu pa lahko preberete tudi tako, da v iskalniku po odločbah in mnenjih VOP na spletni strani https://www.ip-rs.si/vop/ izberete vsebinsko področje »Elektronska pošta«.
 
                                                                                                                                                                                                                                                                                                                                               
Lep pozdrav,
 
Mojca Prelesnik, univ. dipl. prav.,                                                
informacijska pooblaščenka
