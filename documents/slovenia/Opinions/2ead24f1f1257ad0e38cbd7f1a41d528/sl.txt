

Posredovanje osebnih podatkov detektivu
+
-


Datum: 15.03.2021
Številka: 07120-1/2021/100

Kategorije: Pravne podlage, Upravne enote, Posredovanje OP med upravljavci
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da je upravna enota prejela zahtevek detektiva za posredovanje podatkov iz evidence registriranih vozil za več lastnikov vozil, dolžnikov, ki na bencinskih servisih niso plačali goriva. Za vsa vozila so priloženi računalniški izpisi, iz katerih je razviden kraj, datum in ura dogodka, opis, količina in tip natočenega goriva, številka neplačanega računa pobega in ocenjena višina škode. Zanima vas, ali navedba v pooblastilu, da detektiv pridobiva podatke za namen sodnih postopov in izterjave, ob priloženih izpisih, s katerimi dokazujejo obstoj dolga, predstavlja zadostno podlago za posredovanje podatkov detektivu, ali pa bi moral pooblastitelj še dodatno dokazati in na kak način, da ima pravico do pridobitve teh podatkov.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da IP v okviru izdaje mnenja ne more odločati o tem, ali so v konkretnem primeru podani pogoji za posredovanje osebnih podatkov, temveč lahko zgolj opozori na relevantno pravno podlago ter pogoje, ki morajo biti izpolnjeni, da je določeno posredovanje podatkov zakonito. Konkretno presojo pa lahko oziroma mora opraviti izključno upravljavec osebnih podatkov.
 
Za vsako obdelavo osebnih podatkov, torej med drugim tudi za njihovo razkritje s posredovanjem, razširjanje ali drugačno omogočanje dostopa, je treba imeti zakonito in ustrezno pravno podlago. Te so določene v členu 6(1) Splošne uredbe. Skladno s členom 6(1)(c) Splošne uredbe je obdelava zakonita, če je potrebna za izpolnitev zakonske obveznosti, ki velja za upravljavca. Eno izmed zakonskih podlag predstavlja Zakon o detektivski dejavnosti (Uradni list RS, št. 17/11, v nadaljevanju ZDD-1). Ta zakon določa pogoje, upravičenja in obveznosti posameznikov, pravnih oseb in samostojnih podjetnikov posameznikov za opravljanje detektivske dejavnosti.
 
Detektiv je skladno s 27. členom ZDD-1 upravičen zbirati podatke od oseb ali iz javno dostopnih virov, pridobivati podatke iz evidenc, osebno zaznavati in uporabljati tehnična sredstva. Za namene opravljanja svoje dejavnosti ima detektiv skladno z 29. členom ZDD-1 v okviru pisnega pooblastila stranke pravico pridobivati podatke iz različnih uradnih evidenc oziroma registrov, med drugim iz evidence registriranih vozil (registrsko označbo, podatke o lastnikih in podatke o vozilu), za kar gre v konkretnem primeru.
 
 
 
Detektiv ima torej pravno podlago za pridobivanje podatkov iz evidence registriranih vozil, vendar je navedena pravna podlaga (29. člen ZZD-1) vezana na pisno pooblastilo stranke. Zakon določa vsebino pisnega pooblastila (prvi odstavek 25. člena ZZD-1) in tudi, da mora detektiv zahtevi za posredovanje informacij priložiti fotokopijo takšnega pooblastila (drugi odstavek 29. člena ZZD-1).
 
Prvi odstavek 25. člen ZZD-1 tako določa, da detektiv opravlja dejavnosti izključno na podlagi pisnega pooblastila, iz katerega mora biti razvidno:

področje zbiranja informacij iz tega zakona,
namen zbiranja informacij in
obseg danega pooblastila.

V primeru sklenjene pogodbe med detektivom in stranko mora biti pooblastilo priloga pogodbe. Stranka pa lahko skladno z drugim odstavkom istega člena na detektiva prenese samo tiste pravice, ki jih ima sama.
 
Iz vašega zaprosila izhaja, da vam je detektiv posredoval pooblastilo, iz katerega izhaja, da podatke pridobiva za namen sodnih postopov in izterjave, ter priložil izpise, ki dokazujejo obstoj dolga. Glede na to, da ima družba (pooblastitelj) načeloma pravico sprožiti ustrezne sodne postopke zaradi poplačila dolga, IP meni, da dodatni dokazi za dokazovanje obstoja pravic v smislu drugega odstavka 25. člena ZDD-1 niso potrebni. Detektivu lahko torej posredujete zahtevane podatke iz evidence registriranih vozil pod pogojem, če so izpolnjene tudi druge predpostavke iz ZZD-1, opisane v zgornjih odstavkih, kar pa ste kot upravljavec dolžni presoditi sami.
 
S pomočjo iskalnika na spletni strani IP www.ip-rs.si/vop lahko z vpisom ključnih besed (npr. detektiv) oziroma izborom ustrezne kategorije (npr. posredovanje OP med upravljavci) dostopate tudi do drugih že izdanih mnenj IP, ki so za vas relevantna.
 
 
Lep pozdrav,
 
                                                                                                     Mojca Prelesnik, univ. dipl. prav.,                                               
                                                                                                           informacijska pooblaščenka
Pripravila:                                                                                                                              
Tina Ivanc, univ. dipl. prav.,svetovalka IP za varstvo osebnih podatkov
 
 
