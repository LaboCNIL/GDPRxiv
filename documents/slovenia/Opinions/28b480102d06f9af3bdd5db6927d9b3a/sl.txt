

Preverjanje delavca skladno s pogodbo o zaposlitvi
+
-


Datum: 08.04.2022
Številka: 07121-1/2022/389

Kategorije: Delovna razmerja
                        Informacijski pooblaščenec (v nadaljevanju IP) je po e-pošti prejel vaše vprašanje. Navajate, da je v pogodbi o zaposlitvi določeno, da ima delodajalec ali od njega pooblaščena oseba pravico, da za namen preprečitve nezakonite odtujitve sredstev delodajalca in prodajnega blaga pregleduje ročne in druge torbice delavca, žepe oblačil delavca, osebno omarico delavca in osebni avtomobil delavca.
 
Sprašujete, ali je takšno pogodbeno določilo zakonito ter ali predstavlja pretiran poseg v varstvo osebnih podatkov in osebnega prostora delavca?
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.
 
IP je pristojen le za tisti del pravice do zasebnosti, ki se nanaša na varstvo osebnih podatkov in ga ureja 38. člen Ustave Republike Slovenije. Navedena ravnanja (pregledovanje ročne in druge torbice delavca, žepov oblačil delavca, osebne omarice delavca in osebnega avtomobila delavca) ne predstavlja nujno kršitve predpisov s področja varstva osebnih podatkov, temveč gre lahko za poseg v pravico do zasebnosti v širšem smislu iz 35. člena Ustave RS, ki sodi v pristojnost sodišč. 
 
O b r a z l o ž i t e v:
 
Osebni podatki so predmet zaščite skladno s Splošno uredbo takrat, ko skladno s prvim odstavkom 2. člena Splošne uredbe poteka obdelava osebnih podatkov v celoti ali delno z avtomatiziranimi sredstvi in za drugačno obdelavo kakor z avtomatiziranimi sredstvi za osebne podatke, ki so del zbirke ali so namenjeni oblikovanju dela zbirke. Upravljavec osebnih podatkov mora imeti za zakonito obdelavo tudi primerno pravno podlago, skladno s 6. členom Splošne uredbe. Kadar gre za obdelavo osebnih podatkov delavca, pa je relevantna tudi določba prvega odstavka 48. člena Zakona o delovnih razmerjih (Uradni list RS, št. 21/13, 78/13 – popr., 47/15 – ZZSDT, 33/16 – PZ-F, 52/16, 15/17 – odl. US, 22/19 – ZPosS, 81/19, 203/20 – ZIUPOPDVE, 119/21 – ZČmIS-A in 202/21 – odl. US, ZDR-1), ki določa, da se lahko osebni podatki delavcev zbirajo, obdelujejo, uporabljajo in posredujejo tretjim osebam samo, če je to določeno s tem ali drugim zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem.
 
Glede vpogleda v garderobno omarico zaposlenih je IP že izdal nezavezujoče mnenje št. 07121-1/2022/92 z dne 27.01.2022. Upravljavec lahko osebne podatke delavca obdeluje samo v primeru, ko je to določeno z zakonom ali nujno potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. Kot smo poudarili v citiranem mnenju, mora pri tem delodajalec varovati in spoštovati delavčevo osebnost ter upoštevati in ščititi delavčevo zasebnost. Opozorili smo tudi, da mora delodajalec pri izvedbi posameznih postopkov in ukrepov upoštevati tudi načelo sorazmernosti in vedno izbrati tisti ukrep, ki najmanj poseže v pravice zaposlenega glede na zasledovani zakoniti cilj. Delodajalec načeloma nima pravne podlage za pregled garderobne omarice brez prisotnosti oziroma soglasja zaposlenega. Vendar pa lahko delodajalec vnaprej opredeli in pisno obvesti zaposlene, v katerih izrednih primerih in pod katerimi strogimi pogoji ter po kakšnem postopku lahko izjemoma opravi tak pregled. Takšni razlogi morajo taksativni in izjemni, zato bi bilo v takšnih primerih potrebno presojati vsak primer posebej. Bistveno je tudi, da je nadzor oziroma pregled garderobne omarice dopusten le izjemoma v primeru, ko se namenov, zaradi katerih se pregled opravi, ne more doseči na drug, milejši način, torej z manjšim posegom v delavčevo zasebnost.
 
Načeloma pa navedena ravnanja (pregledovanje ročne in druge torbice delavca, žepov oblačil delavca, osebne omarice delavca in osebnega avtomobila delavca) po mnenju IP ne predstavljajo nujno kršitve predpisov s področja varstva osebnih podatkov, temveč gre lahko za poseg v pravico do zasebnosti v širšem smislu iz 35. člena Ustave RS (Uradni list RS, št. 33/91 s spremembami in dopolnitvami, v nadaljevanju: Ustava RS), ki sodi v pristojnost sodišč in je varovana z instituti civilnega in kazenskopravnega varstva, za posledico pa ima lahko tudi kazensko in odškodninsko odgovornost. IP je namreč pristojen le za tisti del pravice do zasebnosti, ki se nanaša na varstvo osebnih podatkov in ga ureja 38. člen Ustave Republike Slovenije.
 
V zvezi z  morebitnimi drugimi vprašanji, ki se nanašajo na delovno pravo, pa vam priporočamo, da se obrnete na Inšpektorat RS za delo.
 
 
V upanju, da vam bodo naša napotila v pomoč, vas lepo pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
                       
 
Pripravila:                                                                                                                              
Barbara Pirš, univ.dipl.prav.,
svetovalka pooblaščenca za preventivo
