

Posredovanje podatkov o častnih občanih za sestavo zbornika
+
-


Datum: 05.11.2021
Številka: 07121-1/2021/2181

Kategorije: Mediji, Občine, Pravne podlage, Vpogled v OP umrlih
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da se je na občino obrnil novinar, ki želi izdelati zbornik dosedanjih častnih občanov z opisom njihovih zaslug in življenja. Zanima vas, ali lahko občina novinarju posreduje osebne podatke teh oseb (npr. datum rojstva, morebiten datum smrti) za zadnjih 20 let. Tej posamezniki so predhodno občini podali soglasje za obdelavo njihovih osebnih podatkov za namen izvedbe postopka podelitve občinskih nagrad. Zanima vas, ali naj občina osebne podatke prekrije ali ne. Menite, da se za umrle občane ZVOP-1 ne uporablja. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo
IP se bo v mnenju osredotočil na vprašanje glede posredovanja podatkov s strani občine novinarju, ne bo pa se opredelil glede pravnih podlag novinarja za sestavo zbornika. Ob tem pa IP še opozarja, da
Za vsako obdelavo osebnih podatkov mora obstajati ustrezna pravna podlaga. Te so določene v členu 6(1) Splošne uredbe, za javni sektor pa so podrobneje urejene v 9. členu ZVOP-1, ki v tem delu še ostaja v veljavi. To pomeni, da mora občina imeti ustrezno pravno podlago, da lahko posamezniku posreduje osebne podatke častnih občanov.
Glede na vaš zapis IP sklepa, da je novinar podal svojo zahtevo na podlagi Zakona o dostopu do informacij javnega značaja (Uradni list RS, št. 51/06 – uradno prečiščeno besedilo, 117/06 – ZDavP-2, 23/14, 50/14, 19/15 – odl. US, 102/15 in 7/18; v nadaljevanju: ZDIJZ), ki prosilcu omogoča dostop do informacij javnega značaja. V skladu z ZDIJZ so informacije javnega značaja vse tiste informacije, ki izvirajo iz delovnih področij organov. Torej vse informacije, ki nastajajo pri poslovanju organa (dokumenti, zadeve, dosjeji, registri, evidence ali dokumentarna gradiva), in so jih organi sestavili sami, v sodelovanju z drugimi organi ali so jih dobili od drugih oseb.  ZDIJZ pa določa taksativno naštete izjeme od prostega dostopa do informacij javnega značaja, prvi odstavek 6. člena določa, da organ prosilcu zavrne dostop do zahtevane informacije, če se zahteva nanaša na osebni podatek, katerega razkritje bi pomenilo kršitev varstva osebnih podatkov v skladu z zakonom, ki ureja varstvo osebnih podatkov. Ne glede na navedeno izjemo pa mora organ omogočiti dostop do informacij, če je javni interes glede razkritja močnejši od javnega interesa ali interesa drugih oseb za omejitev dostopa do zahtevane informacije (gre za t.i. test interesa javnosti). Presoje o tem, ali podatki o častnih občanih predstavljajo informacijo javnega značaja, do katere je mogoče dostopati, IP ne more opraviti namesto organa. Vsekakor pa je vprašljivo, ali je lahko podan javni interes glede razkritja npr. podatka o rojstva občana močnejši od interesa tega posameznika. Več o pravici dostopa do informacij javnega značaja je dostopnih na naši spletni strani: https://www.ip-rs.si/informacije-javnega-zna%C4%8Daja/.
Druga možnost bi lahko bila, da bi te podatke občina posredovala na podlagi privolitev posameznikov, vendar glede na navedbe v vašem zaprosilu ne izhaja, da bi takšne privolitve posameznikov obstajale. Več o tem, kakšna mora biti veljavna privolitev si lahko preberete na naši spletni strani: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/privolitev.
Splošna uredba se ne uporablja za osebne podatke umrlih oseb. Skladno s 23. členom ZVOP-1 lahko upravljavec podatke o umrlem posamezniku posreduje samo tistim uporabnikom osebnih podatkov, ki so za obdelavo osebnih podatkov pooblaščeni z zakonom. Če zakon ne določa drugače, lahko upravljavec osebnih podatkov podatke iz prejšnjega odstavka posreduje tudi katerikoli drugi osebi, ki namerava te podatke uporabljati za zgodovinsko, statistično ali znanstveno-raziskovalne namene. Pri tem je treba biti pozoren, da umrli posameznik ali njegovi zakoniti dediči prvega ali drugega dednega reda niso pisno prepovedali posredovanja teh osebnih podatkov.
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP
