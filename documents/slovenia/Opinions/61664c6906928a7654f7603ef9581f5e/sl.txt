

Posredovanje osebnih podatkov stečajnemu upravitelju s strani izvajalca zdravstvene dejavnosti
+
-


Datum: 12.08.2022
Številka: 07120-1/2022/266

Kategorije: Obdelava OP javnih uslužbencev in funkcionarjev, Posredovanje OP med upravljavci, Pravne podlage, Sodni postopki
                        Pri Informacijskem pooblaščencu (IP) smo dne 10. 8. 2021 prejeli vaše zaprosilo za mnenje glede pravne dopustnosti posredovanja spodaj naštetih podatkov stečajnemu upravitelju, ki vodi postopek osebnega stečaja zoper stečajnega dolžnika. Za potrebe ugotavljanja pravnega položaja in premoženja stečajnega dolžnika v postopku zakonitega dedovanja ali morebitnega oporočnega dedovanja (v postopku se je pojavil sum glede okoliščin sklenitve oporoke), vas (kot izvajalca zdravstvene dejavnosti) stečajni upravitelj prosi za posredovanje naslednjih podatkov oziroma informacij o obeh pričah oporoke zaradi razjasnitve okoliščin:
·      ali je bila določena priča oporoke na datum naprave oporoke zaposlena pri vas kot izvajalcu zdravstvene dejavnosti ali pa je bila takrat pri vas hospitalizirana. Zapustnik je namreč oporoko napravil v času hospitalizacije pri vas, kasneje pa je umrl;
·      ali je bila določena priča oporoke v času naprave oporoke obiskovalec v vaših prostorih;
·      ali je bilo določeni priči oporoke v času naprave oporoke izdano dovoljenje za obisk zapustnika.
Ti podatki naj bi bili potrebni za ustrezno zastopanje oziroma bo od teh odvisen obseg oblikovane stečajne mase in poplačilo upnikov. Stečajni upravitelj se sklicuje na 48. in osmi odstavek 384. člena Zakona o Zakon o finančnem poslovanju, postopkih zaradi insolventnosti in prisilnem prenehanju (ZFPPIPP).
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Pri tem še pojasnjujemo, da se lahko do konkretnih primerov obdelave osebnih podatkov dokončno in zavezujoče opredelimo le v inšpekcijskih postopkih. Na področju dostopa do informacij javnega značaja se lahko do javnosti informacij dokončno opredelimo le v pritožbenih postopkih.
 
 
 
1.   Na podlagi Zakona o dostopu do informacij javnega značaja (ZDIJZ) stečajni upravitelj ali katerikoli drug prosilec načeloma lahko pridobi podatek o tem, ali je bila določena oseba na določen dan zaposlena v javnem zdravstvenem zavodu.
 
2.   Po mnenju IP konkretno zaprosilo stečajnega upravitelja ni dovolj konkretizirano, da bi bilo možno zanesljivo oceniti, ali so glede preostalih zahtevanih podatkov izpolnjeni pogoji za sklicevanje na 384. člen ZFPPIPP. Zato vam predlagamo, da stečajnega upravitelja zaprosite za dopolnitev kot je pojasnjeno v obrazložitvi spodaj.
 
 
O b r a z l o ž i t e v:
 
1.   Glede vprašanja, ali je bila določena oseba na določen dan zaposlena v javnem zdravstvenem zavodu velja, da se ga lahko presoja po določbah Zakona o dostopu do informacij javnega značaja (ZDIJZ). Ta v tretjem odstavku 6. člena določa, da so podatki v zvezi z delovnim razmerjem javnega uslužbenca javni. Dejstvo, da je določena oseba (določena z imenom in priimkom) na določen dan zaposlena v JZZ kot javni uslužbenec, spada med podatke »v zvezi z delovnim razmerjem« v smislu omenjene določbe ZDIJZ. Podobno bi veljalo tudi za delavca, ki bi v zavodu opravljal delo na drugi odplačni podlagi – po omenjeni določbi ZDIJZ so namreč javni tudi podatki v zvezi s porabo javnih sredstev. Pritožbena praksa s tega področja je dostopna na spletni strani IP.
 
2.   Na podlagi pregleda vsebine zaprosila, ki ste ga prejeli od stečajnega upravitelja in ste nam ga poslali v anonimizirani ter šifrirani obliki, ugotavljamo, da zaprosilo ni dovolj konkretizirano glede namena uporabe podatkov in glede vsebinske zveze med zahtevanimi podatki in pravnim položajem stečajnega dolžnika. Stečajni upravitelj namreč ne sprašuje po osebnih podatkih, ki bi se nanašali na dolžnika v postopku osebnega stečaja, temveč sprašuje po po osebnih podatkih, ki se nanašajo na pričo oporoke, ki jo je napravil zapustnik, dolžnik pa je le stranka zapuščinskega postopka (na neznani podlagi) in ni niti upravičenec iz oporoke. Gre torej za osebne podatke, ki so v precej oddaljeni, posredni zvezi z dolžnikom in se neposredno ne nanašajo na njegovo premoženje. Zato bi moral stečajni upravitelj konkretno pojasniti, kako bo dejstvo, da je priča bila zaposlena pri izvajalcu, vplivalo na pravni položaj stečajnega dolžnika, pri čemer mora biti ta pravni položaj relevanten za vodenje stečajnega postopka. Enako velja za podatek o tem, da je bila priča hospitalizirana pri izvajalcu, in da je bila obiskovalec v prostorih izvajalca. Glede na to, da stečajni dolžnik ni upravičenec iz oporoke, in da ni jasen njegov položaj v zapuščinskem postopku, bi moral stečajni upravitelj pojasniti tudi, v kakšnem razmerju je stečajni dolžnik do oporočnih dedičev in zapustnika ter katerih postopkov oziroma ravnanj, na kateri podlagi ter s kakšnim ciljem se bo poslužil stečajni upravitelj v okviru stečajnega postopka, če bi razpolagal z zaprošenimi osebnimi podatki.  
 
Treba je upoštevati, da je podlaga za pridobivanje osebnih podatkov v osmem odstavku 384. člena ZFPPIPP omejena in nikakor ni tako široka, kot jo ima na voljo sodišče (npr. po 13. členu Zakona o sodiščih). ZFPPIPP se v osmem odstavku 384. člena omejuje le na osebne podatke, ki so »pomembni za ugotovitev pravnega položaja in premoženja stečajnega dolžnika in njegovega partnerja, ter poslov, ki bi lahko imeli značilnosti izpodbojnih pravnih ravnanj iz 271. člena ZFPPIPP«. Ker v konkretnem primeru ne gre za problematiko izpodbojnih ravnanj stečajnega dolžnika, in ker ne gre za podatke o trenutnem premoženju stečajnega dolžnika, je relevanten kriterij le še pravni položaj stečajnega dolžnika (npr. potencialno premoženje ali možnosti za povečanje premoženja). Treba je upoštevati tudi, da stečajni upravitelj ne zahteva podatkov o stečajnem dolžniku, temveč o tretji osebi, ki s stečajnim dolžnikom ni v očitnem pravnem razmerju. Osmi odstavek 384. člena ZFPPIPP se izrecno sicer ne omejuje le na osebne podatke stečajnega dolžnika, a vendar je treba njegov domet razumeti primerno ozko. Na to nakazuje deveti odstavek istega člena – ta primeroma našteva pomembne podatke, ki spadajo v osmi odstavek – ker našteva le podatke, ki se nanašajo neposredno na stečajnega dolžnika in ne na druge osebe.
 
ZFPPIPP v četrtem odstavku 291. člena prav tako določa pravno podlago za pridobivanje osebnih podatkov s strani stečajnega dolžnika, vendar je po vsebini popolnoma enaka kot tista iz osmega odstavka 384. člena ZFPPIPP.
 
ZFPPIPP v 48. členu ne vsebuje pravne podlage za pridobivanje osebnih podatkov s strani stečajnega upravitelja.
 
Prijazen pozdrav,
 
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
