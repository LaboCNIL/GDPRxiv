

Zbiranje potrdil o cepljenju zaposlenih
+
-


Datum: 04.05.2021
Številka: 07120-1/2021/239

Kategorije: Delovna razmerja, Posebne vrste
                        najlepše se vam zahvaljujemo za vaše zaprosilo za mnenje o tem, ali in katere podatke v zvezi s cepljenjem in prebolevnostjo lahko zbirate za zaposlene kot visokošolski zavod v zvezi z izvajanjem ukrepov na podlagi 2. člena Odredbe izvajanju posebnega presejalnega programa za zgodnje odkrivanje okužb z virusom SARS-CoV-2 glede na to, da so na tej podlagi določene osebe izvzete iz obveznosti rednega tedenskega testiranja pred začetkom izvajanja visokošolske dejavnosti.

Po mnenju IP ni na voljo ustrezne pravne podlage, da bi visokošolski zavodi kot delodajalci od vseh zaposlenih delavcev generalno s strani kadrovske službe pridobivali podatek o cepljenosti proti COVID-19 ali prebolevnosti. Lahko pa ta podatek pridobi ustrezna organizacijska enota pri izvajalcu v postopku obveznega periodičnega testiranja, v okviru katerega lahko delavec, da bi se izognil testiranju dokaže, da je že cepljen proti COVID-19 ali da je bolezen v določenem obdobju že prebolel. 
To pa ne pomeni, da lahko delodajalec zbira sama potrdila o cepljenju in druga zdravniška potrdila z zdravstvenimi podatki zaposlenih. Zadošča namreč vpogled v predloženo dokazilo, kot ga opredeljuje 4. člen Odredbe in zabeležka podatka o vpogledu ter podatka o izpolnjevanju pogoja na podlagi 4. člena Odredbe.
IP pa ni pristojen presojati o tem, na kakšne načine se navedeno lahko dokazuje. 

 
O b r a z l o ž i t e v:
Informacijski pooblaščenec (v nadaljevanju IP) na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov oz. Uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05 in 51/07-ZUst-A, v nadaljevanju ZInfP) najprej pojasnjuje, da se vprašanja organizacije izvajanja ukrepov na podlagi Uredbe o izvajanju presejalnih programov za zgodnje odkrivanje okužb z virusom SARS-CoV-2 (Uradni list RS, št. 204/20, 20/21, 59/21 in 64/21, v nadaljevanju Uredba) ter v povezavi s tem Odredbe o izvajanju posebnega presejalnega programa za zgodnje odkrivanje okužb z virusom SARS-CoV-2 za osebe, ki opravljajo dejavnost vzgoje in izobraževanja (Uradni list RS, št. 11/21 in 64/21, v nadaljevanju Odredba) ne nanašajo zgolj na vprašanja varstva osebnih podatkov. IP pa ni pristojen za inšpekcijski nadzor ali drugo ukrepanje izven vprašanj, ki se nanašajo na vprašanja zakonitosti obdelave osebnih podatkov. V preostalem delu, ki se dotika ustreznosti izvajanja ukrepov varstva in zdravja pri delu, torej IP ne more podajati pojasnil.
Zato IP zgolj z vidika varstva osebnih podatkov na splošno pojasnjuje, da mora za vsako obdelavo osebnih podatkov vedno obstajati ustrezna pravna podlaga v skladu s 6. in 9. členom Splošne uredbe v povezavi z ZVOP-1. Odredba v 4. členu določa, da testiranje ni obvezno, če osebe, ki so se po 2. členu Odredbe sicer dolžne tedensko testirati, predložijo bodisi dokazila o negativnem rezultatu testa PCR na virus SARS-CoV-2 ali hitrega antigenskega testa bodisi predložijo dokazila o cepljenju zoper COVID-19, s katerim dokazujejo, da je pretekel ustrezen čas od prejema cepiva ali če predložijo dokazilo o pozitivnem rezultatu testa PCR, ki je starejši od deset dni, razen če zdravnik presodi drugače, vendar ni starejši od šest mesecev, ali potrdilo zdravnika, da je oseba prebolela COVID-19 in od začetka simptomov ni minilo več kot šest mesecev. Dokazila o testiranju se upoštevajo, če so bila izdana v državah članicah Evropske unije oziroma državah članicah schengenskega območja, Združenem kraljestvu Velike Britanije in Severne Irske ali Združenih državah Amerike.
Zaradi te določbe je podatek o cepljenosti proti COVID-19 ali podatek o preboleli bolezni ali rezultatu testa, podatek, ki je v tem primeru povezan s »pravicami in obveznostmi iz delovnega razmerja« v smislu 48. člena Zakona o delovnih razmerjih (ZDR-1), zaradi česar je ta določba ZDR-1 pravna podlaga za dopustnost zbiranja podatka o cepljenju oz. podatka o preboleli bolezni ali o rezultatu testa v smislu (b) točke drugega odstavka 9. člena Splošne uredbe o varstvu podatkov. 
Toda pri tem je treba nujno upoštevati, da razkritje teh podatkov za delavca ni obvezno in da te podatke lahko obdeluje le tista organizacijska enota, ki te podatke potrebuje za izvajanje nalog, ter jih lahko obdeluje le primerno omejeno obdobje.
Izven zgornjega primera IP-ju ni znana pravna podlaga, ki bi delodajalcu omogočala, da npr. s strani kadrovske službe generalno od vseh zaposlenih obvezno pridobiva podatke o cepljenosti proti COVID-19 ali prebolevnosti. To bi bilo možno le, če bi predpisi določali, da je cepljenje ali tovrstno potrdilo obvezno. 
  
Lepo vas pozdravljamo, 
 
Mojca Prelesnik, univ. dipl. prav.,
informacijska pooblaščenka
 
Pripravila:
Alenka Jerše, univ. dipl. prav.
namestnica informacijske pooblaščenke
 
