

Navedba EMŠO v pogodbi
+
-


Datum: 08.12.2022
Številka: 07121-1/2022/1352

Kategorije: EMŠO in davčna, Pravne podlage, Privolitev, Stanovanjsko in nepremičninsko pravo
                        Pri Informacijskem pooblaščencu (IP) smo prejeli vaše zaprosilo za mnenje. Navajate, da je investitor, ki vam je prodal stanovanje, za prepis lastništva ceste naredil skupno pogodbo za vas in vse sosede. V pogodbo je brez vašega privoljenja vnesel tudi vaše EMŠO, kar ocenjujete kot kršitev, saj tako lahko vsi razpolagate z EMŠO vseh sosedov. Zanima vas, kaj lahko storite.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Za zakonitost obdelave je dovolj, da je izpolnjena ena od pravnih podlag, ki jih določa člen 6(1) Splošne uredbe o varstvu podatkov. To pomeni, da v kolikor upravljavec osebne podatke obdeluje npr. zaradi izvajanja pogodbe, za te podatke privolitev ni dolžan pridobivati. 
 
Navedba EMŠO v pogodbi bi bila lahko potrebna zaradi močnejše identifikacije pogodbenih strank, kar bi lahko izhajalo iz zahteve po varnosti pravnega prometa ob sklepanju pogodb v zvezi z uresničevanjem pravic in obveznosti posameznika.
 
O b r a z l o ž i t e v:
 
IP uvodoma opozarja, da lahko posamezne primere obdelave osebnih podatkov konkretno presoja le v okviru inšpekcijskega ali drugega upravnega postopka. V mnenju lahko poda zgolj splošna pojasnila, ne more pa dokončno presojati zakonitosti konkretnega ravnanja določenega upravljavca oziroma odločati, ali je v konkretnem primeru prišlo do kršitve varstva osebnih podatkov.
 
Za vsako obdelavo osebnih podatkov mora imeti upravljavec zakonito in ustrezno pravno podlago. Te so določene v členu 6(1) Splošne uredbe o varstvu podatkov (privolitev, pogodba, zakon, izvajanje javne naloge itn.). Več o pravnih podlagah si lahko preberete na: https://upravljavec.si/kako-uporabljate-te-podatke/kratko-o-pravnih-podlagah/.
 
Izbira ustrezne pravne podlage za obdelavo osebnih podatkov, upoštevajoč konkretne okoliščine in namen obdelave, je obveznost upravljavca. Za zakonitost obdelave pa je dovolj, da je izpolnjena ena od pravnih podlag, ki jih določa člen 6(1) Splošne uredbe o varstvu podatkov. To pomeni, da v kolikor upravljavec osebne podatke obdeluje npr. zaradi izvajanja pogodbe, za te podatke privolitev ni dolžan pridobivati. 
 
Skladno s 6. členom Zakon o centralnem registru prebivalstva (Uradni list RS, št. 72/06 – uradno prečiščeno besedilo in 3/22 – ZDeb) je osebna identifikacijska številka v Republiki Sloveniji enotna matična številka občana (EMŠO), ki je identifikacija za enoznačno opredelitev posameznika in predstavlja temeljni, z matematično metodo izračunani numerični standard. Identifikacija je namenjena tudi uresničevanju pravic in obveznosti posameznika.
 
Glede na to, da vi in vaši sosedje nastopate kot stranka pogodbe, bi lahko pravno podlago za navedbo vaših EMŠO v pogodbi lahko predstavljala določba 6(1)(b) Splošne uredbe o varstvu podatkov (»obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki«). Razlaga, kdaj je obdelava določenih podatkov potrebna za izvajanje pogodbe, pa mora biti, upoštevajoč načelo najmanjšega obsega podatkov iz člena 5(1)(c) Splošne uredbe o varstvu podatkov, stroga ter zožujoča. Najprej je treba ugotoviti vsebino pogodbe, predvsem predmet in kavzo, nato pa v zvezi s tem oceniti, kateri podatki so potrebni za izvedbo takšne pogodbe. EMŠO bi bil lahko potreben zaradi močnejše identifikacije pogodbenih strank, kar bi lahko izhajalo iz zahteve po varnosti pravnega prometa ob sklepanju pogodb v zvezi z uresničevanjem pravic in obveznosti posameznika. 
 
Skladno z določbo 5(1)(b) Splošne uredbe o varstvu podatkov morajo biti osebni podatki zbrani za določene, izrecne in zakonite namene ter se ne smejo nadalje obdelovati na način, ki ni združljiv s temi nameni. To pomeni, da četudi bi se sosedje v okviru pogodbenega razmerja seznanili z EMŠO drugih sosedov, teh podatkov ne bi smeli razkrivati dalje ali jih kako drugače obdelovati brez ustrezne pravne podlage.
 
IP ob tem ponovno poudarja, da v okviru mnenja ne more dokončno presojati, ali je v konkretnem primeru prišlo do kršitve varstva osebnih podatkov, saj lahko konkretno presojo opravi le v konkretnem inšpekcijskem postopku. Če pa na podlagi zgornjih pojasnil menite, da je prišlo do kršitve varstva osebnih podatkov, lahko podate prijavo v zvezi z domnevnimi kršitvami pri IP. Uporabite lahko obrazec »Prijava kršitve varstva osebnih podatkov (Obrazec ZIN PRIJAVA)«, ki je objavljen na povezavi: https://www.ip-rs.si/obrazci/varstvo-osebnih-podatkov/. Več o vložitvi prijave si lahko preberete na povezavi: https://www.ip-rs.si/varstvo-osebnih-podatkov/pravice-posameznika/vlo%C5%BEitev-prijave.
 
Lepo vas pozdravljamo,
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
