

Dostop do informacij glede pogoja prebolelnosti na podlagi EU uredbe
+
-


Datum: 29.09.2021
Številka: 07121-1/2021/1948

Kategorije: Razno
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem izražate mnenje, da so v Republiki Sloveniji kršene pravice glede informacij javnega značaja, ki jih podajata Evropski parlament in Svet. Pojasnjujete namreč, da prebivalci RS nismo obveščeni o tem, da imamo možnost urediti si pogoj P (prebolelnost) tudi na podlagi (4) odstavka 7. člena Uredbe (EU) 2021/953 Evropskega parlamenta in sveta (o okviru za izdajanje, preverjanje in priznavanje interoperabilnih potrdil o cepljenju, testu in preboleli bolezni v zvezi s COVID-19...), ki je v veljavi že od 1.7.2021. Zaradi navedenega se vam zdi, da pogoj PCT ni niti legitimen niti sorazmeren, in nas prosite, da zadevo preučimo, javno podamo svoj pogled oziroma opozorimo pripravljalce in izvajalce zakonodajnih aktov RS, da se držijo predpisanih okvirjev, ki jih narekuje Evropski svet. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
Uvodoma vam moramo pojasniti, da je Informacijski pooblaščenec na podlagi 2. člena Zakona o informacijskem pooblaščencu (Uradni list RS, št. 113/05 in 51/07 – ZUstS-A; ZInfP) ter Splošne uredbe o varstvu podatkov nadzorni organ za varstvo osebnih podatkov, ki je pristojen za:

odločanje o pritožbi zoper odločbo, s katero je organ zavrgel ali zavrnil zahtevo ali drugače kršil pravico do dostopa ali ponovne uporabe informacije javnega značaja ter v okviru postopka na drugi stopnji tudi za nadzor nad izvajanjem zakona, ki ureja dostop do informacij javnega značaja, in na njegovi podlagi izdanih predpisov;
inšpekcijski nadzor nad izvajanjem zakona in drugih predpisov, ki urejajo varstvo ali obdelavo osebnih podatkov oziroma iznos osebnih podatkov iz Republike Slovenije, ter opravljanje drugih nalog, ki jih določajo ti predpisi;
odločanje o pritožbi posameznika, kadar upravljavec osebnih podatkov ne ugodi zahtevi posameznika glede pravice posameznika do seznanitve z zahtevanimi podatki, do izpisov, seznamov, vpogledov, potrdil, informacij, pojasnil, prepisovanja ali kopiranja po določbah zakona, ki ureja varstvo osebnih podatkov.

 
Informacijski pooblaščenec je tudi prekrškovni organ, pristojen za nadzor nad tem zakonom in nad zakonom, ki ureja varstvo osebnih podatkov.
 
Iz navedenega izhaja, da Informacijski pooblaščenec skrbi za zakonitost obdelave osebnih podatkov, tudi kar se tiče obdelave osebnih podatkov pri izpolnjevanju pogojev PCT (preboleli, cepljeni, testirani), ne more pa posegati v načine določanja izpolnjevanja pogojev PCT. Trenutno veljavni odlok Vlade RS (Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 147/21, 149/21 in 152/21)) določa, s katerimi dokazili je mogoče izkazovati izpolnjevanje pogoja PCT, in sicer v 2. in 6. členu tega odloka. Informacijski pooblaščenec ne more in ne sme presojati, posegati ali vplivati na odločevalce glede načinov izpolnjevanja pogojev PCT, razen kadar gre za vprašanje nezakonitosti obdelave osebnih podatkov. V takšnem primeru se IP z zahtevo za presojo ustavnosti lahko obrne na Ustavno sodišče, kar smo nedavno storili glede obdelave osebnih podatkov pri ugotavljanju izpolnjevanja pogojev PCT (sporočilo za javnost: https://www.ip-rs.si/novice/aplikacija-pct-informacijski-poobla%C5%A1%C4%8Denec-bo-prekinil-in%C5%A1pekcijski-postopek-in-vpra%C5%A1anje-ustreznosti-odloka-pct-s-katerim-vlada-dolo%C4%8Da-obdelavo-osebnih-podatkov-prepustil-v-presojo-ustavnemu).
 
V primeru, ki ga izpostavljate v vašem dopisu, pa gre za željo po vključitvi dodatne možnosti pri ugotavljanju pogoja prebolevnosti na podlagi Uredbe EU oziroma za spoštovanje le-te. Informacijski pooblaščenec nima nikakršnega vpliva na to problematiko, zato vam lahko svetujemo le, da se obrnete na resorno ministrstvo.
 
Glede izpostavljanja pravice do dostopa do informacij javnega značaja, pa lahko navedemo le, da je Informacijski pooblaščenec na tem področju pritožbeni organ v primerih, ko zavezanec za dostop do informacij javnega značaja zavrne ali ne odloči o zahtevi posameznika za dostop do informacij javnega značaja v predpisanem roku. Več o tej pravici si lahko ogledate na spletni strani https://www.ip-rs.si/informacije-javnega-zna%C4%8Daja/.
 
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
