

Videonadzor v lovišču in pristojnosti lovskega čuvaja
+
-


Datum: 11.11.2022
Številka: 07120-1/2022/404

Kategorije: Inšpekcijski postopki, Video in avdio nadzor
                        Informacijski pooblaščenec (v nadaljevanju: IP) je prejel vaše dodatno zaprosilo za mnenje glede izvajanja videonadzora lovišča. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
ZDLov-1 ne vsebuje nobenih določb, ki bi lovskega inšpektorja pooblaščale, da izvajaje videonadzora naloži upravljavcu lovišča ali da lahko izvaja prikrit videonadzor ter nobenih posebnih določb glede pravic in dolžnosti lastnikov prostorov, objektov in zemljišč, ki jih lahko inšpektor nadzoruje z video napravami.
Pri takšnem videonadzoru in s tem povezani obdelavi osebnih podatkov je treba upoštevati vse relevantne določbe Splošne uredbe o varstvu podatkov, ZVOP-1 ter Zakona o inšpekcijskem nadzoru.
O b r a z l o ž i t e v:
IP glede na pojasnila, ki so vam bila posredovana dne 26. 10. 2022 (dokument številka: 07120-1/2022/377), ponovno poudarja, da v okviru nezavezujočega mnenja ne more presojati konkretnih primerov obdelave osebnih podatkov z vidika skladnosti z obstoječimi predpisi. Iz navedenega razloga v tem okviru tudi ne more odgovoriti na vaše konkretno vprašanje o predvajanju oziroma posredovanju posnetka videonadzornega sistema. Dokončno presojo zakonitosti obdelave osebnih podatkov lahko IP poda le v konkretnem inšpekcijskem postopku, ko so znane vse okoliščine posameznega konkretnega primera. IP prav tako ponovno poudarja, da ni pristojen za komentiranje vodenja postopkov drugih inšpekcijskih ali prekrškovnih organov, zato o tem tudi ne more izdajati mnenj.
IP splošno pojasnjuje, da mora vsak upravljavec za zakonito obdelavo osebnih podatkov imeti ustrezno pravno podlago iz 6. člena Splošne uredbe o varstvu podatkov, ki določa, da je obdelava zakonita le in kolikor je izpolnjen vsaj eden od naslednjih pogojev:
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.«.
Tudi za morebitno posredovanje oziroma predvajanje posnetka sistema upravljavcu lovišča bi morala torej obstajati ena od navedenih pravnih podlag.
IP pojasnjuje, da Zakonu o divjadi in lovstvu (Uradni list RS, št. 16/04, 120/06 - odl. US, 17/08, 46/14 – ZON-C, 31/18, 65/20, 97/20 – popr., 44/22;v nadaljevanju: ZDLov-1) v 74. členu sicer določa, da ima lovski inšpektor poleg pooblastil, ki jih ima po splošnih predpisih, ki urejajo inšpekcijski nadzor, tudi pooblastilo in pristojnost z video napravami izvajati nadzor nad krmišči, solnicami, kalužami, lokacijami, na katerih člani upravljavke lovišča krmijo divjad v nasprotju z načrti lovsko upravljavskih območij, in mesti za prevzem divjadi v skladu s predpisi, ki urejajo veterinarstvo. ZDLov-1 je torej lovskega inšpektorja pooblastil oziroma mu je z vidika (e) točke prvega odstavka 6. člena Splošne uredbe o varstvu podatkov zagotovil pravno podlago za izvajanje videonadzora nad prej navedenimi mesti, pri čemer pa navedeni zakon ne vsebuje posebnih določb, s katerimi bi se izvajanje videonadzora in s tem povezana obdelava osebnih podatkov posebej prilagodila uporabi pravil iz Splošne uredbe o varstvu podatkov. V 74. členu ZDLov-1 namreč niso posebej določeni ukrepi za zagotovitev zakonite in poštene obdelave osebnih podatkov. ZDLov-1 prav tako ne vsebuje nobenih določb, ki bi lovskega inšpektorja pooblaščale, da izvajaje videonadzora naloži upravljavcu lovišča ali da lahko izvaja prikrit videonadzor ter nobenih posebnih določb glede pravic in dolžnosti lastnikov prostorov, objektov in zemljišč, ki jih lahko inšpektor nadzoruje z video napravami.
Glede na to, da ZDLov-1 ne vsebuje posebnih določb, s katerimi bi se obdelava osebnih podatkov, do katere pride pri izvajanju videonadzora s strani lovskega inšpektorja, prilagodila uporabi pravil iz Splošne uredbe o varstvu podatkov, bi se izvajanje videonadzora s strani lovskega inšpektorja na v zakonu določenih mestih po mnenju IP lahko štelo za zakonito pod pogojem, če se bodo pri takšnem videonadzoru in s tem povezani obdelavi osebnih podatkov upoštevale vse relevantne določbe Splošne uredbe o varstvu podatkov, ZVOP-1 ter Zakona o inšpekcijskem nadzoru (ZIN; Uradni list RS, št. 43/07-UPB1, 40/14), ki kot temeljni predpis določa načela inšpekcijskega nadzora ter pravice, dolžnosti, pooblastila, postopek, ukrepe in druga vprašanja, povezana z inšpekcijskim nadzorom. Vsako izvajanje videonadzora praviloma posega v pravico do zasebnosti oseb, ki se gibljejo na nadzorovanem območju, zaradi česar je pri izvajanju videonadzora (kot tudi pri vsaki drugačni obdelavi osebnih podatkov) nujno sprejeti zaščitne ukrepe, s katerimi se takšen poseg zmanjša na najmanjšo možno mero. Pri vsaki obdelavi osebnih podatkov je tako treba v prvi vrsti upoštevati temeljna načela v zvezi z obdelavo osebnih podatkov iz prvega odstavka 5. člena Splošne uredbe o varstvu podatkov (načelo zakonitosti, pravičnosti in preglednosti, načelo omejitve namena, načelo najmanjšega obsega podatkov, načelo točnosti, načelo omejitve shranjevanja, načelo celovitosti in zaupnosti ter načelo odgovornosti). Ob tem velja ob upoštevanju načela odgovornosti še posebej izpostaviti dolžnost zagotavljanja varnosti osebnih podatkov, ki jo upravljavcem nalaga 24., 25. in 74. člen ZVOP-1 tar 32. člen Splošne uredbe o varstvu podatkov. Na ta način bo moral upravljavec s tehničnimi in organizacijskimi ukrepi zagotoviti varnost osebnih podatkov na način, da bodo video naprave in predvsem shranjeni posnetki zavarovani pred dostopom nepooblaščenih oseb. V skladu z načelom omejitve namena pa bo lahko posnetke uporabljal le za določene, izrecne in zakonite namene ter jih ne bo smel nadalje obdelovati na način, ki ni združljiv s temi nameni.
 
S spoštovanjem.
 
 
Pripravil:
Matej Sironič,                                                   
Svetovalec pooblaščenca
za varstvo osebnih podatkov
 
Mojca Prelesnik, univ. dipl. prav.,
Informacijska pooblaščenka
