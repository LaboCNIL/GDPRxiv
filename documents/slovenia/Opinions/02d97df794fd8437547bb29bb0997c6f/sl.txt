

Obdelava davčne številke v okviru nagradne igre
+
-


Datum: 07.06.2021
Številka: 07121-1/2021/1050

Kategorije: Informiranje posameznika
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da organizator nagradne igre od vas zahteva davčno številko, četudi nagrada, ki bi jo prejeli, ne presega 42 EUR. Zanima vas, ali je to zakonito. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Uvodoma pojasnjujemo, da IP podaja nezavezujoča mnenja in pojasnila, ne more pa izven inšpekcijskih postopkov presojati konkretnih dejanj obdelave osebnih podatkov.
 
Davčna številka je enolični identifikacijski znak, ki posameznika nedvoumno določi, in tako predstavlja osebni podatek. Zato je upravljavci ne smejo zahtevati kar nekritično in vsevprek, temveč morajo za takšno obdelavo zagotoviti ustrezno pravno podlago.
 
Za vsako obdelavo osebnih podatkov mora obstajati ustrezna pravna podlaga. Te so določene v členu 6(1) Splošne uredbe o varstvu podatkov in so sledeče:

privolitev (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov posameznika (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1),
zakoniti interesi upravljavca (točka (f)).

 
Organizator nagradne igre lahko davčno številko zbira in obdeluje le, kadar nastane pri sodelovanju posameznika v nagradni igri davčna obveznost, to je na primer ko posameznik s sodelovanjem v nagradni igri postane dobitnik nagrade, ki je vredna več kot 42 EUR. Pravno podlago za navedeno obdelavo davčne številke predstavlja določba tretjega odstavka 108. člena Zakona o dohodnini (Ur. l. RS, št. 13/11, s spremembami in dopolnitvami). V nasprotnem primeru, torej v kolikor gre za dobitek, ki ne presega zneska 42 EUR, organizator nagradne igre pravne podlage za takšno obdelavo najverjetneje nima.
 
V vsakem primeru vam je upravljavec dolžan v skladu s členom 13 Splošne uredbe o varstvu podatkov pred samo obdelavo vaših osebnih podatkov zagotoviti določene informacije glede obdelave podatkov. Med drugim tudi glede namenov, za katere se osebni podatki obdelujejo, kakor tudi glede pravnih podlag za njihovo obdelavo. Več o pravici do obveščenosti si lahko preberete na naši spletni strani: https://tiodlocas.si/moram-biti-obvescen/.
 
 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
 
