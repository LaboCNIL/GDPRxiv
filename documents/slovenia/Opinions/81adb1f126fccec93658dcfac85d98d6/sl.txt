

Hramba evidenčnih listov samotestiranja
+
-


Datum: 24.09.2021
Številka: 07120-1/2021/512

Kategorije: Delovna razmerja, Zdravstveni osebni podatki
                        Informacijski pooblaščenec (v nadaljevanju: IP) je po e-pošti prejel vaše zaprosilo za mnenje. Navajate, da Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 142/21) zapoveduje delodajalcem v vzgoji izobraževanju, da morajo organizirati preverjanje PCT pogoja pri zaposlenih in obiskovalcih šole oz. vrtca. Zaposleni se lahko enkrat na teden samotestirajo, pri čemer negativni rezultat samotestiranja velja kot izpolnjevanje PCT pogoja samo na delovnem mestu. V zvezi z evidenčnim listom samotestiranja nas sprašujete, ali lahko zaradi morebitnega inšpekcijskega nadzora hranite izpolnjene evidenčne liste do naslednjega samotestiranja, dokler velja omenjeni odlok.
 
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
IP je za namen lažjega izvajanja odlokov o preverjanju PCT pogojev pripravil smernice o preverjanju PCT pogojev (za upravljavce in za posameznike), ki so dostopne na spletni strani: https://www.ip-rs.si/novice/smernice-o-preverjanju-pct-pogojev.
 
V zvezi z evidenčnim listom za samotestiranje smo v smernicah poudarili, da lahko delodajalec obdeluje le tiste osebne podatke, ki so nujno potrebni za namen organiziranja preverjanja pogojev PCT (npr. predpisan evidenčni list za samotestiranje, izjavo o izpolnjevanju pogoja PCT, ime in priimek ter do kdaj oseba izpolnjuje pogoj PCT (brez beleženja drugih podatkov, ki niso ključni, npr. vrsta cepiva in izvajalec cepljenja)). Delodajalec lahko te podatke obdeluje le za preverjanja izpolnjevanja PCT pogoja in ne za druge namene; hrani pa jih lahko le toliko časa, kot je to nujno potrebno za namen njihovega zbiranja. Primeren rok hrambe teh podatkov v delovnih razmerjih je lahko do 2 leti.
 
Ostala priporočila IP si lahko preberete v citiranih smernicah.
 
 
Lepo pozdravljeni.
                                                                                             
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
