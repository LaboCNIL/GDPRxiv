

Pridobitev podatka o domnevno nedovoljenem spreminjanju izvida v informacijskem sistemu
+
-


Datum: 19.03.2021
Številka: 07121-1/2021/539

Kategorije: Inšpekcijski postopki, Pravica do seznanitve z lastnimi osebnimi podatki
                        Pri Informacijskem pooblaščencu (IP) smo dne 9. 3. 2021 prejeli vaše zaprosilo za mnenje o tem, na koga se lahko obrnete s poizvedbo o tem, kdo je dostopal in spreminjal določen starejši izvid, kar ste opazili na portalu zVEM. Ta izvid je bil datiran z novim datumom, zaradi česar sklepate, da gre za nedovoljeni poseg v vaše osebne podatke. Pridobili ste informacijo, da je pri upravljavcu zagotovljena sledljivost obdelav dokumentov. Predložili ste dve fotografiji ekrana. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Pacient, na katerega se izvid nanaša, ne more pridobiti podatka o konkretni osebi, ki je v informacijskem sistemu eZdravja domnevno spremenila ali kako drugače obdelovala že obstoječ izvid. 
 
Zato vam v vašem primeru predlagamo:
- da se najprej pri NIJZ ali pri izvajalcu zdravstvene dejavnosti, od koder izvid izvira, pozanimate, ali je sploh šlo za spreminjanje izvida ter kakšni so razlogi za to, in
- da šele kasneje, v primeru suma na nedopustno ravnanje, pri IP vložite inšpekcijsko prijavo. V inšpekcijskem postopku bi IP lahko ugotavljal morebitno nezakonitost in v ta namen pridobil tudi podatke o tem, kdo, kdaj in kako je morda obdeloval vaš izvid.  
 
 
O b r a z l o ž i t e v:
 
Upravljavec mora resda zagotavljati sledljivost obdelav osebnih podatkov, a v konkretnem primeru gre za podatke o notranji sledljivosti. Posameznik, na katerega se osebni podatki nanašajo, v okviru pravice do seznanitve z lastnimi osebnimi podatki po 15. členu Splošne uredbe o varstvu podatkov, nima pravice do informacij o notranji obdelavi osebnih podatkov, pač pa le do informacij o zunanjih uporabnikih osebnih podatkov ali dokumentov. Tko izhaja tudi iz pritožbene prakse IP in iz mnenj IP št. 0712-1/2019/1277, 0712-1/2019/861 in 0712-1/2019/1013. V primeru, da posameznik sumi na nezakonito notranjo obdelavo osebnih podatkov, lahko pri IP vloži prijavo zaradi domnevne kršitve varstva osebnih podatkov, pri čemer IP v inšpekcijskem postopku ugotavlja, ali in kdo je znotraj upravljavca nezakonito obdeloval osebne podatke. Posameznik pa lahko pod določenimi pogoji od IP posredno pridobi tudi podatke o konkretnih kršiteljih, če je to pomembno za varstvo posameznikovih pravic, vendar šele po uvedbi inšpekcijskega postopka. Na podlagi pregleda priloženih fotografij se ni bilo mogoče prepričati, da je sploh prišlo do spreminjanja vsebine izvida. Zato v tej fazi (še) ni razlogov za uvedbo inšpekcijskega postopka in vam predlagamo, da najprej s pomočjo NIJZ ali/in bolnišnice ugotovite, kaj pomenijo različni datumi na dokumentu in kaj se je z izvidom dejansko dogajalo. Šele v primeru suma na nezakonito spreminjanje vsebine izvida, pa bo smiselno pri nas vložiti inšpekcijsko prijavo. Pri tem si lahko pomagate z obrazcem »ZIN PRIJAVA« na naslednji povezavi: https://www.ip-rs.si/obrazci/varstvo-osebnih-podatkov/.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
 
Mojca Prelesnik, univ. dipl. prav.
informacijska pooblaščenka
 
 
