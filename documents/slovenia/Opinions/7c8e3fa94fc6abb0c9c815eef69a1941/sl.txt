

Pošiljanje elektronske pošte s strani odvetnika
+
-


Datum: 24.04.2019
Številka: 0712-1/2019/972

Kategorije: Elektronska pošta
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas, če je dovoljeno, da vas odvetnik kontaktira preko elektronske pošte na vaš osebni elektronski naslov, ki ga je pridobil od tožeče stranke?Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V mnenju lahko zato podamo zgolj splošna pojasnila, ne moremo pa presojati ustreznosti konkretnega ravnanja posameznih upravljavcev.Osebni elektronski naslov posameznika predstavlja osebni podatek skladno s členom 4(1) Splošne uredbe, po katerem osebni podatek pomeni katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, gensko, duševno, gospodarsko, kulturno ali družbeno identiteto tega posameznika.IP pojasnjuje, da je za zakonito obdelavo osebnih podatkov treba imeti ustrezno pravno podlago. Te so določene v členu 6(1) Splošne uredbe in so za zasebni sektor, kamor sodijo odvetniki, naslednje:-      privolitev (točka (a)),-      sklenitev ali izvajanje pogodbe (točka (b)),-      zakon oziroma izvajanje javnih nalog (točka (c) oziroma (e)),-      zakoniti interesi, ki prevladajo nad interesi posameznika (točka (f)).Izbira ustrezne pravne podlage za obdelavo osebnih podatkov, upoštevajoč konkretne okoliščine in namen obdelave, je obveznost upravljavca. V zvezi s pravnimi podlagami v zasebnem sektorju si lahko ogledate tudi infografiko, objavljeno na spletni strani IP: https://www.ip-rs.si/fileadmin/user_upload/png/infografike/pravne_podlage_zasebni_sektor_s_pogoji_privolitve.pdf.Odvetnik v okviru opravljanja odvetniškega poklica pravno svetuje, zastopa in zagovarja stranke pred sodišči in drugimi državnimi organi, sestavlja listine in zastopa stranke v njihovih pravnih razmerjih (prvi odstavek 2. člena Zakona o odvetništvu (Uradni list RS, št. 18/93, 24/96 – odl. US, 24/01, 54/08, 35/09, 97/14, 8/16 – odl. US in 46/16, v nadaljevanju ZOdv). Če torej nastopate kot stranka v določenem postopku, ki se vodi pred sodiščem, nasprotno stranko pa zastopa odvetnik, kot izhaja iz vašega zaprosila, najverjetneje obstaja pravna podlaga za obdelavo vaših osebnih podatkov, tudi elektronskega naslova. Upoštevajoč opisane naloge odvetnika bi to morda lahko predstavljali zakoniti interesi, za katere si prizadeva odvetnik. Ker pa je primarna odgovornost za izbiro ustrezne pravne podlage na upravljavcu, vam dokončnega odgovora na vaše vprašanje ne moremo podati.Lep pozdrav,Mojca Prelesnik, univ. dipl. prav.,                                               informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
