

Obveščanje novinarjev o izrednih dogodkih
+
-


Datum: 24.03.2021
Številka: 07120-1/2021/128

Kategorije: Telekomunikacije in pošta, Pravne podlage
                        Informacijski pooblaščenec (v nadaljevanju IP) je po e-pošti prejel vaš dopis, v katerem pojasnjujete, da vaša gasilska brigada načrtuje vzpostavitev sistemskega obveščanja medijev ob izrednih dogodkih, ki imajo neposreden vpliv na okoliške prebivalce. Aplikacija bi poslala SMS sporočilo izbranim predstavnikom medijev z namenom, da ti hitreje sporočijo javnosti o dogodku, da se ljudje lahko ustrezno zavarujejo. Naprošate nas, da pojasnimo, kako to urediti, ali je potrebno skleniti pogodbo ali pridobiti privolitev. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da lahko podaja nezavezujoča mnenja in pojasnila, ne more pa izven konkretnih inšpekcijskih postopkov preverjati primernosti izbrane pravne podlage in namenov obdelave osebnih podatkov v konkretnem primeru, temveč je ta naloga na strani upravljavca podatkov.
Obdelava osebnih podatkov je na podlagi prvega odstavka člena 6 Splošne uredbe zakonita le in kolikor je izpolnjen vsaj eden od naslednjih pogojev:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito posameznika, na katerega se nanašajo osebni podatki, ali druge fizične osebe;
obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. Pri čemer se zakoniti interesi kot pravna podlaga ne uporabljajo za obdelavo s strani javnih organov pri opravljanju njihovih nalog.

IP nadalje pojasnjuje, da so pravne podlage za obdelavo osebnih podatkov v javnem sektorju, kamor sodi tudi vaš javni zavod, podrobneje urejene v 9. členu ZVOP-1. Ta določa, da se lahko osebni podatki v javnem sektorju obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi, da se določeni osebni podatki obdelujejo le na podlagi osebne privolitve posameznika. Nosilci javnih pooblastil lahko obdelujejo osebne podatke tudi na podlagi osebne privolitve posameznika brez podlage v zakonu, kadar ne gre za izvrševanje njihovih nalog kot nosilcev javnih pooblastil. Zbirke osebnih podatkov, ki nastanejo na tej podlagi, morajo biti ločene od zbirk osebnih podatkov, ki nastanejo na podlagi izvrševanja nalog nosilca javnih pooblastil.
 
Glede pravnih podlag za obdelavo podatkov v javnem sektorju je IP v namen lažjega razumevanja pripravil posebno infografiko, ki vam je lahko v pomoč:

https://www.ip-rs.si/fileadmin/user_upload/Pdf/infografike/pravne_podlage_javni_sektor.pdf.

 
Po mnenju IP bi v danem primeru lahko prišla v poštev pravna podlaga iz točke e) prvega odstavka člena 6 Splošne uredbe, v skladu s katerim je obdelava podatkov zakonita, če je potrebna za opravljanje nalog v javnem interesu ali pri izvajanju javne oblasti, dodeljene upravljavcu. Izvajanje javne naloge velja le za javni sektor. Kadar javni sektor izvaja oblastne naloge, sme obdelovati osebne podatke le, če tako izrecno določa zakon. Izjemoma je v javnem sektorju, ko izvaja oblastne naloge, obdelava dopustna, če je nujna za izvrševanje zakonitih pristojnosti, nalog ali obveznosti javnega sektorja, če se s to obdelavo ne poseže v upravičen interes posameznika, na katerega se osebni podatki nanašajo.
 
V kolikor pa v danem primeru ne gre za obdelavo podatkov za opravljanje nalog v javnem interesu ali pri izvajanju javne oblasti, dodeljene upravljavcu, bi pravno podlago lahko predstavljala privolitev posameznikov v obdelavo njihovih osebnih podatkov. Več o tem, kako zagotoviti ustrezno privolitev posameznikov, si preberite na: https://www.ip-rs.si/?id=102. Kakor pa je bilo že uvodoma pojasnjeno, je dokončna presoja glede ustrezne pravne podlage na strani upravljavca podatkov.
 
IP je pripravil posebno spletno stran, ki je namenjena upravljavcem osebnih podatkov, in na enostaven način pojasni različne dolžnosti upravljavec podatkov: https://upravljavec.si/. Med drugim je upravljavec dolžan posameznikom, katerih osebne podatke obdeluje, zagotoviti določene informacije v zvezi z obdelavo podatkov (https://upravljavec.si/obvescanje-posameznikov/).
V upanju, da ste dobili odgovor na svoje vprašanje, vas lepo pozdravljamo.
 
 
Mojca Prelesnik, univ.dipl.prav.,         
informacijska pooblaščenka               
 
Pripravila:                                                                                                                              
Neja Domnik, mag. prav.,
asistentka svetovalca pri IP                                         
 
