

Soglasje udeleženca programa nadaljnjega izobraževanja in usposabljanja
+
-


Datum: 18.03.2022
Številka: 07120-1/2022/88

Kategorije: Pravne podlage, Privolitev, Zbirke osebnih podatkov
                        Informacijski pooblaščenec (IP) je dne 28. 2. 2022 prejel vaš zgoraj navedeni dopis, s katerim ste mu v  pregled poslali izjavo udeleženca programa nadaljnjega izobraževanja in usposabljanja, kot je dogovorjeno v 2. sklepu priloženega zapisnika sestanka Prenos evidenc JZ v centralno evidenco MIZŠ, z dne 6. 10. 2021. 
 
Na podlagi informacij, ki ste nam jih posredovali, vam v nadaljevanju skladno s členom 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov; v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 in 177/20, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP), posredujemo neobvezno mnenje IP v zvezi vašim zgoraj navedenim dopisom.
 
****
 
IP uvodoma pojasnjuje, da izven postopka inšpekcijskega nadzora ali drugega upravnega postopka ne more podajati konkretnih stališč v zvezi s posameznimi vprašanji s področja varstva osebnih podatkov, prav tako pa tudi ni pristojen podajati soglasij k predstavljenim rešitvam v zvezi z obdelavo osebnih podatkov, zaradi česar vam v nadaljevanju posredujemo zgolj nezavezujoče mnenje v zvezi s posredovano izjavo udeleženca programa nadaljnjega izobraževanja in usposabljanja.
 
Glede na to, da gre v predstavljenem primeru za zbiranje in nadaljnjo obdelavo osebnih podatkov, ki bi jo izvajal državni organ, IP ponovno poudarja, da bi bilo pridobivanje in hranjenje osebnih podatkov o udeležencih nadaljnjega izobraževanja in usposabljanja potrebno urediti v področnem zakonu, npr. v ZOFVI, in sicer na način, kot to določa tretji odstavek člena 6 Splošne uredbe, torej da se v zakonu določijo: splošni pogoji za zakonitost obdelave s strani upravljavca; vrste podatkov, ki se obdelujejo; zadevne posameznike, na katere se nanašajo osebni podatki; subjekte, katerim se osebni podatki lahko razkrijejo, in namene, za katere se lahko razkrijejo; omejitve namena; obdobja hrambe; ter dejanja in postopke obdelave, vključno z ukrepi za zagotovitev zakonite in poštene obdelave. 
 
Osebna privolitev posameznika je sicer res ena od možnih pravnih podlag za obdelavo osebnih podatkov, ki jih določa člen 6(1) Splošne uredbe, vendar pa je lahko v predstavljenem primeru zaradi obdelave, ki jo bo izvajal državne organ, po mnenju IP le začasna in zasilna rešitev, saj se mora ministrstvo kot upravljavec zavedati, da lahko posameznik, na katerega se osebni podatki nanašajo, privolitev za obdelavo svojih določenih osebnih podatkov kadar koli prekliče, upravljavec pa mora po preklicu privolitve v primeru, kadar za obdelavo njegovih osebnih podatkov ne obstaja nobena druga pravna odlaga, njegove osebne izbrisati iz zbirke osebnih podatkov.
 
Kar zadeva obdelavo osebnih podatkov na podlagi privolitve posameznika IP še opozarja, da se takšna privolitev kot ustrezna pravna podlaga za obdelavo osebnih podatkov šteje le pod pogojem, če je posameznik, na katerega se osebni podatki nanašajo, podal prostovoljno, izrecno, informirano in nedvoumno izjavo volje, s katero je izrazil soglasje za obdelavo določenih svojih osebnih podatkov za določene namene, upravljavec pa mora biti zmožen to dokazati. Pogoji za privolitev so podrobneje določeni v členu 7 Splošne uredbe. 
 
Da bi se obdelava osebnih podatkov štela za pošteno, pregledno in informirano, mora upravljavec ob zbiranju osebnih podatkov posamezniku, na katerega se osebni podatki nanašajo, zagotoviti vse informacije iz prvega in drugega odstavka člena 13 Splošne uredbe, ki določa:. 
 
1. Kadar se osebni podatki v zvezi s posameznikom, na katerega se nanašajo osebni podatki, pridobijo od tega posameznika, upravljavec zadevnemu posamezniku takrat, ko pridobi osebne podatke, zagotovi vse naslednje informacije:
(a) identiteto in kontaktne podatke upravljavca in njegovega predstavnika, kadar ta obstaja;
(b) kontaktne podatke pooblaščene osebe za varstvo podatkov, kadar ta obstaja;
(c) namene, za katere se osebni podatki obdelujejo, kakor tudi pravno podlago za njihovo obdelavo;
(d) kadar obdelava temelji na točki (f) člena 6(1), zakonite interese, za uveljavljanje katerih si prizadeva upravljavec ali tretja oseba;
(e) uporabnike ali kategorije uporabnikov osebnih podatkov, če obstajajo;
(f) kadar je ustrezno, dejstvo, da upravljavec namerava prenesti osebne podatke v tretjo državo ali mednarodno organizacijo, ter obstoj ali neobstoj sklepa Komisije o ustreznosti ali v primeru prenosov iz člena 46 ali 47 ali drugega pododstavka člena 49(1) sklic na ustrezne ali primerne zaščitne ukrepe in sredstva za pridobitev njihove kopije ali kje so na voljo.
 
2. Poleg informacij iz odstavka 1 upravljavec takrat, ko pridobi osebne podatke posamezniku, na katerega se ti nanašajo, zagotovi naslednje dodatne informacije, ki so potrebne za zagotovitev poštene in pregledne obdelave:
(a) obdobje hrambe osebnih podatkov ali, kadar to ni mogoče, merila, ki se uporabijo za določitev tega obdobja;
(b) obstoj pravice, da se od upravljavca zahtevajo dostop do osebnih podatkov in popravek ali izbris osebnih podatkov ali omejitev obdelave v zvezi s posameznikom, na katerega se nanašajo osebni podatki, ali obstoj pravice do ugovora obdelavi in pravice do prenosljivosti podatkov;
(c) kadar obdelava temelji na točki (a) člena 6(1) ali točki (a) člena 9(2), obstoj pravice, da se lahko privolitev kadar koli prekliče, ne da bi to vplivalo na zakonitost obdelave podatkov, ki se je na podlagi privolitve izvajala do njenega preklica;
(d) pravico do vložitve pritožbe pri nadzornem organu;
(e) ali je zagotovitev osebnih podatkov zakonska ali pogodbena obveznost ali pa obveznost, ki je potrebna za sklenitev pogodbe, ter ali mora posameznik, na katerega se nanašajo osebni podatki, zagotoviti osebne podatke ter kakšne so morebitne posledice, če se taki podatki ne zagotovijo, in
(f) obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.
 
 
****
 
Ob upoštevanju zgoraj pojasnjenega vam v nadaljevanju podajamo nekaj bistvenih pripomb k posredovani izjavi in informacijam iz člena 13 Splošne uredbe, saj kot že rečeno, IP v okviru mnenja ne more podajati konkretnih stališč v zvezi s posameznimi vprašanji s področja varstva osebnih podatkov.
 
IP v zvezi s priloženo izjavo meni, da bi bilo treba izjavo med drugim dopolniti na način, da bo iz nje razvidno tudi to, da je posameznik seznanjen s priloženimi informacijami iz člena 13 Splošne uredbe. 
 
Glede na to, da sta v priloženi izjavi navedena dva ločena namena, za katera se bodo osebni podatki obdelovali, bi bilo treba posamezniku dati možnost, da privoli za vsakega od tako navedenih namenov posebej.
 
V priloženih informacijah iz člena 13 Splošne uredbe bi bilo treba predvsem dopolniti informacije o obstoju pravice, da se od upravljavca lahko zahtevajo dostop do osebnih podatkov in popravek ali izbris osebnih podatkov ali omejitev obdelave v zvezi s posameznikom, na katerega se nanašajo osebni podatki, ali obstoj pravice do ugovora obdelavi in pravice do prenosljivosti podatkov (točka (b) drugega odstavka člena 13), in sicer tako, da se posameznike med drugim informira tudi o obstoju pravice do omejitve obdelave (člen 18 - npr., če posameznik oporeka točnosti podatkov ali če namesto izbrisa nezakonito obdelanih osebnih podatkov zahteva omejitev njihove uporabe), o obstoju pravice do izbrisa (člen 17 – npr. v primeru preklica privolitve in če za obdelavo ne obstaja nobena druga pravna podlaga), pa tudi o obstoju pravice do prenosljivosti podatkov (člen 20, ki zagotavlja pravico do prenosljivosti tistih osebnih podatkov, ki se obdelujejo na podlagi privolitve).
 
Ker naj bi šlo v predstavljanem primeru za obdelavo, ki temelji na privolitvi, IP meni, da bi bilo treba informacijo o tem, da lahko posameznik privolitev kadar koli prekličete, ne da bi to vplivalo na zakonitost obdelave podatkov, ki se je na podlagi privolitve izvajala do njenega preklica (točka (c) drugega odstavka člena 13 Splošne uredbe), navesti posebej, to je ločeno od informacij o obstoju pravice do dostopa, popravka, izbrisa, omejitve, ugovora ali prenosljivosti (točka (b) drugega odstavka člena 13).
 
Po mnenju IP bi bilo k informacijam iz člena 13 Splošne uredbe zaradi zagotavljanja zakonite, pravične in pregledne obdelave osebnih podatkov treba dodati tudi informacije iz točke (e) drugega odstavka člena 13 Splošne uredbe, to je informacije o tem, ali je zagotovitev osebnih podatkov zakonska ali pogodbena obveznost, ali mora posameznik, na katerega se nanašajo osebni podatki, zagotoviti osebne podatke ter kakšne so morebitne posledice, če se ti podatki ne zagotovi. 
 
Ne glede na vse navedeno, pa IP na koncu ponovno poudarja, da lahko o zakonitosti oziroma skladnosti obdelave osebnih podatkov z določbami Splošne uredbe odloča le v izvedenem inšpekcijskem ali drugem upravnem postopku. To pomeni, da IP nima pristojnosti opredeljevanja o (ne)ustreznosti ureditve v nezavezujočih mnenjih, zato tudi ne daje podrobnih pripomb na tovrstne dokumente, pač pa le usmeritve.
 
 
Lep pozdrav,
 
 
Pripravil:
Jože Bogataj,
namestnik informacijske pooblaščenke
 
Mojca Prelesnik, univ. dipl. prav.,
informacijska pooblaščenka
