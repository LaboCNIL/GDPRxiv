

Phishing sporočila
+
-


Datum: 26.02.2021
Številka: 07121-1/2021/382

Kategorije: Zavarovanje osebnih podatkov
                        Informacijski pooblaščenec RS (v nadaljevanju IP) prejel vaš dopis, v katerem nas seznanjate, da vas je dne 24. 02. 2021 tekom dneva več posameznikov obvestilo, da so iz elektronskega naslova [mailto:agencijanagradnihiger@gmail.com] prejeli sporočilo (v imenu vašega podjetja, vendar z manjkajočimi podatki podjetja ter iz e-mail naslova, ki ga v podjetju ne uporabljate), o temu, da jih sporočilo vabi, da so upravičeni do nagrade v zameno za njihove podatke za namen dostave nagrade (ime, priimek, naslov) ter kopijo zadnje strani osebne izkaznice. Ker menite, da so sporočila namenjena zlorabi osebnih podatkov, ste dejanje prijavili policiji in sprejeli ukrepe da opozorite posameznike na nevarnost. Z dogodkom nas seznanjate, kot s prijavo kršitve varstva osebnih podatkov.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem.
 
 
Na podlagi informacij, ki ste jih posredovali IP meni, da ravnanje v konkretnem primeru kaže na morebitno storitev na katerega od kaznivih dejanj na podlagi Kazenskega zakonika (Uradni list RS, št. 50/12 – uradno prečiščeno besedilo, 6/16 – popr., 54/15, 38/16, 27/17, 23/20 in 91/20) – zato ste ravnali pravilno, da ste se v zvezi s tem obrnili na Policijo. IP za pregon storilcev kaznivih dejanj ni pristojen.
 
Predlagamo, da se v zvezi s to zadevo obrnete tudi na Nacionalni odzivni center za kibernetsko varnost (Si-cert), info@cert.si.
 
Dodajamo, da je IP v zvezi s t.i. »phishing« sporočili, ko želijo zlonamerni uporabniki pridobiti osebne podatke drugih uporabnikov spleta za nedopustne namene, izdal že več gradiv, ki so prosto dostopna na naši spletni strani:

O orodjih za zaščito zasebnosti na internetu
Smernice o kraji identitete
Socialni inženiring in kako se pred njim ubraniti?

 
Lep pozdrav,
Mojca Prelesnik, univ. dipl. prav.
informacijska pooblaščenka
 
Pripravil:
Anže Novak, univ. dipl. prav.
Svetovalec pooblaščenca za preventivo
 
