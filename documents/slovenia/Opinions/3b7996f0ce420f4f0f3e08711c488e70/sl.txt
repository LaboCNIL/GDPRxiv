

Posredovanje dokazila o pozitivnem rezultatu PCR ali HAG testiranja šoli
+
-


Datum: 07.02.2022
Številka: 07121-1/2022/133

Kategorije: Šolstvo, Zdravstveni osebni podatki
                        Pri Informacijskem pooblaščencu (IP) smo dne 3. 2. 2022 prejeli vaše vprašanje, ali lahko šola zahteva od staršev, da pošljejo potrdilo o pozitivnem PCR ali HAG testu oziroma, ali ni dovolj, da starši šolo le pisno obvestijo o pozitivnem rezultatu. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Uvodoma še pojasnjujemo, da se lahko do konkretnih primerov obdelave osebnih podatkov dokončno in zavezujoče opredelimo le v inšpekcijskih postopkih. Zato je spodnje mnenje le splošno in pogojno.
 
 
Po mnenju IP šola ne more zahtevati dokazila o pozitivnem rezultatu PCR ali HAG testiranja otrok, lahko pa ga starši predložijo prostovoljno, a ga v tem primeru šola ne sme hraniti v svojih zbirkah podatkov.  
 
Drugače velja, če gre za dokazovanje pogoja PCT, a tudi v tem primeru šola nima pravne podlage za hrambo potrdil, ampak mora zadoščati vpogled v potrdilo.
 
 
 
O b r a z l o ž i t e v:
 
Ker za dokazovanje pozitivne okužbe IP ni znana izrecna zakonska podlaga (npr. v ZNB, ZOsn, ZVOP-1, Splošna uredba o varstvu podatkov), prav tako pa to ni določeno v Navodilih (NIJZ) vzgojno-izobraževalnim zavodom in dijaškim domovom ob sumu ali potrjenem primeru okužbe s SARS-CoV-2 v zavodu (2022), šola tega ne more zahtevati od staršev, pač pa je dovolj (in obvezno), da starši pozitiven rezultat sporočijo šoli v pisni obliki po varnih poteh, ki jih je določila šola. Če želijo, lahko starši po lastni volji tudi dokazujejo pozitiven rezultat, a tega ne priporočamo, ker bo morala šola poskrbeti, da se dokazilo uničiti, saj ga po prejemu ne sme hraniti ali kako drugače obdelovati.
 
Če gre za dokazovanje izpolnjevanja pogoja PCT, oziroma v tem primeru P, so pravila drugačna, saj je dokazilo obvezno.  
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
