

Dostop do elektronske pošte
+
-


Datum: 02.04.2020
Številka: 07121-1/2020/512

Kategorije: Elektronska pošta, Pravne podlage, Telekomunikacije in pošta
                        Informacijski pooblaščenec (v nadaljevanju IP) je po e-pošti prejel vaše vprašanje. Sprašujete, ali lahko delodajalec spremeni geslo vaše službene pošte brez vaše vednosti in onemogoči dostop.***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Uvodoma pojasnjujemo, da v zvezi z elektronsko pošto Splošna uredba varuje le t.i. prometne podatke (elektronski naslovi, na katere je posameznik poslal elektronsko sporočilo in od katerih je sporočilo prejel; datum in čas pošiljanja in prejema sporočila; zadeva sporočila in drugi tehnični podatki v povezavi s sporočilom – priponka, velikost, itd.). Sama vsebina elektronske pošte pa je varovana v okviru določb o kršitvi tajnosti občil iz 139. člena Kazenskega zakonika (Uradni list RS, št. 50/12 – uradno prečiščeno besedilo, 6/16 – popr., 54/15, 38/16, 27/17 in 23/20, v nadaljevanju: KZ-1) oziroma določbe o zahtevi za prenehanje kršitve osebnostnih pravic iz 134. člena Obligacijskega zakonika (Uradni list RS, št. 97/07 – uradno prečiščeno besedilo, 64/16 – odl. US in 20/18 – OROZ631, v nadaljevanju: OZ). IP v svoji praksi dopušča vpogled v elektronsko pošto s strani delodajalca v zgolj omejenih in izjemnih primerih, vendar le do ravni prometnih podatkov. Takšni primeri morajo biti opredeljeni v notranjem aktu delodajalca in so npr. nastanek grozeče poslovne škode zaradi dolgotrajno odsotnega delavca ali pokojnega delavca. Ne glede na izjemne primere, pa IP priporoča, da delodajalec za dostop do same vsebine elektronske pošte pridobi izrecno soglasje zaposlenega ali sodno odredbo. Uporabo službene elektronske pošte lahko delodajalec tudi omeji, na primer omejitev velikosti poštnih predalov ali nastavitve filtrov elektronske pošte. Glede na to, da nam nadaljnjih podrobnosti niste navedli, vam predlagamo, da si različne situacije (ne)dopustnih ravnanj delodajalca glede službene elektronske pošte preberete v Smernicah »Varovanje osebnih podatkov v delovnih razmerjih« v poglavju 4.1. Smernice so dostopne na https://www.ip-rs.si/publikacije/prirocniki-in-smernice/varstvo-osebnih-podatkov-v-delovnih-razmerjih/. Geslo do elektronske pošte, v kolikor si ga delavci lahko spremenijo oz. določijo sami, po mnenju IP prav tako predstavlja osebni podatek. Če je bilo geslo službene pošte zaradi varnostne politike delodajalca treba spremeniti, bi vam ga morali tudi sporočiti (tega si je nato priporočljivo zamenjati), vsekakor pa nima nihče pravice vedeti ali od vas zahtevati vašega gesla. V kolikor je za vas relevantno, si lahko v mnenju št. 0712-1/2011/2415 z dne 13.9.2011 »Preklic dostopa do e-pošte« preberete o načinu dostopa do elektronske pošte v času odsotnosti delavca brez »posojanja« gesla sodelavcem. Nekatera napotila glede politike gesel pa si lahko preberete tudi v zgoraj citiranih smernicah.V zvezi z varovanimi osebnimi podatki po Splošni uredbi pa poudarjamo, da imate med drugim pravico dostopa posameznika po 15. členu Splošne uredbe. Več o pravici dostopa posameznika si lahko preberete npr. v že izdanem mnenju IP št. 07121-1/2020/330 z dne 10.3.2020.Glede dejanskega dostopa do vsebine elektronske pošte s strani vašega delodajalca lahko na podlagi 134. člena OZ vložite tožbo in sodišču predlagate, da odredi prenehanje dejanja, s katerim se krši nedotakljivost osebnosti, osebnega in družinskega življenja ali kakšna druga osebnostna pravica oz. pri pristojni policijski postaji ali na pristojnem državnem tožilstvu vložite predlog za pregon zaradi kršitve tajnosti občil iz 139. člena KZ-1.Upamo, da smo vam s podanimi napotili uspeli pomagati.Lepo vas pozdravljamo,Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                              Barbara Pirš, univ.dipl.prav.,Svetovalka Pooblaščenca za preventivo                                   
