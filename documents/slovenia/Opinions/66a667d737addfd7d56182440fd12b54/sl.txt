

Posredovanje telefonske številke CSD
+
-


Datum: 02.04.2021
Številka: 07120-1/2021/156

Kategorije: Postopki na centrih za socialno delo, Šolstvo
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem sprašujete, ali lahko šola posreduje telefonsko številko staršev centru za socialno delo brez soglasja staršev. Navedli ste, da je šola podala prijavo in ker center za socialno delo teh podatkov nima, jih želi pridobiti od šole.
 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. Ob tem IP poudarja, da izven postopka inšpekcijskega nadzora zakonitosti obdelave osebnih podatkov ne more presojati.
 
Na podlagi vašega zaprosila sklepamo, da ste podali prijavo v skladu s 6. členom Zakona o preprečevanju nasilja v družini (Uradni list RS, št. 16/08, 68/16 in 54/17 – ZSV-H, v nadaljevanju: ZPND). V primeru, da CSD na podlagi vaše prijave izvaja naloge po ZPND, lahko osebne podatke v skladu s 3. alinejo drugega odstavka 32. člena tega zakona pridobiva od izvajalcev vzgojne in izobraževalne dejavnosti, in sicer podatke o vključitvi v vzgojno izobraževalni zavod ter podatke iz zbirke podatkov o otrocih in mladostnikih, ki potrebujejo pomoč in svetovanje. V zbirki podatkov o učencih, ki potrebujejo pomoč oziroma svetovanje, je na podlagi šestega odstavka v povezavi z 2. alinejo drugega odstavka 95. člena Zakona o osnovni šoli (Uradni list RS, št. 81/06 – uradno prečiščeno besedilo, 102/07, 107/10, 87/11, 40/12 – ZUJF, 63/13 in 46/16 – ZOFVI-L, v nadaljevanju: ZOsn) tudi telefonska številka staršev, zato CSD ta podatek v primeru obravnave po ZPND lahko pridobi.
 
V primeru, da ne gre za prijavo po ZPND, pa vam podajamo splošen odgovor glede možnih pravnih podlag za posredovanje telefonske številke centru za socialno delo. 
Na podlagi 34.a člen Zakona o splošnem upravnem postopku (ZUP) so upravljavci zbirk osebnih podatkov, ki razpolagajo s podatki, ki so potrebni za ugotovitev dejstev v zvezi z vodenjem in odločanjem v upravnem postopku, dolžni na podlagi obrazložene zahteve organa, brezplačno, najkasneje v roku 15 dni, posredovati zahtevane podatke. Zahteva mora vsebovati navedbo zahtevanih podatkov, pravno podlago za posredovanje, namen njihove uporabe in številko upravne zadeve (slednjo v dokaz, da se upravni postopek resnično vodi, hkrati je na ta način omogočena tudi sledljivost in naknadno preverjanje zakonitosti zahteve).
Pristojni organ, ki vodi zadevni upravni postopek (v tem primeru CSD), torej sam opredeli, kateri so potrebni (osebni) podatki, ki jih potrebuje za svojo odločitev, vas kot upravljavca osebnih podatkov pa pri posredovanju obvezujejo določbe Splošne uredbe in ZVOP-1. Zaradi načela sorazmernosti oz. načela najmanjšega obsega podatkov, kot je opredeljeno v členu 5 (1) (c) Splošne uredbe, ste upravičeni presoditi tako ustreznost posameznih podatkov kot tudi primernost obsega posredovanih podatkov glede na konkretni namen. CSD lahko namreč obdeluje le tiste osebne podatke, ki jih potrebuje za  izvajanje svojih nalog.
Lepo vas pozdravljamo,
 
 
Mojca Prelesnik, univ. dipl. prav.,
informacijska pooblaščenka
 
