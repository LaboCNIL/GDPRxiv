

Razmerje družbe do stranke
+
-


Datum: 10.02.2022
Številka: 07121-1/2022/146

Kategorije: Definicija OP, Pogodbena obdelava podatkov
                        Informacijski pooblaščenec (v nadaljevanju: IP) je prejel vaše zaprosilo za mnenje glede narave vašega  poslovnega sodelovanja z eno od vaših strank.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
IP uvodoma poudarja, da v okviru mnenja ne more vnaprej presojati zakonitosti obdelave osebnih podatkov ali potrjevati posameznih rešitev z vidika skladnosti s Splošno uredbo o varstvu podatkov. Presojo o ustreznosti namreč lahko izvede le v okviru konkretnega inšpekcijskega ali drugega upravnega postopka
IP tako v okviru mnenja ne more dokončno odgovoriti, ali gre v konkretnem primeru za samostojna upravljavca ali za pogodbeno obdelavo med upravljavcem in obdelovalcem osebnih podatkov. IP vam zato v nadaljevanju podaja splošna pojasnila ter pravna izhodišča in pogoje za zakonito obdelavo osebnih podatkov.
IP glede pogodbene obdelave uvodoma pojasnjuje, da v skladu s 4. členom Splošne uredbe o varstvu podatkov pojem »upravljavec« pomeni fizično ali pravno osebo, javni organ, agencijo ali drugo telo, ki samo ali skupaj z drugimi določa namene in sredstva obdelave, pojem »obdelovalec« pa pomeni fizično ali pravno osebo, javni organ, agencijo ali drugo telo, ki obdeluje osebne podatke v imenu upravljavca.
Pogodbeni obdelovalci so tako tiste organizacije oziroma posamezniki, ki po naročilu določenega upravljavca osebnih podatkov in v skladu z njegovimi zahtevami za določeno nalogo oziroma namen zanj obdelujejo osebne podatke posameznikov. IP poudarja, da je bistvenega pomena dejstvo, da lahko obdelovalec osebne podatke obdeluje zgolj za namene, za katere ga je pooblastil upravljavec in torej osebnih podatkov ne obdeluje za lastne namene. V vlogi obdelovalca bo tako nastopala tista pravna oziroma fizična oseba, ki bo obdelavo osebnih podatkov izvrševala izključno v imenu in za račun upravljavca osebnih podatkov, bo pri tem črpala podlago za obdelavo osebnih podatkov iz upravičenj upravljavca ter bo v zvezi s samimi dejanji obdelave vezana na navodila upravljavca. Za razlikovanje med upravljavcem in obdelovalcem osebnih podatkov je tako ključno, da je obdelovalec samostojna, od upravljavca ločena pravna entiteta, in da osebne podatke vselej obdeluje le v imenu in za račun upravljavca. Gre torej za primere, ko upravljavec, ki bi posamezne aktivnosti v zvezi z osebnimi podatki lahko izvedel sam, sprejme odločitev, da jih bo iz različnih razlogov zaupal obdelovalcu. Ker slednji dela v imenu in za račun upravljavca, je eden pomembnih elementov razmerja med njima tudi nadzor upravljavca nad obdelavo osebnih podatkov, ki jo zanj izvaja obdelovalec.
IP ponovno poudarja, da v okviru nezavezujočega mnenja ne more presojati narave razmerja med vašo družbo in vašo stranko, ki ga opisujete v vašem zaprosilu za mnenje. Presoja glede zakonitosti obdelave oziroma obstoja pravne podlage za posamezno obdelavo je na vsakem upravljavcu (oz. obdelovalcu) posebej. Na podlagi podatkov, ki ste jih navedli v vašem zaprosilu, IP sicer meni, da ste tako vaša družba kot vaša stranka najverjetneje oba ločena, samostojna upravljavca osebnih podatkov. Vaša stranka namreč najverjetneje ne obdeluje osebnih podatkov v vašem imenu in za vaš račun, prav tako ne črpa pravne podlage za obdelavo iz vaših upravičenj, ampak ima za njihovo obdelavo pravno podlago drugje. Če je temu tako, potem v razmerju do vas ni obdelovalec osebnih podatkov v smislu Splošne uredbe o varstvu podatkov in ni potrebe po sklenitvi pogodbe o obdelavi osebnih podatkov iz 28. člena Splošne uredbe o varstvu podatkov, ki določa, da obdelavo s strani obdelovalca ureja pogodba ali drug pravni akt v skladu s pravom Unije ali pravom države članice, ki določa obveznosti obdelovalca do upravljavca, v katerem so določeni vsebina in trajanje obdelave, narava in namen obdelave, vrsta osebnih podatkov, kategorije posameznikov, na katere se nanašajo osebni podatki, ter obveznosti in pravice upravljavca.
Ob tem pa IP opozarja, da morata oba upravljavca samostojno za posamezne obdelave osebnih podatkov (npr. posredovanje kontaktnih podatkov zaposlenih) zagotavljati ustrezno pravno podlago iz 6. člena Splošne uredbe o varstvu podatkov, zagotavljati vse ustrezne ukrepe za zagotavljanje varnosti obdelav osebnih podatkov ter zagotavljati in izkazovati skladnost s temeljnimi načeli varstva osebnih podatkov. IP vsekakor priporoča, da se zaveza k spoštovanju teh obveznosti vključi tudi v temeljno pogodbo o poslovnem sodelovanju.
IP priporoča, da medsebojno razmerje z vašo stranko temeljito preučite v smislu pojasnil, ki jih IP podaja v tem mnenju.
IP sklepno pojasnjuje še, da osebni podatki predstavljajo skladno s prvo točko 4. člena Splošne uredbe o varstvu podatkov katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. Osebni podatki so torej vsi podatki, ki posredno ali neposredno kažejo na posameznike. Skladno z navedeno definicijo je pravni objekt varstva osebnih podatkov lahko le posameznik, torej fizična oseba, ne pa pravna oseba. V skladu z navedenimi kriteriji skupni oziroma splošni elektronski naslovi  podjetij (npr. info@podjetje.si), ne predstavljajo osebnih podatkov in v primeru njihove obdelave ne gre za obdelavo osebnih podatkov, kar pomeni, da za njihovo obdelavo ne veljajo pravila varstva osebnih podatkov. 
Takšen skupni oziroma splošni elektronski naslovi podjetja bi lahko le izjemoma predstavljali osebni podatek, in sicer v primeru, da bi bil takšen elektronski naslov dodeljen zgolj enemu določenemu posamezniku in bi ga le ta edini uporabljal. Le v takem primeru bi ta posameznik lahko postal neposredno ali posredno določljiv. Le v kolikor je torej objektivno mogoče posameznika identificirati na podlagi elektronske pošte, lahko predstavlja tak podatek osebni podatek.
 
S spoštovanjem.
 
 
Pripravil:
Matej Sironič,                                                   
Svetovalec pooblaščenca
za varstvo osebnih podatkov
 
Mojca Prelesnik, univ. dipl. prav.,
Informacijska pooblaščenka
