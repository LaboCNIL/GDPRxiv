

Pridobitev overjenih kopij dokumentov in število zahtev
+
-


Datum: 07.04.2020
Številka: 07121-1/2020/537

Kategorije: Pravica do seznanitve z lastnimi osebnimi podatki, Zdravstveni osebni podatki
                        Pri Informacijskem pooblaščencu (IP) smo dne 6. 4. 2020 prejeli vaše vprašanje o tem, ali in na kateri pravni podlagi: lahko kot posameznica od izvajalca zdravstvene dejavnosti zahtevate overjene kopije lastne zdravstvene in druge dokumentacije, in  lahko pri izvajalcu enako zahtevo za seznanitev z lastno zdravstveno in drugo dokumentacijo vložite večkrat.  Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.1. Predpisi s področja seznanitve z lastno zdravstveno dokumentacijo in s področja seznanitve z lastnimi osebnimi podatki ne urejajo pacientove pravice ali izvajalčeve obveznosti overjanja reprodukcije zdravstvene ali druge dokumentacije.2. Zahtevo za seznanitev z lastno zdravstveno dokumentacijo ali z lastnimi osebnimi podatki lahko posameznik vloži večkrat – zahtevo za zdravstveno dokumentacijo največ dvakrat mesečno, zahteve za osebne podatke pa ne smejo biti pretirane v smislu (neutemeljenega) ponavljanja enakih zahtev. O b r a z l o ž i t e v:1. Izvajalec oziroma upravljavec sicer lahko brezplačno ali odplačno overi kopije dokumentov, ki jih posreduje posamezniku v okviru uresničevanja pravice do seznanitve z lastno zdravstveno dokumentacijo oziroma z lastnimi osebnimi podatki, vendar to ni njegova splošna dolžnost, ker tega na splošni ravni ne določa noben predpis. 2. Pri seznanitvi z lastno zdravstveno dokumentacijo omejitev glede pogostosti zahtev določa tretji odstavek 41. člena Zakona o pacientovih pravicah.Glede seznanitve z lastnimi osebnimi podatki omejitev glede pogostosti zahtev določa člen 12 Splošne uredbe o varstvu podatkov v petem odstavku s tem, ko določa, da kadar so zahteve posameznika, na katerega se nanašajo osebni podatki, očitno neutemeljene ali pretirane zlasti ker se ponavljajo, lahko upravljavec: (a) zaračuna razumno pristojbino ali (2) zavrne ukrepanje v zvezi z zahtevo.Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
