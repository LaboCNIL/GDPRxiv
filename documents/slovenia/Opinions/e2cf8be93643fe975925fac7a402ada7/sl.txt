

Informacije v zvezi s piškotki za Google analitiko in Privacy Shield
+
-


Datum: 31.08.2020
Številka: 07121-1/2020/1509

Kategorije: Informiranje posameznika, Moderne tehnologije, Privolitev, Svetovni splet
                        Informacijski pooblaščenec (v nadaljevanju IP) je prejel vaše zaprosilo za mnenje glede namestitve piškotkov za Google Analytics na vaše spletne strani. Na podlagi informacij, ki ste nam jih posredovali, vam v nadaljevanju skladno s členom 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05 in 51/07- ZUstS-A, v nadaljevanju ZInfP) posredujemo naše neobvezujoče mnenje v zvezi z vašimi vprašanji. Ob tem poudarjamo, da IP izven postopka inšpekcijskega nadzora oziroma drugega upravnega postopka ne more presojati posameznih konkretnih obdelav osebnih podatkov.Kot je Informacijski pooblaščenec že zapisal v sporočilu za javnost, je pristopil k posodobitvi svojih Smernic o uporabi piškotkov na spletnih straneh in pogostih vprašanj o piškotkih in podobnih tehnologijah, usklajeno z drugimi nadzornimi organi v EU oz. Evropskim odborom za varstvo podatkov (EDPB), ki prav tako so ali še bodo objavili svoje posodobljene smernice. Razlog za posodobitev Smernic o uporabi piškotkov so določbe Splošne uredbe o varstvu podatkov, ki kot veljavno opredeljuje le aktivno in prostovoljno podano, konkretno, informirano in nedvoumno vnaprejšnjo privolitev posameznika in s tem višajo prej postavljene standarde, še posebej glede veljavnosti domnevne privolitve. In kot v zaprosilu navajate sami je to že podkrepljeno s sodbo Sodišča EU v zadevi C-673/17, po kateri je za zakonito sledenje s piškotki na spletnih straneh potrebno aktivno soglasje posameznika, pri čemer molk, vnaprej označeno okence ali nedejavnost posameznika ne predstavljajo veljavne privolitve. Več o privolitvi in posameznih konkretnih primerih veljavne oz. neveljavne privolitve lahko najdete tudi v Smernicah o privolitvi, kamor je EDPB v zadnji posodobitvi vključil vprašanje veljavnosti privolitve v primeru tim. piškotnega zidu oz. »cookie-wall« ter privolitve zgolj s pomikanjem po zaslonu.Dodatno pa IP še pojasnjuje, da so trenutno sicer v obravnavi različni predlogi nove Uredbe o zasebnosti v elektronskih komunikacijah, ki naj bi področje piškotkov posebej urejala in ki predvidevajo različne spremembe kot npr. dodatne izjeme od pridobivanja privolitve za določene analitične piškotke, vendar sprejem uredbe zaenkrat ni pričakovan v bližnji prihodnosti.Objava posodobljenih smernic je predvidena za september 2020, pri čemer IP predvideva, da bo potrebno prilagoditveno obdobje, , vendar pa upravljavce spletnih strani, ki uporabljajo piškotke, vsekakor opozarjamo, da pričnejo svojo prakso glede pridobivanja veljavne privolitve v piškotke čim prej prilagajati glede na določbe GDPR, kot jih pojasnjuje omenjena sodba SEU in objavljene smernice EDPB.V povezavi z vašim vprašanjem glede nadaljnje uporabe Facebook in Google produktov po razsodbi Sodišča Evropske unije o razveljavitvi Zasebnostnega ščita za prenos podatkov v ZDA (Privacy Shield) pa je IP objavil podrobnejše informacije in pojasnila na: https://www.ip-rs.si/novice/sodisce-evropske-unije-razveljavilo-zasebnostni-scit-za-prenos-podatkov-v-zda-privacy-shi-1196/. Prav tako je pojasnila podal tudi EDPB, na https://edpb.europa.eu/news/news/2020/european-data-protection-board-publishes-faq-document-cjeu-judgment-c-31118-schrems_en.V zvezi s konkretnimi posledicami sodbe se IP usklajuje na ravni EDPB, zato vam  predlagamo, da spremljate objave na naši spletni strani, kjer bomo tekoče objavljali nadaljnje usmeritve. Lep pozdrav.                                                                                              Mojca Prelesnik, univ.dipl.prav.                                                                                                         Informacijska pooblaščenkaPripravila:Lidija Perčič                                                     Državna nadzornica za                                                             varstvo osebnih podatkov
