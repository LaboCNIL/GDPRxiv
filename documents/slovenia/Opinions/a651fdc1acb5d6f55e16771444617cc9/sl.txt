

Pridobivanje OP umrlega
+
-


Datum: 19.07.2022
Številka: 07121-1/2022/791

Kategorije: OP umrlih
                        Informacijski pooblaščenec (v nadaljnjem besedilu IP) je prejel vaše zaprosilo za mnenje glede pridobivanja osebnih podatkov umrle osebe. Kot zakoniti dedič bi radi dobili podatke o umrlem, ki se hranijo pri pravni osebi zasebnega prava. Navedli ste, da vas zanima, kaj lahko storite, če pravna oseba/DPO priporočenega pisma z zahtevo za seznanitev z osebnimi podatki umrlega sploh ne prevzame; ali se lahko pošiljanje digitalno podpisanega dokumenta na uradni e-naslov podjetja (pridobljen iz registra AJPES) smatra kot dostavljen in veljaven zahtevek; kaj storiti v primeru, če po seznanitvi izveste, da vam niso bile posredovane vse informacije.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljnjem besedilu Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljnjem besedilu ZVOP-1) ter 2. členom Zakona o informacijskem pooblaščencu (Uradni list RS, št. 113/05) posredujemo naše neobvezno mnenje v zvezi z vašim vprašanjem.
 
Zakoniti dediči prvega ali drugega dednega reda lahko zahtevajo posredovanje osebnih podatkov umrlega posameznika, če za to izkažejo pravni interes in umrli ni pisno prepovedal takšnega posredovanja (drugi odstavek 23. člena ZVOP-1).
 
Izpolnitev teh pogojev mora v vsakem posameznem primeru opraviti upravljavec, saj IP za takšno presojo ni pristojen. Niti v okviru podaje splošnih neobvezujočih mnenj ne daje navodil, kako bi morali ravnati upravljavci v konkretnih primerih.
 
Splošna uredba o varstvu podatkov v uvodni izjavi 27 določa, da se ta ne uporablja za osebne podatke umrlih oseb. Države članice lahko določijo pravila za obdelavo osebnih podatkov umrlih oseb. Navedena tematika je urejena v 23. členu ZVOP- 1.
 
Specialne določbe glede pridobivanja osebnih podatkov umrlih posameznikov torej vsebuje 23. člen ZVOP-1, ki določa, da lahko upravljavec osebnih podatkov podatke o umrlem posamezniku posreduje samo tistim uporabnikom osebnih podatkov, ki so za obdelavo osebnih podatkov pooblaščeni z zakonom. Ne glede na prejšnji odstavek upravljavec osebnih podatkov podatke o umrlem posamezniku posreduje osebi, ki je po zakonu, ki ureja dedovanje, njegov zakoniti dedič prvega ali drugega dednega reda, če za uporabo osebnih podatkov izkaže pravni interes, umrli posameznik pa ni pisno prepovedal posredovanja teh osebnih podatkov. Če zakon ne določa drugače, lahko upravljavec osebnih podatkov podatke iz prejšnjega odstavka posreduje tudi katerikoli drugi osebi, ki namerava te podatke uporabljati za zgodovinsko, statistično ali znanstveno-raziskovalne namene, če umrli posameznik ni pisno prepovedal posredovanja teh osebnih podatkov. Če umrli posameznik ni podal prepovedi iz prejšnjega odstavka, lahko osebe, ki so po zakonu, ki ureja dedovanje, njegovi zakoniti dediči prvega ali drugega dednega reda, pisno prepovejo posredovanje njegovih podatkov, če zakon ne določa drugače.
 
Pojem »pravni interes« v ZVOP-1 ni izrecno opredeljen in gre torej za abstraktni pravni pojem, ki ga je treba v vsakem primeru posebej napolniti z vsebino. Gre za presojo, ki jo mora opraviti upravljavec v vsakem posameznem primeru glede na izkazana dejstva in okoliščine.
 
Več si lahko preberete tudi na spletni strani IP https://www.ip-rs.si/varstvo-osebnih-podatkov/inspekcijski-nadzor/najbolj-pogoste-krsitve/osebni-podatki-umrlih/. V pomoč so vam lahko tudi druga mnenja IP na temo obdelave osebnih podatkov umrlih posameznikov, in sicer lahko v iskalniku mnenj na spletni strani https://www.ip-rs.si/mnenja-gdpr/ izberete kategorijo »OP umrlih«.
 
Dodajamo še, da je IP skladno z določbo 3. alineje prvega odstavka 2. člena ZInfP pristojen za odločanje o pritožbi posameznika, kadar upravljavec osebnih podatkov ne ugodi zahtevi posameznika glede pravice posameznika do seznanitve z lastnimi osebnimi podatki, ni pa IP pristojen za odločanje o pritožbah v primeru zavrnitve zahteve posameznikov za posredovanje podatkov, ki se nanašajo na tretje osebe. Glede izogibanja vročanju pošiljk IP meni, da je le-to vedno mogoče, vendar ukrepanje glede tega ni v pristojnosti IP, prav tako ne tolmačenje vročanja oziroma pošiljanja vlog na uradne e-naslove podjetij.
 
Lep pozdrav.
 
Mojca Prelesnik, univ. dipl. prav.,
informacijska pooblaščenka
 
Pripravila:                                                                                 
Karolina Lužar, univ. dipl. prav.,                                                 
svetovalka IP
