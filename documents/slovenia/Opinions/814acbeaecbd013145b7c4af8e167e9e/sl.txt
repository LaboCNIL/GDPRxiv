

Posredovanje podatkov o lastništvu motornih vozil iz evidence registriranih motornih vozil
+
-


Datum: 28.05.2021
Številka: 07120-1/2021/304

Kategorije: Pridobivanje OP iz zbirk, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da ste obravnavali vlogo zasebne družbe, lastnice garažne hiše in imetnice stavbne pravice, oškodovane za zneske neplačanih parkirnin, ki jih potrebujejo za namene uveljavljanja civilnopravnega zahtevka, to je za vložitev tožbe po Zakonu o pravdnem postopku, saj morata biti v tožbi stranki opredeljeni konkretno in pravda zoper neznano stranko ni mogoča. V vlogi so bile navedene registrske številke vozil, na podlagi katerih so želeli pridobiti osebne podatke o lastnikih vozil, ki so neupravičeno parkirali v garažni hiši, kar je bilo ugotovljeno na podlagi videonadzora. Zanima vas, ali lahko upravljalci parkirišč iz evidence registriranih motornih vozil sami pridobijo podatke o lastnikih vozilih, ki niso plačali parkirnine, na podlagi registrskih številk vozil. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP je že v mnenju št. 0712-1/2018/346 z dne 19. 2. 2018 izpostavil, da 22. člen ZVOP-1 ne predstavlja pravne podlage za posredovanje podatka o lastništvu vozila iz evidence registriranih motornih vozil. Pojasnil je, da podlage za pridobivanje osebnih podatkov v primeru, ki je podoben vašemu, ne predstavlja niti določba Zakona o izvršbi in zavarovanju, ki v šestem odstavku 4. člena določa, da mora upnik izkazati pravni interes, pri čemer upnik izkaže pravni interes z listino, ki je izvršilni naslov, na podlagi katerega je mogoče po tem zakonu predlagati izvršbo. Sklenil je, da lahko skladno s slovensko zakonodajo osebne podatke lastnika motornega vozila za upnika, ki ne razpolaga z izvršilnim naslovom, pridobi le odvetnik na podlagi določbe 10. člena Zakona o odvetništvu.
 
Opisano stališče IP se z uveljavitvijo Splošne uredbe ni spremenilo. Tudi po Splošni uredbi mora imeti upravljavec za zakonito obdelavo osebnih podatkov, torej med drugim za njihovo razkritje s posredovanjem, razširjanje ali drugačno omogočanje dostopa, ustrezno pravno podlago. Te so določene v členu 6(1) Splošne uredbe. Skladno s točko (c) te določbe je obdelava zakonita, če je potrebna za izpolnitev zakonske obveznosti, ki velja za upravljavca.
 
Zakon o motornih vozilih (Uradni list RS, št. Uradni list RS, št. 75/2017, 92/2020 - ZPrCP-E, v nadaljevanju ZMV-1) v šestem odstavku 64. člena določa, da lahko osebne podatke iz evidence registriranih vozil uporabnikom, ki so za njihovo pridobitev pooblaščeni z zakonom, posredujejo tudi upravne enote.
 
Točka (f) člena 6(1) Splošne uredbe pa ne predstavlja takšne zakonske določbe, na podlagi katere bi upravna enota lahko posredovala osebne podatke iz evidence motornih vozil upnikom v primeru, ki ga opisujete. Ta točka namreč ureja zakoniti interes kot pravno podlago za obdelavo osebnih podatkov, uporabniki pa morajo biti za upravičenost pridobivanja podatkov na podlagi določbe šestega odstavka 64. člena ZMV-1 pooblaščeni z zakonom, kar pomeni, da morajo imeti podlago v smislu točke (c) ali (e) člena 6(1) Splošne uredbe. Prav tako se točka (f) tega člena po izrecni določbi Splošne uredbe ne uporablja za obdelavo s strani javnih organov pri opravljanju njihovih nalog. IP ob tem pojasnjuje, da četudi ima upravljavec pravno podlago za obdelavo določenih osebnih podatkov zaradi svojih zakonitih interesov, to nujno ne pomeni, da ima s tem tudi podlago za pridobivanje osebnih podatkov iz zbirk drugih upravljavcev. Glede na to IP še vedno meni, da upravna enota nima pravne podlage za posredovanje podatka o lastništvu vozila iz evidence registriranih motornih vozil neposredno upniku, ki nima izvršilnega naslova.
 
Lep pozdrav,
 
                                                                                                     Mojca Prelesnik, univ. dipl. prav.,                                               
                                                                                                             informacijska pooblaščenka
Pripravila:                                                                                                                                
Tina Ivanc, univ. dipl. prav.,svetovalka IP za varstvo osebnih podatkov
 
 
