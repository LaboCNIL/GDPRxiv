

Pregled otrokovega zdravstvenega kartona pri drugem pediatru
+
-


Datum: 07.11.2022
Številka: 07120-1/2022/400

Kategorije: Zdravstveni osebni podatki, Pridobivanje OP iz zbirk
                        Pri Informacijskem pooblaščencu (IP) smo dne 3. 11. 2022 prejeli vaše vprašanje o tem, ali lahko nepooblaščen pediater brez obveščanja staršev vzame otrokov zdravstveni karton ter ga pregleduje ob več-mesečni odsotnosti izbranega pediatra. V vašem primeru naj bi bil zdravstveni karton poslan drugemu zdravstvenemu domu, kjer so drugi pediatri pregledovali karton.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (ZVOP-1) ter 2. členom Zakona o informacijskem pooblaščencu (ZInfP) posredujemo naše neobvezujoče mnenje v zvezi z vašimi vprašanji. Pojasnjujemo še, da se lahko IP dokončno opredeli do konkretnih primerov obdelave osebnih podatkov le v morebitnem inšpekcijskem postopku. 
 
 
Če je pediater, ki ni otrokov izbrani pediater pregledoval otrokov zdravstveni karton z namenom zagotavljanja zdravstvene oskrbe otroka, vključno z zagotavljanjem preventivnega     zdravstvenega varstva, in če gre za pediatra pri istem izvajalcu ali na ustrezni pravni podlagi za pediatra pri drugem izvajalcu, je tako ravnanje načeloma dopustno z vidika varstva osebnih podatkov. 
 
O b r a z l o ž i t e v:
 
V vašem primeru je konkretni odgovor odvisen od vrste okoliščin, ki nam niso poznane, zlasti:
-      ali je v konkretnem primeru šlo za vpogled v okviru zdravstvene obravnave otroka in za katero zdravstveno oskrbo je šlo (vrsta, razlog, podlaga);
-      kakšna so bila navodila delodajalca (izvajalca zdravstvene dejavnosti);
-      kakšen je bil konkreten namen vpogleda v karton oziroma katere potrebe so narekovale vpogled;
-      kakšne so bile posledice vpogleda v karton oziroma katera ravnanja izvajalca ali pediatra so sledila vpogledu;
-      ali je bil vpogled izveden le v drugi enoti znotraj istega izvajalca zdravstvene dejavnosti ali pri drugem izvajalcu zdravstvene dejavnosti;
-      kakšno je pravno razmerje med prvim in drugim izvajalcem zdravstvene dejavnosti;
-      kdo konkretno je izvedel vpogled in kakšen je bil njegov status ter njegove delovne naloge;
-      ali je vpogled izvedlo več oseb.
 
Ni izključeno, da je v vašem primeru šlo za zakonito ravnanje, če je bilo treba zaradi dolgotrajne odsotnosti izbranega pediatra zagotoviti izvajanje zdravstvene oskrbe otroka, kamor spada tudi izvajanje preventivnega programa zdravstvenega varstva. V tem primeru je možno, da je po navodilih izvajalca – delodajalca, delo prevzel drug, nadomestni pediater. V skrajnem primeru je celo možno, da je bil za to po pogodbi ali na drugi pravni podlagi (npr. napotitev) pooblaščen zunanji oziroma drug izvajalec zdravstvene dejavnosti in s tem pediater, ki tam opravlja delo.
 
Zgolj dejstvo, da gre za neizbranega pediatra samo po sebi še ne pomeni, da je ta pediater izvedel nezakonit vpogled v zdravstveni karton. Vpogled v zdravstveni karton je lahko dopusten, če ga je izvedel drug pediater po navodilih izvajalca z namenom otroku zagotoviti kakovostno, varno, primerno in kontinuirano zdravstveno oskrbo. To pomeni, da mora biti vpogled z medicinskega ali širšega zdravstvenega vidika utemeljen. Sem bi načeloma lahko spadala tudi priprava na sistematični pregled po Pravilniku za izvajanje preventivnega zdravstvenega varstva na primarni ravni.
 
Če pa ste v vašem primeru zaznali okoliščine, zaradi katerih bi lahko šlo za vpogled v karton brez pravne podlage oziroma za nezakonit namen, lahko pri IP vložite inšpekcijsko prijavo. Pri tem si lahko pomagate z obrazcem »ZIN PRIJAVA«, ki je dostopen na naslednji povezavi: https://www.ip-rs.si/obrazci/varstvo-osebnih-podatkov/.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
