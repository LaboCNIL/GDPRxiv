

Videonadzor na pokopališču
+
-


Datum: 06.10.2020
Številka: 07121-1/2020/1779

Kategorije: Video in avdio nadzor
                        Na e-naslov Informacijskega pooblaščenca RS (v nadaljevanju IP) ste se obrnili s svojim zaprosilom za mnenje. Navajate, da izvajalec pokopališke službe trdi, da bi postavitev video nadzornih kamer pomenila kršitev varstva osebnih podatkov. Zanima vas naše stališče v omenjeni zadevi. Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.* * *IP uvodoma pojasnjuje, da se za videonadzor v najširšem smislu šteje uporaba video kamer za sistematično snemanje, prenos in shranjevanje žive slike z ene lokacije na drugo, prav tako pa tudi vse rešitve, ki zajemajo zgolj prenos žive slike brez snemanja (t.i. podaljšano oko). IP izven postopka inšpekcijskega nadzora ne more podajati konkretnih ocen o tem, ali upravljavec izpolnjuje pogoje za uvedbo in izvajanje videonadzora, niti se ne more opredeljevati glede konkretnih lokacij oziroma točk, kjer bi se videonadzor izvajal, zato vam na podlagi vašega zaprosila za mnenje v nadaljevanju posredujemo le nekaj splošnih pojasnil v zvezi z izvajanjem videonadzora.Po določbah ZVOP-1 o videonadzoru se lahko na ta način nadzira le dostop v uradne službene oziroma poslovne prostore (75. člen), če je to potrebno za varnost ljudi ali premoženja, zaradi zagotavljanja nadzora vstopa ali izstopa v ali iz službenih oziroma poslovnih prostorov ali če zaradi narave dela obstaja možnost ogrožanja zaposlenih.Več o videonadzoru si lahko preberete v smernicah na spletni strani IP:https://www.ip-rs.si/fileadmin/user_upload/Pdf/smernice/Smernice_o_videonadzoru_web.pdfVideonadzor na javnih površinah v zakonodaji Republike Slovenije ni izrecno urejen, zato se glede izvajanja videonadzora na javnih površinah uporabljajo določbe ZVOP-1, ki ne razlikujejo med videonadzorom na javnih ali zasebnih površinah. Pojma javne površine ZVOP-1 ne določa. Ta pojem je določen v 26. točki 3. člena Gradbenega zakona (Uradni list RS, št. 61/17 in 72/17 – popr.), in sicer je javna površina javna cesta, ulica, trg, tržnica, igrišče, parkirišče, pokopališče, park, zelenica, rekreacijska površina. Če se izvajalec videonadzora odloči nadzorovati nek odprt prostor oz. javno površino, kjer se zadržujejo ljudje, mora pri izvajanju videonadzora, poleg splošnih določb ZVOP-1 glede videonadzora (74. člen), upoštevati tudi 9. člen ZVOP-1 (če bi videonadzor izvajal javni sektor) ter v vsakem primeru določbe 5. in 6. člena Splošne uredbe o varstvu podatkov, v katerih so določene dopustne pravne podlage za obdelavo osebnih podatkov, poleg teh pa tudi načela obdelave osebnih podatkov.Prvi odstavek 6. člena Splošne uredbe določa, da je obdelava zakonita le in kolikor je izpolnjen vsaj eden od naslednjih pogojev:(a)    posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; (b)    obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; (c)    obdelava je potrebna za izpolnitev zakonske obveznosti, ki velja za upravljavca; (d)    obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; (e)    obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; (f)    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.Pri izvajanju videonadzora na pokopališču kot javni površini je torej glede obdelave osebnih podatkov potrebno upoštevati, da niti ZVOP-1 niti katerikoli drug zakon izvajalcu pokopališke dejavnosti ne daje pravne podlage za izvajanje videonadzora javnih površin, in da lahko izvajalec pokopališke dejavnosti takšen videonadzor izvaja le izjemoma, in sicer kot obdelavo osebnih podatkov na podlagi četrtega odstavka 9. člena ZVOP-1, če gre za upravljavca iz javnega sektorja (npr. občina) oz. točke (f) prvega odstavka 6. člena Splošne uredbe, če gre za zasebni sektor. To pomeni, da mora izvajalec videonadzora: bodisi izkazati, da je izvajanje videonadzora nujno za izvrševanje zakonitih pristojnosti, nalog ali obveznosti javnega sektorja ter, da se s tem ne poseže v upravičen interes posameznika, na katerega se osebni podatki nanašajo (v primeru, da videonadzor izvaja upravljavec iz javnega sektorja po četrtem odstavku 9. člena ZVOP-1); bodisi, če gre za izvajanje videonadzora s strani zasebnega sektorja, mora upravljavec izkazati zakonite interese (npr. varovanje ljudi in premoženja), zaradi katerih je potrebno izvajati videonadzor, poleg tega pa mora znati obrazložiti, zakaj nad temi interesi ne prevladajo interesi ali temeljne svoboščine posameznikov, nad katerimi se izvaja videonadzor. Glede na navedeno IP ocenjuje, da je v opisanem primeru pred uvedbo videonadzora javnih površin potrebno izvesti najprej oceno učinkov o varstvu osebnih podatkov, na podlagi katere lahko upravljavec sprejme odločitev, ali in v kakšnem obsegu je takšne videonadzor dopusten. Več o tem, kaj je ocena učinkov in kako jo izvesti najdete na naši spletni strani: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/ocena-ucinka-v-zvezi-z-varstvom-podatkov/IP poudarja, da je primarna odgovornost za zakonito in pošteno obdelavo osebnih podatkov na upravljavcu, izbira pravilne pravne podlage za obdelavo osebnih podatkov pa je odvisna zlasti od konkretnih okoliščin primera. Vendar lahko IP primer konkretno presoja le v okviru inšpekcijskega ali drugega upravnega postopka. Prav tako izven inšpekcijskega postopka IP ne sme preverjati primernosti izbrane pravne podlage, namenov in obsega obdelave osebnih podatkov v konkretnem primeru.V upanju, da smo vam z našimi pojasnili pomagali, vas lepo pozdravljamo.Mojca Prelesnik, univ. dipl. prav.,informacijska pooblaščenka
