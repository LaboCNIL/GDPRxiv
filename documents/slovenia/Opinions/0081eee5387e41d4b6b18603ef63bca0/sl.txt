

Snemanje seje občinskega sveta z mobitelom
+
-


Datum: 07.11.2022
Številka: 07120-1/2022/396

Kategorije: Občine, Snemanje sej in javnih dogodkov
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste kot članica določenega odbora občinskega sveta z mobitelom snemala sejo. Zanima vas, ali smete deliti posnetek seje občanom. Poleg tega vas zanima, ali lahko posredujete pisanje nekega občana, ki ste ga prejeli po e-pošti, drugim občanom. Občan ni prepovedal posredovanja svojega pisma oziroma ni navedel, da je pisanje osebno.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
Ne da bi se opredeljeval do dejanske (ne)zakonitosti snemanja in posredovanja posnetka seje odbora občinskega sveta, vas IP opozarja, da morate v prvi vrsti zagotoviti, da je snemanje zakonito in da so bili vsi posamezniki na posnetku obveščeni o snemanju. Pismo občana, kot ga opisujete, je najverjetneje zasebne narave in ga ni dovoljeno posredovati brez njegove privolitve.
 
 
Obrazložitev
 
Glede snemanja sej občinskega sveta (odbora) z mobitelom
 
Obdelava osebnih podatkov je dopustna le, če zanjo obstaja ustrezna pravna podlaga. V 6. členu Splošne uredbe so tako določene pravne podlage; med drugim je obdelava zakonita, če je podana privolitev posameznika, če je obdelava potrebna za izvajanje pogodbe, za izpolnitev zakonske obveznosti upravljavca, za zaščito življenjskih interesov posameznika, zaradi javnega interesa ali zakonitih interesov upravljavca (vse pod določenimi strogimi pogoji).
 
Iz vašega zaprosila za mnenje ne izhaja, da je snemanje izvedla občina skladno s svojimi akti, temveč da ste sejo snemali vi, sedaj pa bi želeli posnetek deliti z občani. V takšnem primeru se sprašujemo, ali bi šlo še za obdelavo osebnih podatkov, kot jo opredeljuje Splošna uredba, ali pa bi šlo že za civilno- in kazenskopravno vprašanje (ne)dopustnosti zvočnega snemanja.
 
IP ima premalo informacij, da bi lahko sodil, ali gre za obdelavo podatkov, ki sodi v domet Splošne uredbe, ali pa gre za dejavnost, ki bi zapadla pod širše civilno- in kazenskopravno področje. V vsakem primeru vas opozarjamo, da je snemanje brez ustrezne pravne podlage nezakonito, prav tako je prepovedano "skrivno" snemanje (takšno torej, s katerim posamezniki, ki se pojavijo na posnetku, niso bili vnaprej seznanjeni). Če je snemanje nezakonito, posnetka tudi ne smete posredovati občanom.
 
Če bi bilo snemanje zakonito, pa je IP v mnenju št. 07120-1/2020/620 z dne 30. 11. 2020 (dostopno na https://www.ip-rs.si/mnenja-gdpr/6048a64136fa3) zapisal, da sta možni pravni podlagi za javno objavo posnetkov sej občinskega sveta bodisi osebna privolitev posameznika iz točke (a) prvega odstavka člena 6 Splošne uredbe bodisi t.i. pravna podlaga zakonitih interesov po četrtem odstavku 9. člena ZVOP-1 (v primeru, da bi snemala sama občina). IP se ne more opredeliti do tega, ali je v vašem primeru takšna pravna podlaga podana. V vsakem primeru vam svetujemo previdnost, saj bi lahko iz nezakonitega snemanja in posredovanja posnetkov izhajala vaša prekrškovna, civilnopravna in/ali kazenskopravna odgovornost.
 
Glede posredovanja vsebine pisanja občana
 
IP se do konkretnih okoliščin ne more opredeliti, vendar vas opozarjamo, da je skladno s Kazenskim zakonikom RS nedovoljena objava zasebnih pisanj opredeljena kot kaznivo dejanje. Navajate sicer, da občan ni prepovedal posredovanja svojega pisma oziroma ni navedel, da je pisanje osebno, vendar pri tem poudarjamo, da mu takšne prepovedi ali označbe kot zasebnega pisanja ni treba vključiti v svoje pisanje, da bi bilo to po zakonu varovano. Predpostavlja se namreč, da je pisanje, ki ga posameznik ni že sam objavil na javnem mestu, zasebne narave.
 
Presojo morate torej opraviti sami, pri čemer vam svetujemo previdnost, saj so morebitni posegi v pravico do zasebnosti in/ali osebnih podatkov lahko kaznovani.
 
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
