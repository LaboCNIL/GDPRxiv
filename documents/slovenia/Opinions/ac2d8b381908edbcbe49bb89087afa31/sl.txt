

Dopustnost označevanja pokojnikov z nalezljivimi boleznimi
+
-


Datum: 21.12.2022
Številka: 07121-1/2022/1406

Kategorije: OP umrlih, Zavarovanje osebnih podatkov, Zdravstveni osebni podatki
                        Pri Informacijskem pooblaščencu (IP) smo prejeli vaše zaprosilo za mnenje glede dopustnosti označevanja pokojnikov z nalezljivimi boleznimi. Pojasnjujete, da je javno podjetje, ki opravlja pogrebno in pokopališko dejavnost, od bolnišnic zahtevalo, da pokojnike z nalezljivimi boleznimi pred prevozom k njim vidno označijo (z rumeno nalepko). Pomen označevanja je v tem, da lahko javno podjetje zagotavlja ustrezno varnost in zdravje pri delu svojih zaposlenih, saj zaposleni pri delu s temi pokojniki uporabijo druga zaščitna sredstva in s tem ustrezno zavarujejo svoje življenje in zdravje ter posledično zdravje in življenje drugih zaposlenih ter svojcev.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Pravno podlago za razkritje podatka o nalezljivih boleznih pokojnikov s strani bolnišnic javnemu podjetju, ki opravlja pogrebno in pokopališko dejavnost, bi lahko predstavljal tretji odstavek 45. člena Zakona o pacientovih pravicah, ki določa, da lahko zdravnik sporoči informacije o zdravstvenem stanju pacienta, če je to nujno potrebno za varovanje življenja ali preprečitev hudega poslabšanja zdravja drugih oseb. Pri tem pa bi bilo treba upoštevati tudi pravila za zagotavljanje varnosti osebnih podatkov in načelo sorazmernosti.
 
 
O b r a z l o ž i t e v:
 
IP uvodoma opozarja, da lahko posamezne primere obdelave osebnih podatkov konkretno presoja le v okviru inšpekcijskega ali drugega upravnega postopka. V mnenju lahko zato poda zgolj splošna pojasnila, ne more pa dokončno odgovoriti na vprašanje, ali bi bila konkretna obdelava osebnih podatkov dopustna.
 
Pravno podlago za razkritje podatka o nalezljivih boleznih pokojnika s strani bolnišnic javnemu podjetju, ki opravlja pogrebno in pokopališko dejavnost, bi lahko predstavljal tretji odstavek 45. člena Zakona o pacientovih pravicah (Uradni list RS, št. 15/08, 55/17, 177/20 in 100/22 – ZNUZSZS). Ta določa, da lahko zdravnik sporoči informacije o zdravstvenem stanju pacienta, če je to nujno potrebno za varovanje življenja ali preprečitev hudega poslabšanja zdravja drugih oseb.
 
Ob tem je pomembno, da bi morale tako bolnišnice kot javno podjetje, ki opravlja pogrebno in pokopališko dejavnost, poskrbeti za to, da bi bil podatek o nalezljivih boleznih pokojnikov varen v smislu izvajanja tehničnih in organizacijskih ukrepov za preprečitev nepooblaščenih dostopov. Drugi odstavek 25. člena ZVOP-1 namreč določa, da upravljavci osebnih podatkov v svojih aktih predpišejo postopke in ukrepe za zavarovanje osebnih podatkov ter določijo osebe, ki so odgovorne za določene zbirke osebnih podatkov, in osebe, ki lahko zaradi narave njihovega dela obdelujejo določene osebne podatke. Prvi odstavek 14. člena ZVOP-1 nadalje zahteva, da morajo biti občutljivi osebni podatki pri obdelavi posebej označeni in zavarovani tako, da se nepooblaščenim osebam onemogoči dostop do njih (razen v primeru iz 5. točke 13. člena tega zakona).
 
Ali bi bila vidna označba pokojnikov z nalezljivimi boleznimi z rumeno nalepko dopustna, IP v okviru mnenja ne more presojati. Glede na obrazloženo pa opozarja, da podatek o nalezljivi bolezni ne bi smel biti dostopen drugim osebam kot le tistim, ki so do njega zaradi narave dela upravičene (v prostorih bolnišnice, javnega podjetja ali med prevozom ipd.), kar je treba upoštevati tudi pri izbiri načina razkritja. Glede zagotavljanja varnosti osebnih podatkov je na spletni strani IP https://www.ip-rs.si/mnenja-gdpr/ že dostopnih več mnenj, osnovne informacije pa so objavljene na https://www.ip-rs.si/varstvo-osebnih-podatkov/obveznosti-upravljavcev/zavarovanje-oz-varnost-osebnih-podatkov.
 
Prav tako bi bilo po mnenju IP skladno z načelom sorazmernosti oziroma najmanjšega obsega podatkov dopustno javnemu podjetju, ki opravlja pogrebno in pokopališko dejavnost, razkriti le podatke o tistih nalezljivih boleznih, ki pomenijo takšno tveganje, da bi bilo zaradi stika z okuženim pokojnikom lahko ogroženo življenje ali zdravje drugih. Glede podatkov, ki v konkretnem primeru niso nujno potrebni za varovanje življenja ali preprečitev hudega poslabšanja zdravja drugih oseb, pa mora biti pokojnikom absolutno zagotovljena pravica do varstva osebnih podatkov ter pravica do pietete.
 
Več o osebnih podatkih umrlih si lahko preberete tudi na spletni strani IP https://www.ip-rs.si/varstvo-osebnih-podatkov/in%C5%A1pekcijski-nadzor/najbolj-pogoste-kr%C5%A1itve/osebni-podatki-umrlih.
 
Lepo vas pozdravljamo,
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
