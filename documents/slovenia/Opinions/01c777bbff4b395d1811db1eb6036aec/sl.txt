

Razširjanje fotografij in žaljivih kometarjev
+
-


Datum: 16.10.2020
Številka: 07121-1/2020/1848

Kategorije: Fotografije kot OP, Pravne podlage, Svetovni splet
                        Informacijski pooblaščenec RS (v nadaljevanju IP) je prejel vaše zaprosilo za mnenje. Navajate, da ste zaposleni v šolstvu in nedavno so učenci na snapchatu objavljali slike učiteljev z žaljivimi komentarji. Slike naj bi našli na raznih spletnih straneh, fb profilih... Ko se je to ugotovilo, se je vsem vpletenim učencem slike natisnilo, da so jih nesli domov in jih pokazali staršem, kaj počnejo (to je pomenilo, da so te žaljive slike še dodatno krožile naokrog). Zanima vas, ali je brez vednosti prizadetega posameznika dovoljeno tiskati slike in jih še dodatno razširjati naokoli, ko gre za žaljivo vsebino)? Zanima vas tudi ali sme kdorkoli objaviti slike (na katerih ste tudi sami) na spletni strani šole, če tega izrecno ne dovolite (v tem primeru gre za slike npr. z ekskurzij, nimajo žaljive vsebine, pa tudi ne vašega dovoljenja).Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje. IP  okviru mnenja ne more presojati zakonitosti konkretnih obdelav osebnih podatkov. To lahko stori le okviru ustreznega inšpekcijskega ali drugega postopka, po preučitvi vseh okoliščin primera. V nadaljevanju vam zato posredujemo splošno mnenje vezano na vaša vprašanja. IP pojasnjuje, da se varstvo osebnih podatkov (za kar je pristojen IP) nanaša le na ožji del zasebnosti – kjer pride do obdelave osebnih podatkov v zvezi z zbirko osebnih podatkov oziroma so osebni podatki avtomatizirano obdelani. Krnitev ugleda zaradi razširjanja neprimernih mnenj, stališč ali fotografij o nekom, pa lahko poseže v tudi njegovo širšo pravico do zasebnosti, ki jo varuje 35. člen Ustave RS (tudi če pri tem ne pride do posega v varstvo osebnih podatkov, ki ga varuje 38. člen Ustave RS). Za zaščito svoje zasebnosti in osebnostnih pravic v širšem smislu ima posameznik na voljo civilnopravne in kazenskopravne instrumente. Na podlagi 134. člena Obligacijskega zakonika (OZ) ima vsak pravico zahtevati od sodišča ali drugega pristojnega organa, da odredi prenehanje dejanja, s katerim se krši nedotakljivost človekove osebnosti, osebnega in družinskega življenja ali kakšna druga osebnostna pravica, da prepreči tako dejanje ali da odstrani njegove posledice. Takšno ravnanje lahko povzroči tudi (nematerilano) škodo, za kar je predvidena odškodninska odgovornost. V nekaterih primerih so lahko izpolnjeni tudi znaki katerega od kaznivih dejanj zoper čast in dobro ime (158. – 163. člena Kazenskega zakonika (KZ-1) oziroma gre celo za javno spodbujanje sovraštva, nasilja ali nestrpnosti po 297. členu KZ-1, za kar je predpisana kazenska sankcija (denarna oziroma zaporna kazen). Za izrek kazenskih ali civilnih sankcij ali prisoditev odškodnine so pristojna sodišča. Glede vašega vprašanja v zvezi z objavo fotografij na spletni strani šole, IP pojasnjuje, da če je vaše fotografije (na katerih ste nedvomno prepoznavni) objavila šola na svoji spletni strani, potem je takšna objava dopustna, če je to nujno zaradi uresničevanja pravic in obveznosti, ki izhajajo iz delovnega razmerja oziroma iz narave delovnega razmerja. Če okoliščine delovnega razmerja ne terjajo objave fotografije zaposlenega, se ga v to ne sme prisiliti niti takšna objava ni dopustna brez njegove privolitve. Več o obdelavi osebnih podatkov v delovnih razmerjih si lahko preberete v smernicah IP Varstvo osebnih podatkov v delovnih razmerjih. Ob tem še dodajamo, da spletna stran šole ali drugi kanali vzpostavljeni za komunikacijo šole s svojimi javnostmi (morebitna FB stran, ipd.), lahko predstavlja sredstvo za obdelavo osebnih podatkov. Upravljavec (šola) mora v tem primeru poskrbeti tudi za varno obdelavo – tudi tako, da osebne podatke (s sredstvi za obdelavo) obdelujejo le pooblaščene osebe. Iz tega sledi, da ne bi smel »kdorkoli« objaviti osebnih podatkov na spletni strani šole, temveč le osebe pooblaščene od šole in le v tistih primerih, ko za to obstaja ustrezna pravna podlaga.IP na koncu še pojasnjuje, da so skladno s Splošno uredbo otroci in mladostniki posebej varovana skupina, zato so za obdelavo njihovih osebnih podatkov predpisani strožji pogoji, kot za obdelavo osebnih podatkov odraslih oseb.Lep pozdrav,Pripravil:Anže NovakSvetovalec Pooblaščenca za preventivoInformacijski pooblaščenecMojca Prelesnikinformacijska pooblaščenka
