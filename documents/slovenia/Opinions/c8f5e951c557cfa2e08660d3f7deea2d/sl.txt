

Objava seznama etažnih lastnikov na oglasni deski
+
-


Datum: 29.03.2021
Številka: 07121-1/2021/609

Kategorije: Stanovanjsko in nepremičninsko pravo
                        Informacijski pooblaščenec (v nadaljevanju: IP) je prejel vaše zaprosilo za mnenje glede objave osebnih podatkov etažnih lastnikov na oglasni deski v okviru glasovanja za člane kurilnega odbora.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
IP uvodoma poudarja, da lahko podaja nezavezujoča mnenja in pojasnila, ne sme pa izven konkretnih inšpekcijskih postopkov preverjati primernosti izbrane pravne podlage ali namenov oziroma obsega obdelave osebnih podatkov v konkretnem primeru.
IP splošno pojasnjuje, da se po mnenju IP na oglasni deski, ki je dostopna tako lastnikom kot tudi obiskovalcem večstanovanjske stavbe, načeloma lahko objavi seznam posameznih stanovanjskih enot in število uporabnikov teh enot, ki ne vsebuje številke stanovanjske enote ali kakšnega drugega podatka, s pomočjo katerega bi bilo mogoče ugotoviti, na katero konkretno stanovanjsko enoto se podatki nanašajo. Seznam, iz katerega so razvidne tudi številke posameznih enot oziroma je iz njega razvidno, na katero konkretno stanovanjsko enoto se podatki nanašajo, pa je dopustno izobesiti na oglasni deski, ki ni dostopna tretjim osebam oziroma obiskovalcem, ki vstopajo v večstanovanjsko zgradbo (npr. na oglasni deski v prostorih, kjer se odvijajo zbori lastnikov, ali drugih skupnih prostorih, do katerih imajo dostop samo etažni lastniki).
IP sklepno pojasnjuje, da dodatne informacije in praktične napotke v zvezi z varstvom osebnih podatkov pri upravljanju večstanovanjskih stavb lahko najdete v Smernicah za upravnike večstanovanjskih stavb, ki jih je izdal IP in so dosegljive na spletni strani IP:
https://www.ip-rs.si/fileadmin/user_upload/Pdf/smernice/Smernice_za_upravnike_vecstanovanjskih_stavb.pdf
 
 
S spoštovanjem.
 
 
Pripravil:
Matej Sironič,                                                  
Svetovalec pooblaščenca
za varstvo osebnih podatkov
 
 
Mojca Prelesnik, univ. dipl. prav.,
Informacijska pooblaščenka
 
 
