

Posredovanje podatkov o javnih uslužbencih
+
-


Datum: 06.02.2019
Številka: 0712-1/2019/55

Kategorije: Delovna razmerja, Obdelava OP javnih uslužbencev in funkcionarjev
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da javni uslužbenec upravne enote zaproša za podatke o dodatku za povečan obseg dela v letu 2018 po posameznem javnem uslužbencu ter za podatek o oceni redne delovne uspešnosti za leto 2017 za tri javne uslužbence. Zanima vas ali mu lahko zahtevane podatke posredujete, glede na to, da vsebujejo osebne podatke brez soglasja javnih uslužbencev na katere se zahtevek nanaša.
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Glede na določbe 1. alineja tretjega odstavka 6. člena Zakona o dostopu do informacij javnega značaja, (Uradni list RS, št. 51/06 – uradno prečiščeno besedilo, 117/06 – ZDavP-2, 23/14, 50/14, 19/15 – odl. US, 102/15 in 7/18), podatki, ki so v zvezi z delovnim razmerjem javnih uslužbencev, predstavljajo prosto dostopne informacije javnega značaja. Ob tem pa IP opozarja tudi na določbo prvega odstavka 38. člena Zakona o sistemu plač v javnem sektorju, ki določa, so plače v javnem sektorju javne, pri čemer so javnosti dostopni podatki o delovnem mestu, nazivu ali funkciji, o osnovnih plačah, o dodatkih ter delu plače za delovno uspešnost, razen dodatka za delovno dobo.
V zvezi z vašim vprašanjem predlagamo, da si preberete tudi že izdana mnenja IP, ki se nanašajo na objavo osebnih podatkov javnih uslužbencev, npr. št. 0712-1/2017/811, št. 0712-952/2007/2 in št. 0712-2/2009/1061. Navedena mnenja so objavljena na spletni strani IP https://www.ip-rs.si/vop/.
Dokončno presojo, ali so v konkretnem primeru na podlagi določb ZDIJZ zahtevani podatki, javno dostopni, pa boste morali na podlagi pojasnjenih izhodišč opraviti sami. IP lahko takšno presojo namreč opravi le v okviru pritožbenega postopka po ZDIJZ ali inšpekcijskega postopka po predpisih o varstvu osebnih podatkov. Pri tem pa IP še pojasnjuje, da navedene zakonske podlage za posredovanje (obdelavo) osebnih podatkov ostajajo v veljavi tudi po sprejetju Splošne uredbe.
Lep pozdrav,
Mojca Prelesnik, univ. dipl. prav.,
informacijska pooblaščenka
Pripravila:
Maja Wondra, univ. dipl. prav.,svetovalka IP
