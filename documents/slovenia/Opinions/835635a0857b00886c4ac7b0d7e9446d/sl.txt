

Posredovanje zdravstvene dokumentacije ZZZS
+
-


Datum: 15.04.2020
Številka: 07121-1/2020/625

Kategorije: Posebne vrste, Uradni postopki, Zavarovanje osebnih podatkov, Zdravstveni osebni podatki
                        Pri Informacijskem pooblaščencu (IP) smo dne 15. 4. 2020 prejeli več vprašanj v zvezi z zahtevo ZZZS (zdravstvena komisija), da mu pošljete določeno zdravstveno dokumentacijo po e-pošti, ker je v teku pritožbeni postopek zaradi bolniškega staleža. Zanima vas tudi, v kakšnem roku lahko pričakujete rešitev pritožbe.   Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.1. Zahtevano zdravstveno dokumentacijo lahko pošljete ZZZS-ju sami tudi prek e-pošte, pri čemer vam priporočamo, da skenirano priponko šifrirate s pomočjo primernih programskih orodij ter ZZZS posredujete geslo za dešifriranje po ločeni poti. ZZZS sicer lahko zahteva, da mu zavarovanec posreduje zdravstvene podatke po e-pošti, vendar mora hkrati omogočiti, da se zavarovanec posluži tudi drugih načinov varnega posredovanja podatkov (osebno, klasična pošta, posredno prek izbranega osebnega zdravnika). Če zavarovanec zahtevane zdravstvene dokumentacije ne posreduje, ima ZZZS zakonsko podlago, da relevantno zdravstveno dokumentacijo pridobi sam neposredno od izbranega osebnega zdravnika. 2. IP ni pristojen za dajanje pojasnil glede rokov za odločanje v zadevah iz pristojnosti ZZZS.O b r a z l o ž i t e v:Glede šifriranja (kriptiranja) posebnih kategorij osebnih podatkov (npr. zdravstveni podatki) pri prenosu prek e-pošte je na spletni strani IP že na voljo več mnenj, na primer št. 0712-1/2011/2, 0712-1/2018/707 in 0712-8/2010/2.Obveznost šifriranja ne velja, če je pošiljatelj zdravstvenih podatkov posameznik, na katerega se podatki nanašajo. Ne sme pa uporabnik podatkov (npr. ZZZS) zahtevati od posameznika posredovanja zdravstvenih podatkov le po e-pošti (ker vsi nimajo možnosti za šifriranje priponk), pač pa mu mora omogočiti več alternativ za varno pošiljanje zdravstvenih podatkov. Za pošiljatelja – zavarovanca, ki bi rad zdravstvene podatke posredoval na varen način, je na voljo enostavna rešitev prek programa 7-ZIP, ki omogoča kriptranje priponk v e-sporočilih. V tem primeru mora prejemnik od pošiljatelja prejeti tudi geslo za dešifriranje.Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
