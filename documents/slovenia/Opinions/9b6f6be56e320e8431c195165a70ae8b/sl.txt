

Pošta na stari naslov
+
-


Datum: 05.08.2021
Številka: 07121-1/2021/1385

Kategorije: Stanovanjsko in nepremičninsko pravo, Pravica do popravka
                        Informacijski pooblaščenec (v nadaljevanju IP) prejel vaše zaprosilo za mnenje, v katerem pojasnjujete, da že več kot eno leto ne živite v določenem stanovanju, pošto pa še naprej prejemate v nabiralnik. Tudi upravnik večstanovanjske stavbe vam še naprej pošilja pošto na ta naslov oziroma objavi na oglasni deski, četudi ste ga obvestili, da vas tam ni več in ste podali začasni naslov in e-naslov. Posledično ne veste, kdaj potekajo zbori lastnikov večstanovanjske stavbe. Prosite nas za pomoč. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Na podlagi člena 16 Splošne uredbe o varstvu podatkov ima vsak posameznik pravico do popravka, ki mu omogoča, da pri upravljavcu doseže, da ta brez nepotrebnega odlašanja popravi netočne ali neažurne podatke v zvezi z njim in dopolni nepopolne osebne podatke, vključno s predložitvijo dopolnilne izjave. Prav tako je upravljavec dolžan netočne ali nepopolne podatke izbrisati. IP vam svetuje, da pri upravljavcih podatkov (torej pošiljateljih računov in pri upravniku) uveljavljate pravico do popravka in torej pisno zahtevate, da popravijo neažuren podatek o vašem naslovu.  V primeru zavrnilnega pisnega obvestila oziroma če upravljavec v enem mesecu na zahtevo ne odgovori, lahko pri IP vložite pritožbo (ob tem priložite svojo pisno zahtevo). Svetujemo vam, da tudi pri upravni enoti uredite, da se vam pisanja vročajo na pravi naslov. Več informacij o pravici do popravka lahko najdete na naši spletni strani: https://tiodlocas.si/zelim-popraviti-netocne-podatke/, o postopku uveljavljanja pravice pa na strani: https://tiodlocas.si/kako-uveljavim-svoje-pravice/.
 
V zvezi z neodzivnostjo upravnika vam svetujemo, da v politiki zasebnosti upravljavca preverite kontaktne podatke.
 
Glede obveščanja o zboru lastnikov večstanovanjske stavbe vas IP napotuje na zakonodajo, ki ureja odnose med etažnimi lastniki in upravniki večstanovanjskih stavb. Navedeno materijo ureja Stanovanjski zakon (Uradni list RS, št. 69/03, s spremembami in dopolnitvami; v nadaljevanju SZ-1), ki v 36. členu določa, da se zbor lastnikov skliče s pisnim vabilom vsaj 14 dni pred zborom. Vabilo pusti upravnik vsakemu etažnemu lastniku v hišnem predalčniku posameznega etažnega lastnika in objavi na oglasni deski ali na mestu, dostopnem vsem etažnim lastnikom. Na zahtevo etažnega lastnika, ki v večstanovanjski stavbi ne prebiva, mu upravnik vabilo pošlje po elektronski pošti. Organ, ki je pristojen za nadzor nad spoštovanjem SZ-1 je stanovanjska inšpekcija. V primeru kršitev navedene zakonodaje se lahko obrnete nanjo. IP pojasnjuje, da ni pristojen za nadzor nad spoštovanjem stanovanjskega prava, temveč zgolj za vprašanja glede obdelave osebnih podatkov.
 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP
