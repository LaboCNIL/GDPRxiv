

Dostop do osebnih podatkov iz podpisne liste neveljavne pogodbe
+
-


Datum: 04.01.2022
Številka: 07121-1/2021/2627

Kategorije: Pravne podlage, Stanovanjsko in nepremičninsko pravo
                        Na e-naslov Informacijskega pooblaščenca (v nadaljevanju IP) ste posredovali e-sporočilo, v katerem navajate, da iz smernic IP za upravnike večstanovanjskih stavb izhaja, da 53. člen SZ-1 določa, da se razmerja med etažnimi lastniki in upravnikom uredijo s pogodbo o opravljanju upravniških storitev, ki lahko, poleg pooblastil iz 50. člena tega zakona, določi za upravnika še druge pravice in obveznosti. Pogodba o opravljanju upravniških storitev je sklenjena, ko jo podpišejo upravnik in toliko etažnih lastnikov, kot je potrebno za sprejem sklepa o določitvi upravnika. To pomeni, da je za veljavnost navedene pogodbe v skladu s 25. členom SZ-1 potreben podpis oziroma soglasje solastnikov, ki imajo več kot polovico solastniških deležev. Da bi bilo mogoče preveriti veljavnost takšne pogodbe, je zato nujno potrebno, da je njen sestavni del tudi seznam lastnikov stanovanj, tj. ime in priimek, velikost stanovanja in solastniški delež vsakega etažnega lastnika na skupnih delih, kot je določeno v 106. členu SPZ. Ker pogodba o opravljanju upravniških storitev predstavlja pogodbeni odnos med vsemi etažnimi lastniki in upravnikom, so seveda vsi etažni lastniki kot sopogodbeniki upravičeni do podatkov, tudi osebnih, ki so navedeni oziroma, ki so sestavni del te pogodbe. Do slednjih podatkov so etažni lastniki upravičeni na podlagi SZ-1, kakor tudi na podlagi drugega odstavka 10. člena ZVOP-1, saj je tovrstna obdelava osebnih podatkov potrebna in primerna za izvedbo pogajanj za sklenitev pogodbe in za izpolnjevanje pogodbe. IP dodaja, da so etažni lastniki večstanovanjske stavbe upravičeni tudi do pridobitve tistih pogodb, ki jih je v imenu in za račun etažnih lastnikov sklenil upravnik, in se posledično nanašajo na vsakega posameznega etažnega lastnika.  
Sprašujete nas, ali lahko posamezen etažni lastnik pridobi osebne podatke drugih etažnih lastnikov, ki so podpisali pogodbo o upravljanju, tudi če ta pogodba ni več veljavna in je pogodbo podpisala etažna lastnica, ki je pravna prednica vašega stanovanja in ali lahko od upravnika zahtevate, da vam posreduje kdo je leta 1994/95 podpisal pogodbo? 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Ker ste že sami navedli pojasnila IP glede pravice dostopa do osebnih podatkov podpisnikov veljavne pogodbe o upravljanju večstanovanjske stavbe, vam pojasnjujemo, da pravne podlage za pridobivanje osebnih podatkov nekdanjih lastnikov stanovanja pri upravniku, v Splošni uredbi kot tudi v področnih predpisih, ki urejajo upravljanje večstanovanjskih stavb, načeloma ni. Morda bi bili upravičeni do obravnavanih osebnih podatkov lahko v primeru, da bi bile okoliščine, ne glede na neveljavnost pogodbe, ki je bila sklenjena z nekdanjim upravnikom, povezane z obveznostmi, ki so se prenesle na novega upravnika. Ker v svojem vprašanju niste pojasnili namena obdelave osebnih podatkov oz. tega, zakaj želite pridobiti obravnavano podpisno listo, vam obsežnejšega odgovora ne moremo posredovati.
 
Lep pozdrav,
 
                                                                                    Mojca Prelesnik
                                                                                    informacijska pooblaščenka
 
Pripravila:
mag. Tanja SLAK
država nadzornica za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
