

Pridobitev obdukcijskega zapisnika s strani zavarovalnice
+
-


Datum: 03.06.2020
Številka: 07120-1/2020/393

Kategorije: Pravne podlage, Pridobivanje OP iz zbirk, Zavarovalništvo, Zdravstveni osebni podatki
                        Pri Informacijskem pooblaščencu (IP) smo dne 1. 6. 2020 prejeli vaše vprašanje, ali je zavarovalnica upravičena do pridobitve kopije celotnega obdukcijskega zapisnika zaradi obravnave zahtevka za izplačilo zavarovalnine za primer smrti. Običajno zavarovalnicam pošljete le prvo in zadnjo stran takega zapisnika.  Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Ker IP v konkretnem primeru ne pozna konkretnega dejanskega stanja glede zavarovalnega primera in zavarovalnih pogojev ter okoliščin v zvezi s tem (te informacije ima le zavarovalnica), in ker se lahko na konkretni ravni do problema opredeli šele v inšpekcijskem postopku, je mnenje lahko le splošno oziroma pogojno.Zavarovalnica je lahko upravičena do celotnega obdukcijskega zapisnika, če je celotna vsebina pomembna za presojo zavarovalnega primera.O b r a z l o ž i t e v:Res je, da je zavarovalnica, na podlagi ZZavar-1 in v zvezi z načelom sorazmernosti (načelo najmanjšega obsega podatkov iz Splošne uredbe o varstvu podatkov ne velja za umrle, je pa po vsebini približno enako) praviloma upravičena do pridobitve relevantnih delov zdravstvene dokumentacije oziroma do posameznih podatkov. Če je za zavarovalnico pomemben na primer le točen čas smrti ali alkoholiziranost ob smrti, potem ni upravičena do celotnega obdukcijskega zapisnika. Vendar v nekaterih primerih ni možno izključiti upravičenosti do celotne zdravstvene dokumentacije (npr. do celotnega zdravstvenega kartona) ali posameznih dokumentov v celoti. Razlog je v tem, da je možno, da so vsi dokumenti ali določen dokument v celoti relevantni za dosego namena seznanitve, če to narekujejo okoliščine konkretnega primera, na primer vrsta zavarovanja, vsebina zavarovalnih pogojev, posledice za zavarovanca, zavarovalca in upravičenca iz zavarovanja, zatrjevani dejanski stan, ugotovljeni dejanski stan, sum na zavarovalniško goljufijo itd.Zato mora biti zahteva zavarovalnice ustrezno obrazložena (s konkretiziranim namenom), da lahko izvajalec zdravstvene dejavnosti presodi, do kakšnega obsega bo zavarovalnici omogočil razkritje zdravstvene dokumentacije.Dodatni argument za pridobitev celotnega dokumenta je tudi njegova verodostojnost, ki je večja, če je zavarovalnici na voljo celotni dokument.Primerljivo stališče lahko najdete tudi v mnenju IP št. 0712-1/2019/641, ki je dostopno na spletni strani IP.Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
