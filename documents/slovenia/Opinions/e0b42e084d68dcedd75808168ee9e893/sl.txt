

Posredovanje ZZZS številke delodajalcu
+
-


Datum: 01.02.2022
Številka: 07121-1/2022/109

Kategorije: Delovna razmerja, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da je delodajalec zahteval, da mu posredujete številko ZZZS kartice. Zdi se vam, da za to nima pravne podlage. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
IP vas napotuje na mnenje, ki bi vam lahko bilo v pomoč v danem primeru:

Zahteve delodajalca po posredovanju številke ZZZS kartice, št. 07121-1/2021/984, z dne 27. 5. 2021: https://www.ip-rs.si/mnenja-gdpr/zahteve-delodajalca-po-posredovanju-številke-zzzs-kartice.

 
Kakor izhaja iz navedenega mnenja, lahko delodajalec upoštevajoč določbe ZDR-1 osebne podatke delavca obdeluje samo, če ima za to podlago v zakonu ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. Ob tem IP poudarja, da mu ni znan zakon, ki bi delodajalcu dajal splošno pravno podlago za posredovanje številke ZZZS kartice, zato bi se na opisani način osebne podatke delavce lahko obdelovalo le, če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. Pri tem so mišljene pravic in obveznosti obeh, tako delavca kot delodajalca. Delodajalec mora natančno izkazati, zakaj je potrebna takšne obdelava osebnih podatkov delavca.
 
Delodajalec je prav tako dolžan upoštevati načelo najmanjšega obsega podatkov, kar pomeni, da lahko obdeluje le tiste osebne podatke delavca, ki so ustrezni, relevantni in omejeni na to, kar je potrebno za namene, za katere se obdelujejo. Z drugimi besedami to pomeni, da v kolikor lahko delodajalec brez vašega posredovanja podatka o vaši ZZZS številki obračuna nadomestilo zaradi začasne odsotnosti in pridobi potrdilo o upravičeni zadržanosti od dela iz portala eVEM, v takem primeru (v kolikor ne obstaja ustrezna zakonska določba) pravne podlage za obdelavo vaše ZZZS številke po vsej verjetnosti nima.
 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                  
                                                                                                informacijska pooblaščenka
 
Pripravila: Neja Domnik, mag. prav.,
asistentka svetovalca pri IP                                           
