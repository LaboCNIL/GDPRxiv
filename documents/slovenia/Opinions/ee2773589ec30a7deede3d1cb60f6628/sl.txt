

Letno poročilo o porabi toplote za večstanovanjske stavbe
+
-


Datum: 08.07.2022
Številka: 07121-1/2022/763

Kategorije: Definicija OP, Stanovanjsko in nepremičninsko pravo
                        Informacijski pooblaščenec (v nadaljevanju: IP) je po e-pošti prejel vaše zaprosilo za mnenje. Navajate, da ste kot upravnik določenih večstanovanjskih stavb v skladu s 24. členom Pravilnika o načinu delitve in obračunu stroškov za toploto v stanovanjskih in drugih stavbah z več posameznimi deli pripravili letno poročilo o porabi ogrevanja oz. toplote za posamezne dele stavb. Skladno s tretjim odstavkom 24. člena tega pravilnika, takšno poročilo ne sme vsebovati osebnih podatkov. Pošiljate nam pripravljen osnutek takšnega poročila, ki bo objavljen na oglasni deski posamezne večstanovanjske stavbe. Sprašujete, ali priloženo poročilo vsebuje osebne podatke ter za navodilo o tem, kako sestaviti oz. ravnati s poročilom, da se izognete razkritju osebnih podatkov in da hkrati upoštevate določbe pravilnika.
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Konkretne obdelave osebnih podatkov lahko IP presoja zgolj v okviru inšpekcijskega postopka. Kadar upravljavec obdeluje osebne podatke, mora imeti za obdelavo primerno pravno podlago skladno s prvim odstavkom 6. člena Splošne uredbe. V zvezi z letnim poročilom o porabi in stroških za toploto je pravna podlaga Pravilnik o načinu delitve in obračunu stroškov za toploto v stanovanjskih in drugih stavbah z več posameznimi deli (v povezavi s (c) točko prvega odstavka 6. člena Splošne uredbe). 
 
O b r a z l o ž i t e v:
 
Pri tem IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Konkretnega dokumenta zunaj inšpekcijskega postopka tako ne moremo komentirati, v okviru nezavezujočega mnenja pa vam podajamo zgolj splošne usmeritve oz. napotila. 
 
Uvodoma pojasnjujemo, da mora biti za vsako obdelavo osebnih podatkov (tako zbiranje, kot npr. tudi za objavo ali posredovanje tretjim osebam) podana ustrezna pravna podlaga skladno s prvim odstavkom 6. člena Splošne uredbe. Za zasebni sektor so pravne podlage naslednje:
 
- privolitev (točka (a)),
- sklenitev ali izvajanje pogodbe (točka (b)),
- zakon (točka (c)),
- zaščita življenjskih interesov posameznika (točka (d)) ali
- zakoniti interesi, za katere si prizadeva upravljavec (točka (f)).
 
Kot navajate tudi sami, 23. in 24. člen Pravilnika o načinu delitve in obračunu stroškov za toploto v stanovanjskih in drugih stavbah z več posameznimi deli (Uradni list RS, št. 82/15, 61/16 in 158/20 – ZURE, v nadaljevanju: pravilnik) določata (minimalno) vsebino letnega poročila o porabi in stroških za toploto ter način objave poročila (na oglasni deski). V poročilu morajo biti tako navedeni vsaj:
 
- začetek in konec obravnavanega enoletnega obdobja;
- ogrevana površina vseh posameznih delov stavbe, ogrevana površina posameznih delov stavbe in delež ogrevane površine posameznih delov stavbe;
- število uporabnikov stavbe, število uporabnikov posameznih delov stavbe, delež števila uporabnikov posameznih delov stavbe;
- skupna poraba toplote oziroma goriva za celotno stavbo, prikazana ločeno za ogrevanje in za pripravo tople vode;
- cena toplote oziroma goriva;
- skupni stroški za toploto oziroma gorivo stavbe, razdeljeni na stroške za ogrevanje in stroške za pripravo tople vode;
- delež stroškov za toploto oziroma gorivo posameznih delov stavbe, razdeljen za ogrevanje in za pripravo tople vode;
- stroški za toploto oziroma gorivo posameznih delov stavbe, razdeljeni na stroške za ogrevanje in stroške za pripravo tople vode;
- indeks porabe toplote oziroma goriva za ogrevanje in pripravo tople vode za celotno stavbo.
 
Letno poročilo skladno s tretjim odstavkom 24. člena pravilnika ne sme vsebovati osebnih podatkov.
 
Pojasnjujemo, da pomeni osebni podatek katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika (1. točka 4. člena Splošne uredbe).
 
Kot je IP v mnenjih že večkrat poudaril, lahko glede na to, da je osebni podatek katerikoli podatek, ki se nanaša na posameznika, tudi številka stanovanja (ali npr. številka posameznega dela stavbe) predstavlja osebni podatek, če vemo, na katerega etažnega lastnika se nanaša. Enako velja za podatke o velikosti stanovanja ter podatke o stroških ogrevanja in porabi tople vode, če so ti vezani na določeno stanovanje in/ali lastnika. Za obdelavo osebnih podatkov pa je potrebno imeti pravno podlago skladno s prvim odstavkom 6. člena Splošne uredbe. V primeru objave letnega poročila o porabi in stroških za toploto je to zgoraj citirani pravilnik (v povezavi s (c) točko prvega odstavka 6. člena Splošne uredbe), ki določa minimalne sestavine poročila, poleg navedenih pa torej ne sme vsebovati (drugih) osebnih podatkov. Ne glede na določilo pravilnika, navedeni podatki iz 24. člena pravilnika lahko torej predstavljajo osebne podatke, ki jih je treba tudi primerno zavarovati (npr. preprečiti seznanitev s strani tretjih oseb), npr. z objavo na oglasni deski, ki ni dostopna tretjim osebam.
 
Več o obdelavi osebnih podatkov v večstanovanjskih stavbah pa lahko preberete v Smernicah za upravnike večstanovanjskih stavb, ki so dostopne na: https://www.ip-rs.si/fileadmin/user_upload/Pdf/smernice/Smernice_za_upravnike_vecstanovanjskih_stavb.pdf. Več informacij o obdelavi osebnih podatkov pri delitvah stroškov ogrevanja lahko poiščete v že izdanih mnenjih IP, ki so objavljena na www.ip-rs.si/vop, npr. v mnenju  št. 0712-1/2016/2150 z dne 24.10.2016 in mnenju št. 0712-1/2019/502 z dne 6.3.2019. 
 
V upanju, da vam bodo naša napotila v pomoč, vas lepo pozdravljamo.
                                                                                             
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
