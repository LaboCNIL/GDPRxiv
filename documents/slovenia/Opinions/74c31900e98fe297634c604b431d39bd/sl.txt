

Nestrinjanje dedičev z objavo
+
-


Datum: 20.07.2021
Številka: 07121-1/2021/1274

Kategorije: Privolitev, Pravne podlage, OP umrlih
                        Informacijski pooblaščenec (v nadaljevanju: IP) je prejel vaše zaprosilo za mnenje glede zakonitosti objave krajše biografije o vašem pokojnem očetu. Navajate, da se z objavo ne strinjate, saj da je napisana na žaljiv način. Zanima vas, kako lahko dosežete umik takšne objave.
 
Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
 
 
IP pojasnjuje, da varstvo osebnih podatkov umrlih posameznikov na splošno ureja 23. člen ZVOP-1. Ta v prvem odstavku določa, da lahko upravljavec osebnih podatkov podatke o umrlem posamezniku posreduje samo tistim uporabnikom osebnih podatkov, ki so za obdelavo osebnih podatkov pooblaščeni z zakonom. Ne glede na to določbo pa upravljavec osebnih podatkov podatke o umrlem posamezniku posreduje osebi, ki je po zakonu, ki ureja dedovanje, njegov zakoniti dedič prvega ali drugega dednega reda, če za uporabo osebnih podatkov izkaže pravni interes, umrli posameznik pa ni pisno prepovedal posredovanja teh osebnih podatkov.
V zvezi z vašim vprašanjem sta bistveni zlasti določili tretjega in četrtega odstavka istega člena ZVOP-1. Tretji odstavek določa, da, če zakon ne določa drugače, lahko upravljavec osebnih podatkov podatke iz prejšnjega odstavka posreduje tudi katerikoli drugi osebi, ki namerava te podatke uporabljati za zgodovinsko, statistično ali znanstveno-raziskovalne namene, če umrli posameznik ni pisno prepovedal posredovanja teh osebnih podatkov. Če umrli posameznik takšne prepovedi ni podal, lahko osebe, ki so po zakonu, ki ureja dedovanje, njegovi zakoniti dediči prvega ali drugega dednega reda, v skladu s četrtim odstavkom 23. člena ZVOP-1 pisno prepovejo posredovanje njegovih podatkov, če zakon ne določa drugače.
IP v okviru mnenja ne more presojati zakonitosti konkretne objave. Zakonitost objave v konkretnem primeru lahko IP presoja le v konkretnem inšpekcijskem ali drugem ustreznem upravnem postopku.
Pojasnimo lahko, da če so bili podatki objavljeni za zgodovinske, statistično ali znanstveno-raziskovalne namene, lahko glede na četrti odstavek 23. člena ZVOP-1, dediči prvega ali drugega dednega reda pisno prepovejo objavo. Če v takšnem primeru upravičeni dediči posredujejo svojo pisno prepoved upravljavcu osebnih podatkov, upravljavec nima (več) ustrezne pravne podlage za objavo osebnih podatkov.
IP pojasnjuje, da lahko upravljavec osebnih podatkov v konkretnem primeru izkaže tudi zakonitost objave, če je za objavo na primer podana podlaga po drugem zakonu. Kot že navedeno pa IP v okviru mnenja ne more ugotavljati zakonitosti objave v konkretnem primeru.
Dodajamo še, da imajo svojci umrlih oseb tudi pravico do pietete (pravice spomina na umrlega), ki je skladno s sodno prakso varovana v okviru širše pravice do zasebnosti živečih svojcev po 35. členu Ustave RS (npr. Sklep Vrhovnega sodišča II Ips 428/96). Kadar posameznik meni, da je poseženo v njegovo pravico do pietete, ima skladno s 134. členom Obligacijskega zakonika pravico zahtevati od sodišča ali drugega pristojnega organa, da odredi prenehanje dejanja, s katerim se krši nedotakljivost človekove osebnosti, osebnega in družinskega življenja ali kakšna druga osebnostna pravica, da prepreči tako dejanje ali da odstrani njegove posledice.
 
Lep pozdrav,
 
 
 
Pripravil:
Anže Novak,
Svetovalec pooblaščenca za preventivo
 
Mojca Prelesnik, univ. dipl. prav.,
Informacijska pooblaščenka
