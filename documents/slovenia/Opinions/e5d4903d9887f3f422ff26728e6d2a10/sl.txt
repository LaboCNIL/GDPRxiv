

Snemanje voznika med vožnjo
+
-


Datum: 22.12.2019
Številka: 0712-1/2019/2831

Kategorije: Delovna razmerja, Video in avdio nadzor
                        Informacijski pooblaščenec (v nadaljevanju: IP) je prejel vaš dopis, v katerem nas prosite za mnenje glede zahteve enega od vaših naročnikov po montaži kamere v kabino kamiona, ki bi snemala voznika med vožnjo. Zanima vas, ali je to dovoljeno oz. zakonito. Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP uvodoma pojasnjuje, da je videonadzor na delovnem mestu urejen v 77. členu ZVOP-1 in je dovoljen samo v izjemnih primerih. 77. člen ZVOP-1 določa: (1) Izvajanje videonadzora znotraj delovnih prostorov se lahko izvaja le v izjemnih primerih, kadar je to nujno potrebno za varnost ljudi ali premoženja ali za varovanje tajnih podatkov ter poslovne skrivnosti, tega namena pa ni možno doseči z milejšimi sredstvi. (2) Videonadzor se lahko izvaja le glede tistih delov prostorov, kjer je potrebno varovati interese iz prejšnjega odstavka. (3) Prepovedano je izvajati videonadzor v delovnih prostorih izven delovnega mesta, zlasti v garderobah, dvigalih in sanitarnih prostorih. (4) Zaposleni morajo biti pred začetkom izvajanja videonadzora po tem členu vnaprej pisno obveščeni o njegovem izvajanju. (5) Pred uvedbo videonadzora v osebi javnega ali zasebnega sektorja se mora delodajalec posvetovati z reprezentativnim sindikatom pri delodajalcu. (6) Na področju obrambe države, obveščevalno-varnostne dejavnosti države in varovanja tajnih podatkov se ne uporabljata četrti in peti odstavek tega člena.Po določbi 1. odstavka 77. člena ZVOP-1 je možno opravljanje videonadzora znotraj delovnih prostorov le v izjemnih primerih, kadar je to nujno potrebno zaradi varnosti ljudi ali premoženja, ali pa, če je treba varovati tajne podatke stopenj tajnosti tajno ali strogo tajno ter poslovno skrivnost, teh namenov pa ni možno doseči z milejšimi sredstvi. Posledično mora izvajalec videonadzora v vsakem primeru izrecno ugotoviti, ali obstaja milejši ukrep, ki bi omogočal, da zaposleni ne bi bili podvrženi snemanju, torej, ali je uvedba videonadzora zares sorazmerna v ožjem smislu. Iz vašega dopisa ni razvidno, zakaj naj bi bila uvedba videonadzora dejansko nujna in ali obstajajo milejši ukrepi. Če ti ostri pogoji niso izpolnjeni, kar bo na splošno za snemanje voznikov težko izkazati, če ne gre res za neke posebne situacije, potem uvedba videonadzora ne bo zakonita.Dodatne informacije o videonadzoru najdete v smernicah o videonadzoru, ki so dostopne na:https://www.ip-rs.si/fileadmin/user_upload/Pdf/smernice/Smernice_o_videonadzoru_web.pdfS spoštovanjem,Mojca Prelesnik, univ. dipl. prav.,Informacijska pooblaščenkaPripravil:                                                                                                                                mag. Andrej Tomšič, namestnik informacijske pooblaščenke 
