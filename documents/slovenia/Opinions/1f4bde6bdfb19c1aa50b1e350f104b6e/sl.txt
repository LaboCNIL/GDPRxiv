

Hramba podatkov o dolžništvu s strani zavarovalnice
+
-


Datum: 26.07.2021
Številka: 07121-1/2021/1327

Kategorije: Pravne podlage, Zavarovalništvo
                        Informacijski pooblaščenec (v nadaljevanju IP) je dne 12. 7. 2021 prejel vaš elektronski dopis, v katerem navajate, da ste pred več kot osmimi leti imeli osebni stečaj, kjer ste imeli tudi odpust obveznosti. V dopisu navajate, da vas imajo pri konkretni zavarovalnici še vedno v interni bazi zapisanega kot dolžnika, čeprav je vaš Sisbon čist. IP prosite za mnenje, če je ravnanje zavarovalnice, kjer vas imajo še vedno zapisanega v interni bazi, zakonito?
 
***
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov  (v nadaljevanju ZVOP-1) ter 2. člena Zakona o informacijskem pooblaščencu  (v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka zakonitosti konkretnih obdelav osebnih podatkov ne more presojati. Zato vam posredujemo splošne informacije o možnih pravnih podlagah v vašem primeru.
 
Uvodoma vas napotujemo na že izdana mnenja IP, kjer smo odgovarjali na podobno oz. isto vprašanje, kot je vaše glede obdelave osebnih podatkov s strani zavarovalnic ter možnostjo popravka osebnih podatkov:

mnenje št. 0712-1/2019/2228, z dne 1. 10. 2019
mnenje št. 0712-1/2019/1583, z dne 2. 7. 2021
mnenje št. 0712-1/2019/1011, z dne 5. 2019

 
IP na kratko pojasnjuje, izhajajoč iz mnenja št. 0712-1/2019/2228, z dne 1. 10. 2019, da imajo skladno z zakonodajo zavarovalnice pravno podlago za pridobivanje in obdelavo osebnih podatkov v obsegu in za namene, kot to določa ZZavar-1. Zavarovalnice tako lahko pridobivajo osebne podatke, ki jih potrebujejo za obravnavo konkretnega primera, upoštevajoč namene posamezne zbirke. Ob tem je treba upoštevati načelo najmanjšega obsega podatkov, ki določa, da morajo biti pod pogojem, da obstaja pravna podlaga, osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo. Navedeno načelo pomeni, da je treba obdelovati samo toliko osebnih podatkov, kolikor je nujno potrebno za izvrševanje zakonitih pristojnosti, nalog ali obveznosti.
Od zavarovalnice lahko vedno zahtevate seznanitev z lastnimi osebnimi podati (na podlagi 15. člena Splošne uredbe) in jih v tem okviru prosite za informacije, na kateri pravni podlagi in za kateri namen obdelujejo vaše osebne podatke. V kolikor boste ocenili, da zavarovalnica hrani vaše osebne prekomerno pa lahko vedno zahtevate popravek (netočnih) oziroma izbris osebnih podatkov, za katere ni (več) pravne podlage za obdelavo. V primeru zavrnitve ali molka zavarovalnice na te vaše zahteve imate v vseh primerih možnost pritožbe k IP. Več o pravicah posameznika najdete na: https://tiodlocas.si/ in na: https://www.ip-rs.si/varstvo-osebnih-podatkov/pravice-posameznika/
IP tudi poudarja, da v okviru ne zavezujočega mnenja ne more presojati, ali so v konkretnem primeru, za konkreten namen in podatke izpolnjeni navedeni pogoji za obdelavo podatka in njegovo posredovanje. To je namreč naloga upravljavca. Konkretno presojo zakonitosti obdelave v posameznem primeru pa lahko IP opravi le v okviru inšpekcijskega ali upravnega postopka.
V upanju, da vam bo naš odgovor v pomoč, vas lepo pozdravljamo,
                                               
Mojca Prelesnik, univ. dipl. prav.,
informacijska pooblaščenka
