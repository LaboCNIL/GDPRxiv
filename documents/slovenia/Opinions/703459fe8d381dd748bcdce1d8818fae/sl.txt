

Posredovanje podatkov o družinskih razmerjih z osebnimi asistenti CSD
+
-


Datum: 23.02.2021
Številka: 07121-1/2021/358

Kategorije: Pravne podlage
                        Informacijski pooblaščenec RS (v nadaljevanju IP) je prejel vaše zaprosilo za mnenje. Navajate, da ste kot izvajalka osebne asistence (v skladu z Zakonom o osebni asistenci (Uradni list RS, št. 10/17, 31/18; v nadaljevanju: ZOA) od koordinatorja invalidskega varstva pri CSD prejeli obrazec za letno poročilo o uporabnikih, pri čemer je treba v poročilo navesti tudi sorodstveno razmerje med osebnim asistentom in posameznim uporabnikom. Obrazec ste kot osebna asistentka dolžni izpolniti na podlagi 17. člena ZOA.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem.
 
 
Pojasnjujemo, da je IP na vprašanje podobno vašemu že odgovoril v mnenju: Posredovanje podatkov o družinskih razmerjih MDDSZ, št. 0712-1/2019/1616, z dne 4.07.2019, ki je dostopno na spletni strani IP.
 
Iz mnenja v bistvu izhaja, da ZOA ne zagotavlja pravne podlage za zbiranje podatka o sorodstvenih razmerjih med osebnimi asistenti in uporabniki.
 
Ob tem je IP preveril tudi določbe v zvezi s poročanjem CSD. Po drugem odstavku 17. člena ZOA, minister določi vsebino in način poročanja o izvajanju osebne asistence. Pravilnik o osebni asistenci (Uradni list RS, št. 57/18, 13/19 in 128/20), ki je po poznavanju IP edini podzakonski akt na področju osebne asistence, pa ne določa, da bi morali izvajalci osebne asistence sporočati tudi podatke o sorodstvenih vezeh z uporabniki.
 
IP meni, da bi teoretično sicer lahko obstajala druga pravna podlaga v skladu s členom 6(1) Splošne uredbe in 9. členom ZVOP-1, ki pa ni razvidna iz prej omenjene zakonodaje. Ob tem velja poudariti, da za obdelave osebnih podatkov v javnem sektorju praviloma velja, da mora obdelavo osebnih podatkov in osebne podatke predpisovati zakon (prvi odstavek 9. člen ZVOP-1).
 
Dodajamo še, da je podatek o sorodstveni vezi med osebnim asistentom in uporabnikom osebni podatek. Če osebni podatek posredujete CSD na obrazcu, ste odgovorni, da se pred posredovanjem prepričate o obstoju ustrezne pravne podlage. Glede na navedeno predlagamo, da se pred posredovanjem podatkov obrnete na CSD oziroma resorno ministrstvo, da vam utemeljijo, na kateri pravni podlagi v skladu s členom 6(1) Splošne uredbe in 9. členom ZVOP-1 ministrstvo oziroma CSD, zbira podatke o sorodstveni vezi med osebnimi asistenti in uporabniki. 
 
S spoštovanjem,
 
 
Mojca Prelesnik, univ. dipl. prav.
informacijska pooblaščenka
 
Pripravil:
Anže Novak
Svetovalec pooblaščenca za preventivo
 
