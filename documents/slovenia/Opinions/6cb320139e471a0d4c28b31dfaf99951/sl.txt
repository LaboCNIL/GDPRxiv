

Žaljiva obdolžitev po e-pošti in kraja poslovnih evidenc
+
-


Datum: 30.12.2021
Številka: 07121-1/2021/2612

Kategorije: Elektronska pošta
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da kot zasebni tožilec preganjate dva obdolžena zaradi verige elektronskih sporočil z žaljivo in neresnično vsebino, ki naj bi jih obdolžena poslala, omenjate pa tudi krajo poslovnih evidenc. Zaradi nemoči in stiske se obračate na nas in nas prosite za povratno informacijo, predlog, idejo, usmeritev ki bi vam lahko pomagala pri pravični razrešitvi primera.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Pojasnjujemo vam, da se pristojnosti Informacijskega pooblaščenca izvršujejo na dveh temeljnih področjih, in sicer na področju varstva osebnih podatkov in pravice do dostopa do informacij javnega značaja. V povezavi z vašim dopisom ugotavljamo, da se vaš primer ne nanaša na uresničevanje omenjenih dveh pravic. Iz vašega dopisa namreč nismo zaznali, da bi šlo za problem zlorabe osebnih podatkov, torej za obdelavo osebnih podatkov brez zakonite pravne podlage.
 
Ustava Republike Slovenije namreč na področju pravice do zasebnosti varuje več »podpravic«, med drugim bi omenili pravico do komunikacijske zasebnosti (tajnost občil; 37. člen Ustave RS) in pravico do informacijske zasebnosti (varstvo osebnih podatkov; 38. člen Ustave RS). Informacijski pooblaščenec je pristojen nadzorni organ zgolj na področju pravice do varstva osebnih podatkov. Iz vašega dopisa izhaja, da je problem bolj v vsebini poslanih elektronskih sporočil in to z vidika žaljive obdolžitve ter širjenja laži v teh elektronskih sporočilih, kar je po vaših navedbah povzročilo propad vašega podjetja. Problematika žaljive obdolžitve ne sodi v domet pristojnosti Informacijskega pooblaščenca, zato vam pri tem žal ne moremo pomagati.
 
Glede kraje poslovnih evidenc, ki jo omenjate, pa se postavlja vprašanje, ali so vam bili s tem domnevno odtujeni poslovni podatki oziroma celo poslovne tajnosti ali pa je šlo pri tem tudi za morebitno krajo osebnih podatkov. Med osebne podatke sodijo katere koli informacije v zvezi z določenim ali določljivim posameznikom, posameznik pa je seveda le fizična oseba. Pravne osebe nimajo osebnih podatkov, v kolikor pa bi šlo za zlorabo osebnih podatkov, ki se nanašajo na fizične osebe, pa lahko pri IP podate prijavo zaradi kršitve varstva osebnih podatkov. V ta namen smo pripravili obrazec, dostopen na spletni strani https://www.ip-rs.si/obrazci/varstvo-osebnih-podatkov/, obrazec »Prijava kršitve varstva osebnih podatkov (Obrazec ZIN PRIJAVA).« V obrazcu vas povabimo, da domnevno kršitev čim bolj podrobno opišete, in sicer z podrobnim opisom okoliščin dogodka oziroma ravnanja, pri katerem naj bi prišlo do kršitve oziroma zlorabe osebnih podatkov. Zlasti je pomembno, da navedete, zakaj menite, da je prišlo do kršitve, način storitve, katera oseba je to storila, kateri osebni podatki so bili nezakonito obdelovani, posledice kršitve, ali obstajajo kakšni dokazi o kršitvi in podobno.
 
Nadalje vam lahko IP pomaga tudi pri uveljavljanju vaše pravice do seznanitve z lastnimi osebnimi podatki, če bi ugotovili, da želite uveljavljati to svojo pravico. Namen pravice do dostopa do lastnih osebnih podatkov je, da se seznanite z obdelavo svojih osebnih podatkov ter preverite njeno zakonitost. Zahtevo za dostop do osebnih podatkov lahko podate pri katerem koli upravljavcu osebnih podatkov, za katerega vas zanima, kako obdeluje vaše osebne podatke. Tudi tu vam lahko v pomoč pridejo obrazci IP, in sicer obrazec  »Zahteva za seznanitev z lastnimi osebnimi podatki (obrazec SLOP).« Več o pravici do dostopa do osebnih podatkov si lahko preberete na posebnem portalu IP: https://tiodlocas.si/kako-uveljavim-svoje-pravice/.
 
V upanju, da vam je zgornji odgovor pomagal pri razjasnitvi določenih vprašanj, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
