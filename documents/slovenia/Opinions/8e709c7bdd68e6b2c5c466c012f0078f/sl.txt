

Preverjanje pravilnosti podatkov v delovni knjižici
+
-


Datum: 31.07.2020
Številka: 07121-1/2020/1349

Kategorije: Delovna razmerja, Posredovanje OP med upravljavci, Pravne podlage, Pridobivanje OP iz zbirk
                        Informacijski pooblaščenec RS (v nadaljevanju IP) je prejel vaše vprašanje - ali sme delodajalec pridobiti izpis delovne dobe (podatke iz zbirk ZPIZ) za delavce (brez njihovega vedenja ali soglasja in ne iz razlogov po 114. členu ZDR-1) z namenom, da preveri, ali se podatki iz el. izpisa ujemajo s podatki v delovnih knjižicah v fizični obliki? Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. IP v zvezi s tem poudarja, da izven postopka inšpekcijskega nadzora ali drugih ustreznih postopkov, konkretnih obdelav osebnih podatkov ne more presojati. IP pojasnjuje, da mora za obdelavo osebnih podatkov obstajati ustrezna pravna podlaga. Obdelava osebnih podatkov pa je na podlagi določbe 6(1) Splošne uredbe zakonita le in kolikor je izpolnjen vsaj eden od naslednjih pogojev:​​​​​​​(a)    posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; (b)    obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; (c)    obdelava je potrebna za izpolnitev zakonske obveznosti, ki velja za upravljavca; (d)    obdelava je potrebna za zaščito posameznika, na katerega se nanašajo osebni podatki, ali druge fizične osebe; (e)    obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu;  (f)    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. Za posredovanje osebnih podatkov iz matične evidence Zavoda za pokojninsko in invalidsko zavarovanje (v nadaljevanju ZPIZ) določenim subjektom obstajajo zakonske določbe, ki pomenijo pravno podlago za takšno ravnanje ZPIZ. ZPIZ je namreč kot upravljavec iz javnega sektorja zavezan k strožjim merilom glede zakonitosti obdelave osebnih podatkov, kot pa subjekti zasebnega sektorja in mora kot podlago za posredovanje osebnih podatkov iz svoje evidence praviloma zagotoviti ustrezno zakonsko podlago, za namen izvrševanja svoje zakonske pristojnosti.Člen 5(1)(d) Splošne uredbe določa, da so osebni podatki točni in, kadar je to potrebno, posodobljeni; sprejeti je treba vse razumne ukrepe za zagotovitev, da se netočni osebni podatki brez odlašanja izbrišejo ali popravijo ob upoštevanju namenov, za katere se obdelujejo („točnost“); Razumni ukrepi pri delodajalcu za zagotavljanje spoštovanja načela točnosti so na primer: organizacijski ukrepi za preprečevanje napak pri vnosih, preverjanje točnosti podatkov pred vnosi z zahtevanjem dokazil, preprečevanje tveganja nepravilne spremembe ali izbrisa osebnih podatkov, ipd. Takšne ukrepe delodajalec praviloma sprejme z internimi akti.IP pojasnjuje, da zgolj navedena zahteva po zagotavljanju točnosti iz 5(1)(d) Splošne uredbe, še ne zagotavlja zakonske pravne podlage za upravljavca iz javnega sektorja (kot je ZPIZ), da iz matične evidence, ki jo vodi po zakonu, posreduje osebne podatke uporabniku (npr. delodajalcu) zgolj za namen preverjanja točnosti zbirke, ki jo vodi uporabnik. Določba 5(1)(d) namreč zavezuje upravljavca, da skrbi za točnost svojih zbirk in ne vseh zbirk, ki vsebujejo iste osebne podatke, kot jih vodi upravljavec. Za zagotavljanje točnosti svojih zbirk, delodajalec predvidi ustrezne ukrepe v svojih internih aktih. Interni akti delodajalca pa niso zakon, ki bi ustvaril zakonsko pristojnost ZPIZ, da podatke za ta namen posreduje.Ali v konkretnem primeru obstaja ustrezna pravna podlaga, da ZPIZ posreduje osebne podatke delodajalcu, pa IP v okviru mnenja, brez poznavanja okoliščin primera, ne more presojati. Slednje lahko stori le v okviru konkretnega inšpekcijskega ali drugega ustreznega postopka.Lep pozdrav,               Pripravil:Anže Novak, univ. dipl. pravSvetovalec Pooblaščenca za preventivoMojca Prelesnik, univ. dipl. pravinformacijska pooblaščenka
