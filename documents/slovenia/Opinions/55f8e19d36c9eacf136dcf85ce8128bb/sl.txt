

Dostop do evidence izrabe delovnega časa
+
-


Datum: 07.07.2022
Številka: 07121-1/2022/761

Kategorije: Delovna razmerja, Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da imate v službi elektronsko prijavo in odjavo delovnega časa. Zaposleni bi radi imeli vpogled v evidenco prihodov in odhodov, namreč v skladu s sedanjo prakso enkrat mesečno prejmete le izpis prisotnosti. Zanima vas, ali vam je delodajalec dolžan zagotoviti vpogled v evidenco prihodov in odhodov, torej opravljenih ur. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
 
Vsak posameznik ima na podlagi člena 15 Splošne uredbe pravico do seznanitve z lastnimi osebnimi podatki. Ta mu med drugim omogoča, da lahko vpogleda oziroma dostopa do svojih osebnih podatkov (npr. do svojih podatkov o izrabi delovnega časa). Na takšno zahtevo posameznika mora delodajalec odgovoriti (npr. zagotoviti dostop do podatkov) nemudoma oziroma najkasneje v roku enega meseca od prejema zahteve. V primeru molka ali zavrnitve s strani delodajalca lahko posameznik pri IP vloži pritožbo. 
 
Navedena pravica od delodajalca ne terja, da bi le-ta delavcem omogočil stalen dostop do lastnih osebnih podatkov prihodov in odhodov z dela, temveč le na podlagi konkretne zahteve. Je pa delodajalec kot upravljavec podatkov dolžan posameznikom olajšati uresničevanje njihove pravice do seznanitve.
 
O b r a z l o ž i t e v:
Vsak delodajalec je v skladu z 12., 18. in 19. členom Zakona o evidencah na področju dela in socialne varnosti (Uradni list RS, št. 40/06) za svoje delavce dolžan voditi evidenco o izrabi delovnega časa, v katero dnevno vpisuje podatke o opravljenih ali neopravljenih urah dela, nadurah itd. Ker gre v tem primeru za obdelavo osebnih podatkov delavcev, imajo slednji določene pravice po Splošni uredbi v zvezi s svojimi osebnimi podatki.
Vsak posameznik ima na podlagi člena 15 Splošne uredbe pravico do seznanitve z lastnimi osebnimi podatki. V okviru navedene pravice lahko posameznik vpogleda oziroma dostopa do svojih osebnih podatkov, na primer do podatka o času svojega prihoda in odhoda z dela oziroma o številu opravljenih ur za konkreten dan. Posameznik lahko navedeno pravico uveljavlja z zahtevo, ki jo naslovi na upravljavca (na primer na delodajalca), v kateri pojasni, s katerimi lastnimi osebnimi podatki bi se rad seznanil oziroma vanje vpogledal. Upravljavec mora o zahtevi odločiti nemudoma oziroma najkasneje v roku enega meseca od prejema zahteve. Zoper molk upravljavca (tj. če posamezniku ne odgovori v enomesečnem oziroma v izjemoma podaljšanem roku) ali zoper zavrnilni odgovor upravljavca je mogoča pritožba, za reševanje katere je pristojen IP.
Vse potrebne informacije glede uveljavljanja pravice do seznanitve z lastnimi osebnimi podatki in (neobvezen) obrazec zahteve lahko najdete na naših spletnih straneh:  https://tiodlocas.si/zelim-vedeti-kaj-pocnejo-z-mojimi-podatki/ in https://tiodlocas.si/kako-uveljavim-svoje-pravice/.
V skladu z navedenim bi lahko do svojih podatkov dostopali na podlagi zahteve za seznanitev z lastnimi osebnimi podatki. Ne glede na to, pa navedena pravica od delodajalca neposredno ne terja, da bi le-ta delavcem omogočil stalen oziroma reden dostop do njihovih osebnih podatkov, temveč le na podlagi konkretne zahteve. IP pa ob tem tudi pojasnjuje, da je delodajalec na podlagi določbe člena 12(2)  Splošne uredbe dolžan posameznikom olajšati uresničevanje njihove pravice do seznanitve. Uredba sicer podrobneje ne določa, na kakšen način lahko delodajalec olajša izvrševanje pravic, po mnenju IP pa bi to lahko storil med drugim na način, da bi delavcem omogočil prost dostop do lastnih podatkov, v kolikor so za to podani ustrezni pogoji (npr. tehnična zmožnost).
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ. dipl. prav.
informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
