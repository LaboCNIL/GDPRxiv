

Razkritje zdravstvenih izvidov policiji s strani izvajalca zdravstvene dejavnosti
+
-


Datum: 22.03.2022
Številka: 07121-1/2022/332

Kategorije: Zdravstveni osebni podatki, Policijski postopki
                        Pri Informacijskem pooblaščencu (IP) smo dne 17. 3. 2022 prejeli vaše vprašanje o tem, ali lahko policiji za službene potrebe razkrijete izvid pacienta, in sicer brez njegove privolitve. Gre za primere obravnave nesreč ter nasilja in podobno.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. 
 
 
1.   Policija lahko od izvajalca zdravstvene dejavnosti pridobi zdravstvene in druge podatke o pacientu brez njegove privolitve, toda le za namen oziroma za potrebe izvajanja nalog iz zakonskih pristojnosti policije. 
 
2.   Pri tem opozarjamo na potrebo po:
-           upoštevanju načela najmanjšega obsega podatkov (5. člen Splošne uredbe o varstvu podatkov) in
-           zagotavljanju sledljivosti, tj. beleženju informacij o posredovanju osebnih podatkov zunanjim uporabnikom (naziv uporabnika, podlaga za posredovanje, datum in kaj je bilo posredovano). 
 
O b r a z l o ž i t e v:
 
Pravnih podlag za posredovanje »navadnih« in posebnih vrst podatkov policiji je več in so urejene v različnih zakonih. V vašem primeru so relevantne podlage zlasti:
-      prvi in drugi odstavek 112. člena Zakona o nalogah in pooblastilih policije (ZNPPol),
-      115. člen ZNPPol,
-      prvi in drugi odstavek 148. člena Zakona o kazenskem postopku (ZKP),
-      četrti odstavek 45. člena Zakona o prekrških (ZP-1).
 
Ker je IP že izdal več mnenj v zvezi s podobnim vprašanjem, vam predlagamo ogled naslednjih mnenj, ki so dostopna s pomočjo iskalnika na spletni strani IP: št. 07121-1/2020/1453, št. 0712-303/2007/2 in št. 07120-1/2020/639.
 
Načelo najmanjšega obsega podatkov zahteva, da zakoniti uporabnik pridobi le tiste podatke (dokumente), ki so neizogibno potrebni za dosego namena pridobitve podatkov (dokumentov). To v praksi pomeni potrebo po razmisleku, ali policija v nekem konkretnem primeru res potrebuje celotni izvid, ali je dovolj, če se posredujejo le posamezni podatki. 
 
Konkretna in dokončna presoja posameznih primerov posredovanja osebnih podatkov je možna le v morebitnem inšpekcijskem postopku. 
 
Lepo vas pozdravljamo,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
