

Preverjanje podatkov o zaposlitvi posameznika
+
-


Datum: 03.06.2020
Številka: 07121-1/2020/990

Kategorije: Pravne podlage, Pridobivanje OP iz zbirk
                        Informacijski pooblaščenec (v nadaljevanju IP) je prejel vaše zaprosilo za mnenje v zvezi z vprašanjem, ki ste ga prejeli. Iz vprašanja izhaja, da želi imetnik spletnega portala od ZPIZ pridobiti podatek o tem, ali je oziroma je bil določen posameznik zaposlen pri določenem delodajalcu. Nadalje je iz vprašanja razvidno, da bi vse osebne podatke (ime, priimek, stalno prebivališče, telefonsko številko, davčno številko itn.) imetniku spletnega portala podal uporabnik sam s privolitvijo uporabe podatkov, imetnik spletnega portala pa bi od ZPIZ zahteval le potrditev podatkov o zaposlitvi (tj. odgovor da ali ne), in sicer v izogib izkoriščanja spletnega portala, izmišljevanja, lažnih objav, izmišljenih oseb in podobno. Nadalje je navedeno, da imetnik spletnega portala ZPIZ ne bi spraševal po osebnih podatkih, saj bi jih že imel, ter da osebni podatki na spletnem portalu ne bodo shranjeni, temveč bodo uporabljeni le za lažje delo pri preverjanju, po potrditvi uporabnika pa bodo osebni podatki izbrisani.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da IP v okviru izdaje mnenja ne more odločati o tem, ali so v konkretnem primeru podani pogoji za posredovanje osebnih podatkov, temveč lahko le opozori na relevantno pravno podlago ter pogoje, ki morajo biti izpolnjeni, da je določeno posredovanje podatkov zakonito. Konkretno presojo pa lahko oziroma mora opraviti izključno upravljavec osebnih podatkov.V nadaljevanju zato podajamo nekaj splošnih pojasnil z vidika varstva osebnih podatkov. Osebni podatki pomenijo skladno s členom 4(1) Splošne uredbe katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. Obdelava pa pomeni skladno s členom 4(2) Splošne uredbe vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje.Obdelavo osebnih podatkov torej predstavlja praktično vsako dejanje, ki se izvaja v zvezi z osebnimi podatki, to je lahko že začasna hramba ali uporaba in ne le oblikovanje posebne baze osebnih podatkov. IP v zvezi s tem pojasnjuje, da tudi posredovanje osebnih podatkov s strani imetnika spletnega portala ZPIZ ter povratna potrditev, da je določen posameznik (bil) zaposlen pri določenem delodajalcu, predstavlja obdelavo osebnih podatkov. Z drugimi besedami, četudi ZPIZ ne posreduje konkretnega podatka o tem, pri katerem delodajalcu je (bil) posameznik zaposlen, že zgolj z odgovorom da ali ne na vprašanje, ali je (bil) posameznik zaposlen pri konkretnem delodajalcu, posreduje osebne podatke tega posameznika. Tudi podatek oziroma potrditev podatka o tem, ali je/ni (bil) posameznik zaposlen pri določenem delodajalcu, je namreč osebni podatek posameznika. Obdelava osebnih podatkov je na podlagi člena 6(1) Splošne uredbe zakonita le in kolikor je izpolnjen vsaj eden od naslednjih pogojev: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito posameznika, na katerega se nanašajo osebni podatki, ali druge fizične osebe; obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu; obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. Za posredovanje osebnih podatkov iz matične evidence ZPIZ določenim subjektom obstajajo zakonske določbe, ki pomenijo pravno podlago za takšno ravnanje. Če zakonske podlage za takšno posredovanje ni, kot se zdi v vašem primeru, pa mora biti za zakonito posredovanje osebnih podatkov podana kakšna druga izmed zgoraj naštetih pravnih podlag, npr. privolitev posameznika. Presoja in odgovornost za obdelavo (v tem primeru posredovanje) le tistih osebnih podatkov, za katere ima upravljavec pravno podlago, pa je na upravljavcu samem.Lep pozdrav,                                                                                                     Mojca Prelesnik, univ. dipl. prav.,                                                                                                                                                          informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
