

Obveščanje o okuženih zaposlenih
+
-


Datum: 18.01.2021
Številka: 07121-1/2021/66

Kategorije: Delovna razmerja, Zdravstveni osebni podatki
                        Na Informacijskega pooblaščenca (v nadaljevanju: IP) ste ... naslovili pisanje, v katerem pojasnjujete, da ste kot predsednik sveta delavcev v gospodarski družbi, ..., upravo družbe zaprosili, da zaposlene obvešča o številu okuženih in iz katerih obratov prihajajo (ne poimensko). Svet delavcev skupaj s službo za zdravje in varstvo pri delu skrbi za zdravje zaposlenih in vam je v interesu, da zaposlene obveščate o nevarnosti okužbe. V zadnjem času je bilo veliko število okuženih v družbi ravno zaradi prikrivanja o okužbah.
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Uvodoma pojasnjujemo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov oziroma ustreznosti konkretnega ravnanja upravljavca ne more presojati. Zato vam v nadaljevanju podajamo splošna pojasnila ter pravna izhodišča in pogoje za zakonito obdelavo osebnih podatkov.
Podatek o tem, ali je posameznik okužen z novim koronavirusom oziroma ali preboleva covid-19 je podatek v zvezi z zdravjem posameznika in spada med posebne vrste osebnih podatkov, katerih obdelavo Splošna uredba o varstvu podatkov ureja v členu 9. Obdelava posebnih vrst osebnih podatkov je na splošno prepovedana, izjeme, kdaj je dopustna, so določene v členu 9(2). Delodajalec bi morda takšen podatek lahko obdeloval na podlagi člena 9(2)(c) Splošne uredbe, v delovnem razmerju pa je obdelava dopustna tudi na podlagi področnih predpisov, če je to v posameznem primeru potrebno (npr. 48. člen Zakona o delovnih razmerjih (Uradni list RS, št. 21/13, 78/13 – popr., 47/15 – ZZSDT, 33/16 – PZ-F, 52/16, 15/17 – odl. US, 22/19 – ZPosS, 81/19 in 203/20 – ZIUPOPDVE) v povezavi z navodili delodajalca).
Če delodajalec zaposlenim posreduje zgolj podatek o številu okuženih posameznikov, torej brez drugih podatkov, ki omogočajo njihovo določljivost, bi bilo takšno obveščanje dopustno oziroma do obdelave osebnih podatkov v smislu določb Splošne uredbe o varstvu podatkov oziroma ZVOP-1 sploh ne bi prišlo.
Po drugi strani načeloma ni dopustno generalno obveščanje vseh delavcev o tem, da je okužen točno določen zaposleni. Vendar pa ni možno izključiti dopustnosti usmerjenega obveščanja, če so v nekem konkretnem primeru podane utemeljene oziroma zakonite potrebe po takem obveščanju - če je torej tako obveščanje:


nujno potrebno z vidika izvrševanja pravic in obveznosti iz delovnega razmerja za delodajalca, okuženega delavca ter druge delavce, ter


nujno potrebno zaradi varovanja življenja in zdravja drugih oseb (npr. sodelavcev, njihovih svojcev, strank, poslovnih partnerjev) v skladu s strokovnimi usmeritvami NIJZ in izvajalca medicine dela.


 
IP še poudarja, da lahko zaposleni pri delodajalcu osebne podatke, s katerimi se seznanijo v zvezi s svojimi delovnimi nalogami, obdelujejo zgolj za namene povezane z delom in teh podatkov ne smejo posredovati tretjim npr. torej niti drugim zaposlenim, če niso za to pooblaščeni.
IP je v času izrednih razmer zaradi novega koronavirusa pripravil posebno podstran na svoji spletni strani, kjer objavlja aktualna stališča v zvezi z varstvom osebnih podatkov v trenutnih razmerah: Varstvo osebnih podatkov v času epidemije koronavirusa (COVID-19), kjer boste našli več odgovorov na podobna vprašanja.
Vsa mnenja IP so sicer objavljena in dostopna na naši spletni strani.
 
Lep pozdrav,
 
 Mojca Prelesnik,
 informacijska pooblaščenka
 
 
Pripravila:
Mateja Telič,
državna nadzornica
za varstvo osebnih podatkov 
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.

Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema
