

Mrežni marketing in obdelava OP s strani članov
+
-


Datum: 06.03.2019
Številka: 0712-1/2019/522 

Kategorije: Razno
                        Informacijski pooblaščenec (v nadaljevanju IP) je po elektronski pošti prejel vašo prošnjo za pojasnila glede obdelave osebnih podatkov s strani članov mrežnega marketinga. Pojasnjujete, da ste članica mrežnega marketinga, pri čemer se status člana pridobi s sklenitvijo pristopne izjave oz. pogodbe o včlanitvi, ko se tudi posreduje osebne podatke. Člani imate z zasebnim geslom dostop do spletne pisarne, s katero v celoti upravlja podjetje, v katerega ste včlanjeni. Spletna pisarna omogoča tudi možnost pošiljanja sporočil ostalim članom na elektronski naslov, ki so ga navedli ob včlanitvi, hkrati pa vsak član lahko izključi to možnost oz. označi, da prejemanja sporočil od ostalih članov in/ali podjetja  ne želi (elektronski naslov člana ostane viden ) oz. zaprosi podjetje, da njegov elektronski naslov ni viden ostalim članom. V pravilih podjetja je jasno napisano, da lahko član ostale člane kontaktira samo v povezavi z zadevami, ki se tičejo podjetja (npr. vabila na izobraževanja, novosti, seznanjanje z akcijami ipd.). Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.Zanima vas, ali se glede na pojasnjeno, član mrežnega marketinga šteje za upravljavca ali obdelovalca osebnih podatkov ostalih članov, ob predpostavki, da osebnih podatkov ostalih članov ne obdeluje izven možnosti, kot jih dopušča spletna pisarna (npr. ne vodi lastne evidence z osebnimi podatki ostalih članov). Nadalje sprašujete, ali v kolikor se član šteje za upravljavca oz. obdelovalca osebnih podatkov ostalih članov, kakšne obveznosti izhajajo iz tega (npr. ureditev potrebnih dokumentov). IP uvodoma izpostavlja, da v sklopu neobvezujočega mnenja vsekakor ne more presojati konkretnih dejanj obdelav, temveč lahko to stori šele v okviru inšpekcijskega postopka, zato v nadaljevanju podaja splošna pojasnila.Uredba v 7. točki 4. člena določa, da »upravljavec« pomeni fizično ali pravno osebo, javni organ, agencijo ali drugo telo, ki samo ali skupaj z drugimi določa namene in sredstva obdelave. Skladno z 2. točko istega člena je »obdelava« vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje. Glede na navedeno so vsi upravljavci, ki obdelujejo osebne podatke, zavezanci po Uredbi in so dolžni izkazati, da obdelava poteka v skladu z Uredbo.Ena izmed obveznosti upravljavca je torej tudi natančna določitev, kdo in pod kakšnimi pogoji lahko dostopa do osebnih podatkov, ki jih v podjetju obdelujejo. Z osebnimi podatki, ki jih upravljavec obdeluje, se seznanjajo (notranji in zunanji) uporabniki osebnih podatkov. Zlasti v spletnem okolju uporabnik označuje posameznike, ki so subjekti obdelave osebnih podatkov in ne nastopajo v vlogi tistega, ki osebne podatke obdeluje. Kljub temu se je na področju varstva osebnih podatkov treba navaditi, da pojem uporabnik označuje fizično ali pravno osebo, javni organ, agencijo ali drugo telo, ki so mu bili osebni podatki razkriti, ne glede na to, ali je tretja oseba ali ne.Uporabniki so lahko: tisti, ki delujejo pod neposrednim vodstvom upravljavca (zaposleni in honorarni delavci itd.), obdelovalci, ki osebne podatke obdelujejo v imenu upravljavca in po njegovih navodilih, kot na primer računovodski servis, ponudnik storitev informacijske podpore, marketinško podjetje, ki v imenu podjetja izvaja trženje strankam itd., skupni upravljavci, ki skupaj določijo sredstva in namene obdelave osebnih podatkov (npr. več podjetij skupaj nastopa v marketinški kampanji) in tretje osebe, ki nastopajo kot samostojni upravljavci osebnih podatkov, kot na primer ZZZS, FURS, banke itd. Pod neposrednim vodstvom upravljavca do osebnih podatkov dostopajo v prvi vrsti zaposleni pri upravljavcu in druge osebe, ki so mu podrejene. Zahteva, da »katerakoli oseba, ki ukrepa pod vodstvom upravljavca ali obdelovalca in ima dostop do osebnih podatkov, teh podatkov ne sme obdelati brez navodil upravljavca, razen če to od njega zahteva pravo Unije ali pravo države članice« (29. člen Uredbe) nalaga tako zaposlenim, da se pri obdelavi osebnih podatkov strogo držijo navodil delodajalca in hkrati zavezuje delodajalca, da je sposoben izkazati, da je sprejel ustrezna navodila glede obdelave osebnih podatkov, ki jih pri njem izvajajo zaposleni oz. druge osebe, ki delujejo pod njegovim neposrednim vodstvom in so s temi pravili tudi seznanjene. Dopustna so le odstopanja, ki jih določi pravo Unije ali države članice, npr. za delovanje sindikata, sveta delavcev ali delavskih zaupnikov.Osebe, ki delujejo pod neposrednim vodstvom upravljavca, lahko nastopajo pri upravljavcu v dvojni vlogi. Po eni strani v imenu upravljavca obdelujejo osebne podatke kupcev izdelkov/strank, po drugi strani pa tudi sami nastopajo kot posamezniki, o katerih upravljavec vodi zbirke osebnih podatkov. V opisanem primeru bi IP lahko razumel, da se člani mrežnega marketinga s podpisom pristopne izjave zavežejo k delovanju v skladu z jasnimi pogoji, ki jih postavi podjetje, ki izvaja mrežni marketing. Med drugim člani tudi sprejmejo pravila in pogoje spletne pisarne oz. programskega orodja, ki sodi v domeno delovnega sredstva, ki je dano v uporabo. Torej morajo člani mrežnega marketinga, z vidika delovanja v imenu upravljavca, s svojo izjavo potrditi, da so seznanjeni s politiko varstva osebnih podatkov, ki jo vodi podjetje (seznaniti se z internim pravilnikom o varnosti, s pravili uporabe službenega telefona itd.). Pri čemer sami člani mrežnega marketinga ne nastopajo bodisi v vlogi upravljavca bodisi obdelovalca, ampak v kontekstu uporabe službenega sredstva (spletne pisarne) delujejo pod neposrednim vodstvom upravljavca.Nadalje sprašujete, ali se član s tem, ko prek spletne pisarne pošlje elektronsko sporočilo ostalim članom, na njihove elektronske naslove, ki so jih sami navedli v spletni pisarni, pridobi status upravljavca ali obdelovalca osebnih podatkov. Nadalje sprašujete, kakšne so obveznosti člana, če od drugega člana prek elektronske pošte znotraj sistema spletne pisarne prejme zahtevo za seznanitev z lastnimi osebnimi podatki.IP vas usmerja na prejšnje vprašanje in odgovor, saj kot pojasnjeno član mrežnega marketinga pri uporabi službenega orodja (t.i. spletne pisarne) deluje v skladu s pravili, ki jih postavi upravljavec. Iz tega izhaja tudi obveznost upravljavca, da sprejme ustrezne ukrepe, s katerimi zagotovi posameznikom, na katere se nanašajo osebni podatki (neodvisno, ali gre za kupce, zaposlene, člane društva itd.), vse pravice, kot opredeljen v poglavju III Uredbe. Na tem mestu vas IP usmerja še na spletno stran www.tiodlocas.si, kjer boste našli podrobne razlage o pravicah posameznikov s področja varstva osebnih podatkov.    V upanju, da ste dobili odgovor na svoje vprašanje, vas lepo pozdravljamo.                                                                                                                                                  Mojca Prelesnik, univ.dipl.prav.,                                                                                                                                                     informacijska pooblaščenkaPripravila:                                                                                                                              Jasmina Mešić, svetovalka pooblaščenca za preventivo 
