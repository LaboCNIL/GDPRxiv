

Pridobivanje DŠ pri sklepanju pogodbe zaradi zahteve informacijskega sistema
+
-


Datum: 16.12.2020
Številka: 07121-1/2020/2259

Kategorije: Pravne podlage, Privolitev
                        Informacijski pooblaščenec (v nadaljevanju: IP) je prejel vaše elektronsko sporočilo, v katerem sprašujete, ali lahko ponudniki storitev pri sklepanju pogodb s fizičnimi osebami, ki niso davčni zavezanci, pogojujejo sklenitev pogodbe s posredovanjem davčne številke in s pojasnilom, da davčne številke sicer ne potrebujejo, vendar jo zahteva njihov računalniški oz. informacijski sistem. Ali je takšna zahteva upravičena in sorazmerna, glede na to, da dobavitelj zaradi samega predmeta pogodbe in izpolnjevanje pogodbenih in davčnih obveznosti, podatka ne potrebuje.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da lahko IP v okviru izdaje mnenja zgolj opozori na relevantno pravno podlago ter pogoje, ki morajo biti izpolnjeni, da je določena obdelava osebnih podatkov zakonita.Splošna uredba se uporablja za obdelavo osebnih podatkov v celoti ali delno z avtomatiziranimi sredstvi za drugačno obdelavo kakor z avtomatiziranimi sredstvi za osebe podatke, ki so del zbirke ali so namenjeni oblikovanju dela zbirke (člen 2 Splošne uredbe). Skladno s členom 4 pomeni osebni podatek katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika (točka 1). Obdelava pa pomeni vsako dejanje ali niz dejanj, ki se izvajajo z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanje, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje (točka 2). Pridobivanje davčne številke za potrebe sklepanja pogodb posledično predstavlja obdelavo osebnih podatkov.Za zakonito obdelavo osebnih podatkov je potrebno imeti ustrezno pravno podlago. Pravne podlage za obdelavo osebnih podatkov so urejene v prvem odstavku člena 6 Splošne uredbe. Obdelava osebnih podatkov je zakonita le in kolikor je izpolnjen vsaj eden od naslednjih pogojev:a)    posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; b)    obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe c)    obdelava je potrebna za izpolnitev zakonske obveznosti, ki velja za upravljavca; d)    obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; e)    obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; f)    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.Pri vsaki obdelavi osebnih podatkov je potrebno izhajati iz načel, ki jih v zvezi z obdelavo osebnih podatkov določa Splošna uredba v členu 5. Skladno s točko b) prvega odstavka člena 5 smejo biti osebni podatki zbrani le za določene, izrecne in zakonite namene ter se ne smejo nadalje obdelovati na način, ki ni združljiv s temi nameni („omejitev namena“). Nadalje morajo biti osebni podatki skladno s točko c) člen 5 Splošne uredbe ustrezni, relevantni in omejeni na to, kar je potrebno za namene, za katere se obdelujejo („najmanjši obseg podatkov“). Drugi odstavek člena 5 Splošne uredbe pa določa, da je upravljavec odgovoren za skladnost z načeli v zvezi z obdelavo osebnih podatkov in mora biti to skladnost tudi zmožen dokazati („odgovornost“).Kot izhaja iz točke b) 6(1) člena Splošne uredbe, se lahko za izvajanje pogodbe, katere pogodbena stranka je posameznik, na katerega se nanašajo osebni podatki, obdelujejo le tisti osebni podatki, ki so za sklenitev oz. za izvajanje pogodbe potrebni. Ob predpostavki, da davčna številka v konkretnem primeru ni potrebna (kot navajate v vašem dopisu), pravne podlage ni mogoče najti v točki b) člena 6(1) Splošne uredbe. V navedenem primeru lahko podjetje davčno številko posameznika pridobi na podlagi njegove privolitve (točka a)). Pri tem velja poudariti, da je privolitev veljavna pravna podlaga za obdelavo osebnih podatkov le takrat, ko zadosti štirim zahtevam, in sicer mora biti prostovoljna, specifična, informirana in nedvoumna. Posameznik ima v primeru privolitve pravico, da privolitev kadarkoli umakne oz. da privolitev v tovrstno obdelavo svojih osebnih podatkov tudi zavrne. Več o privolitvi si lahko preberete na naši spletni strani: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/privolitev/.Svetujemo, da si več o pravicah posameznika glede varstva podatkov preberete na naši spletni strani www.tiodločaš.si.Vsa mnenja IP so objavljena in dostopna na naši spletni strani: https://www.ip-rs.si/vop/.Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.Lep pozdrav,                                                                                    Mojca Prelesnik,                                                                                    informacijska pooblaščenkamag. Vanja Zrimšek, univ. dipl. prav., svetovalka IPTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
