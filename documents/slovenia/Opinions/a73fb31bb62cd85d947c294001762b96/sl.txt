

Izpolnjevanje pogoja PCT
+
-


Datum: 04.10.2021
Številka: 07121-1/2021/1984

Kategorije: Delovna razmerja, Pravne podlage, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas:

 Ali lahko delodajalec javno objavi imenski seznam delavcev, za katere bo ob določeni uri v določenem prostoru potekalo samotestiranje, na oglasni deski podjetja?
 Ali lahko oseba, ki ne izpolnjuje PCT pogoja in ji je s tem prepovedana uporaba javnega prevoza, zahteva vračilo kupnine za že plačano mesečno vozovnico. 

 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.
 
Ker je IP prejel veliko vprašanj, ki se nanašajo na preverjanje pogoja PCT, je v pomoč posameznikom izdal smernice, ki so dostopne na povezavi: https://www.ip-rs.si/publikacije/priro%C4%8Dniki-in-smernice/smernice-po-splo%C5%A1ni-uredbi-o-varstvu-podatkov-gdpr/smernice-o-preverjanju-pct-pogojev-za-posameznike.
 
Iz teh smernic med drugim izhaja, da se ostali zaposleni ne smejo seznaniti z osebnimi podatki glede izpolnjevanja PCT pogoja, temveč so ti dostopni le za to pooblaščeni osebi. Če bi torej delodajalec javno objavil seznam delavcev, ki so se dolžni udeležiti samotestiranja, bi šlo za prekomerno obdelavo osebnih podatkov, saj bi s tem posredno razkril njihov zdravstveni podatek. Z vidika načela najmanjšega obsega podatkov bi bilo tudi ustreznejše, če bi bilo obveščanje o času in kraju poteka samotestiranja za določene zaposlene, pri katerem se sicer ne razkrije (ne)izpolnjevanje PCT pogoja, izvedeno osebno, npr. preko elektronske pošte. Vendar pa IP izpostavlja, da lahko le v inšpekcijskem postopku preveri, ali je konkretna objava skladna s predpisi s področja varstva osebnih podatkov.
 
Na drugo vprašanje, ki se nanaša na vračilo kupnine za mesečno vozovnico, pa IP ni pristojen odgovoriti, saj lahko daje mnenja le s področja varstva osebnih podatkov. Predlaga pa vam, da vprašanje naslovite na Tržni inšpektorat.
 
 
Lep pozdrav,
 
                                                                                                     Mojca Prelesnik, univ. dipl. prav.,
                                                                                                             informacijska pooblaščenka
Pripravila:                                                                                                                                
Tina Ivanc, univ. dipl. prav.,svetovalka IP za varstvo osebnih podatkov
