

Javna objava podatkov
+
-


Datum: 28.05.2021
Številka: 07121-1/2021/991

Kategorije: Definicija OP, Pridobivanje OP iz zbirk, Svetovni splet
                        Informacijski pooblaščenec (IP) je prejel vaše zaprosilo za mnenje o tem, ali so sporočilo oz. dokument s priponkami, od katerih ena vsebuje več tisoč elektronskih naslovov, in ki so vam bili posredovani, primerni za javno objavo.
Informacijski pooblaščenec (v nadaljevanju IP) na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov oz. Uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, ZVOP-1) ter 2. člena Zakona o informacijskem pooblaščencu (Uradni list RS, št. 113/05, ZInfP) uvodoma pojasnjuje, da izven postopka inšpekcijskega nadzora ali drugega upravnega postopka ne more podajati konkretnih stališč v zvezi z ustreznostjo in dopustnostjo javne objave posameznih podatkov, pač pa lahko izven teh postopkov podaja le nezavezujoča mnenja in pojasnila. IP kot pritožbeni organ za področje dostopa do informacij javnega značaja prav tako ne more v mnenjih presojati, ali so določene informacije ali drugi podatki morda prosto dostopne informacije javnega značaja, to lahko stori le v konkretnih pritožbenih postopkih. Za pojasnila glede ustreznosti objav drugih podatkov, pa IP sploh ni pristojen. V tem smislu IP tudi ne more opravljati vnaprejšnjih dokončnih presoj o morebitni primernosti objav z vidika uresničevanja pravice do svobode izražanja in informiranja.
IP je v zvezi s sporočilom, ki ste nam ga posredovali na podlagi prijave že odprl inšpekcijski postopek, v katerem se bo presojala zakonitost posredovanja osebnih podatkov, ki so najverjetneje vsebovani v priponkah, ki ste nam jih posredovali. Javna objava osebnih podatkov, ki so posredovani nezakonito, brez ustrezne pravne podlage pomeni kršitev predpisov o varstvu osebnih podatkov, lahko pa gre celo za kaznivo dejanje.
V skladu s Splošno uredbo je vsak upravljavec in obdelovalec osebnih podatkov odgovoren, da presodi in poskrbi, da se osebni podatki obdelujejo zakonito in v skladu z veljavnimi predpisi. Kot lahko razberemo iz prejetega gradiva, gre v delu zelo verjetno tudi za osebne podatke, konkretno elektronske naslove, določljivih fizičnih oseb in ne zgolj za podatke o poslovnih subjektih. Ob tem nam ni znana pravna podlaga, namen tega posredovanja in druge okoliščine konkretne obdelave osebnih podatkov. 
Vsaka obdelava (še posebej pa javna objava) osebnih podatkov z vidika določb Splošne uredbe in ZVOP-1 šteje za zakonito le in kolikor je za takšno ravnanje izpolnjen vsaj eden od pogojev, določenih v členu 6(1) oziroma v primeru obdelave t. i. posebne vrste osebnih podatkov, vsaj eden od pogojev iz člena 9(2) Splošne uredbe. Iz posredovanega gradiva in vašega sporočila ni razvidno, niti kaj je pravna podlaga za posredovanje osebnih podatkov vam, niti kaj naj bi bila pravna podlaga za njihovo nadaljnjo objavo.
Četudi bi vam bili osebni podatki zakonito posredovani na določeni pravni podlagi in za določen konkreten namen, to nikakor ne pomeni, da lahko te podatke avtomatično prosto javno objavljate. Presoja je vaša odgovornost. Glede na to da obstaja celo možnost, da so vam bili osebni podatki posredovani nezakonito, je obstoj pravne podlage za zakonito javno objavo še toliko bolj vprašljiv in ga v dvomu odsvetujemo, saj bi lahko pomenil kršitev predpisov s področja varstva osebnih podatkov ali celo kaznivo dejanje.
 
Lepo vas pozdravljamo,
 
Mojca Prelesnik, univ. dipl. prav.,
informacijska pooblaščenka
Pripravila:
Alenka Jerše, univ. dipl. prav.
namestnica informacijske pooblaščenke
 
