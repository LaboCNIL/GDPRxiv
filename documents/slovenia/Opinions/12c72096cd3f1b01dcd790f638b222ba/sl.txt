

Videonadzor terase in vrta gostinskega lokala
+
-


Datum: 01.09.2022
Številka: 07121-1/2022/944

Kategorije: Video in avdio nadzor
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da je v gostinskem lokalu oz. planinski koči uveden videonadzor okolice objekta in dvorišča oz. terase. V notranjosti objekta, v kuhinji oziroma v službenem prostoru, kamor gostje nimajo vstopa, je nameščen monitor, na kateremu se prenaša slika iz zunanjih kamer v realnem času. Namen videonadzora je, da lahko natakar opazi, če pride novi gost za mizo. Zaposleni ne gledajo arhivskih posnetkov, ker za to nimajo pooblastil, vidijo samo trenutno sliko dogajanja na terasi oz. vrtu, kot če bi pogledali skozi okno.
 
Zanima vas, če je to v skladu z zakonom, oziroma na kakšen način lahko gostinec postavi tak video pregled svoje terase oz. vrta in kaj je potrebno pri tem upoštevati.
 
***
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
Delodajalec lahko v izjemnih primerih izvaja videonadzor znotraj delovnih prostorov, vendar mora ob tem upoštevati namene, zaradi katerih se lahko videonadzor skladno z ZVOP-1 oz. Splošno uredbo uvede. Tudi uporaba videoposnetkov mora biti povezana z nameni, zaradi katerih je bil videonadzor uveden. Skladno s prakso IP izvajanje videonadzora oz. pregledovanje posnetkov ni dopustno za namene vsakokratnega spremljanja dogajanja v prostorih. 
 
O b r a z l o ž i t e v:
 
Pojasnjujemo, da glede videonadzora še vedno veljajo določila ZVOP-1, ne glede na sprejetje Splošne uredbe. ZVOP-1 eksplicitno ureja poleg splošnih določb (74. člen) le videonadzor dostopov v uradne službene oziroma poslovne prostore (75. člen), videonadzor v večstanovanjskih stavbah (76. člen) ter videonadzor delovnih prostorov (77. člen). Za vse druge oblike videonadzora mora imeti upravljavec osebnih podatkov primerno pravno podlago skladno s prvim odstavkom 6. člena Splošne uredbe.
 
V opisanem primeru gre verjetno za videonadzor delovnih prostorov, pri čemer pojasnjujemo, da se za delovne prostore štejejo vsi prostori in površine, kjer zaposleni opravljajo svoje delovne naloge. Videonadzor delovnih prostorov je mogoč zgolj tedaj, ko so izpolnjeni zakonski pogoji po 77. členu ZVOP-1 in sicer le v izjemnih primerih, kadar je to nujno potrebno za varnost ljudi ali premoženja ali za varovanje tajnih podatkov ter poslovne skrivnosti, tega namena pa ni možno doseči z milejšimi sredstvi. Ob tem opozarjamo, da je videonadzor določenih prostorov načeloma prepovedan (zlasti v garderobah, dvigalih in sanitarnih prostorih). Nikakor pa ni dovoljeno vzpostaviti videonadzor v vseh prostorih delodajalca.
 
Pri uporabi videoposnetkov izpostavljamo načelo omejitve namena, skladno s katerim morajo biti osebni podatki zbrani za določene, izrecne in zakonite namene ter se ne smejo nadalje obdelovati na način, ki ni združljiv s temi nameni. Uporaba videoposnetkov mora biti torej povezana z nameni, zaradi katerih je bil videonadzor uveden. V primeru, da se izvaja zakonito videonadzor v delovnih prostorih, ki se lahko uvede npr. zaradi varnosti ljudi ali premoženja, bi lahko upravljavec oz. izvajalec videonadzora posnetke pregledoval zgolj v primeru, ko bi prišlo npr. do poškodovanja ali odtujitve premoženja ali npr. ogrožanja ljudi oziroma ob nekem deviantnem dogodku, ko bi bil videoposnetek le dodaten dokaz v prekrškovnem ali kazenskem postopku. Vsekakor pa skladno s prakso IP izvajanje videonadzora oz. pregledovanje posnetkov ni dopustno za namene vsakokratnega spremljanja dogajanja v prostorih. Če pa bi bilo potrebno npr. zaradi varovanja ljudi ali premoženja neprestano spremljati živo sliko, bi za to morala biti zadolžena pooblaščena oseba (npr. varnostnik).
 
V zvezi z videonadzorom v delovnih prostorih vas tako napotujemo na že izdana mnenja IP, ki so dostopna s pomočjo iskalnika na www.ip-rs.si/vop, npr. mnenji št. 0712-1/2019/2630 z dne 19.11.2019 in št. 07121-1/2020/1216 z dne 20.7.2020. Če bi šlo v vašem primeru za videonadzor okolice objekta, ki ne predstavljajo delovnih prostorov delodajalca, vas napotujemo na mnenje št. 07121-1/2020/895 z dne 20.5.2020.
 
V upanju, da vam bodo naša napotila v pomoč, vas lepo pozdravljamo.
 
 
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
