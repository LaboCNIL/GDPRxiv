

Snemanje telefonskega pogovora z uradno osebo
+
-


Datum: 23.03.2021
Številka: 07121-1/2021/555

Kategorije: Telekomunikacije in pošta
                        Pri Informacijskem pooblaščencu (IP) smo dne 26. 2. 2021 prejeli vaše zaprosilo za mnenje o tem, ali je dopustno, da stranka (posameznik) brez vednosti in privolitve posname telefonski pogovor z »uradno osebo, ker je šlo za uradno dejanje«. Zanima vas tudi, ali je možno posnetek predložiti pristojnemu organu zaradi kršitve pravil o integriteti.   
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 

 Snemanje telefonskega pogovora z uradno osebo brez njene vednosti in privolitve, četudi pri opravljanju dela uradne osebe, ni dopustno in ima več vidikov:

- vidik posega v širšo in komunikacijsko zasebnost udeleženca pogovora. Za to področje pravice do zasebnosti IP ni pristojen;
- kazenskopravni vidik, ker je v določenih okoliščinah možno, da bi bili podani elementi kaznivega dejanja neupravičenega zvočnega snemanja po drugem odstavku 137. člena Kazenskega zakonika (KZ-1). Tudi za to področje IP ni pristojen;
- vidik varstva osebnih podatkov, ker gre v takem primeru tudi za ustvarjanje zbirke osebnih podatkov in nadaljnjo uporabo podatkov iz zbirke, za kar pa mora biti podana ustrezna pravna podlaga v 6. ali 9. členu Splošne uredbe o varstvu podatkov (sem spada tudi privolitev) oziroma v področnem zakonu. Tak primer je 147. člen ZEKom-1, za katerega pa je pristojna Agencija za komunikacijska omrežja in storitve. 
 

 Nadaljnja uporaba nezakonitega posnetka v uradnih postopkih je odvisna od vrste postopka, uporabnika oziroma organa, namena in s temi elementi povezanih zakonskih podlag. 

 
 
O b r a z l o ž i t e v:
 
Snemanje telefonskih pogovorov ureja Zakon o elektronskih komunikacijah (ZEKom-1), ki kot pristojni nadzorni organ določa Agencijo RS za komunikacijska omrežja in storitve (AKOS). Ta prepoveduje snemanje telefonskih klicev brez privolitve uporabnika ali zakonske podlage, hkrati pa ureja nekaj specialnih zakonskih podlag, ko je snemanje dopustno pod določenimi pogoji.
 
V zvezi s snemanjem telefonskih pogovorov vam predlagamo ogled več, že izdanih mnenj, ki so dostopna na spletni strani IP (iskalnik po mnenjih), na primer mnenje št. 07121-1/2020/1389 in št. 0712-1/2019/604. Na tej povezavi so na voljo tudi smernice IP:
https://www.ip-rs.si/fileadmin/user_upload/Pdf/smernice/Smernice_o_snemanju_telefonskih_klicev.pdf
 
Osnovna ureditev pravice do zasebnosti izhaja iz 35. in 37. člena Ustave RS. Kršitve se večinoma lahko obravnavajo v civilnih sodnih postopkih.
 
Drugi odstavek 137. člena KZ-1 določa: »Enako (tj. enako kot v prvem odstavku) se kaznuje, kdor zvočno snema njemu namenjeno zaupno izjavo drugega brez njegovega soglasja z namenom, da bi tako izjavo zlorabil, ali kdor tako izjavo neposredno prenaša tretji osebi ali ji tak posnetek predvaja ali ji kako drugače omogoči, da se z njim neposredno seznani«.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
 
Mojca Prelesnik, univ. dipl. prav.
informacijska pooblaščenka
 
 
