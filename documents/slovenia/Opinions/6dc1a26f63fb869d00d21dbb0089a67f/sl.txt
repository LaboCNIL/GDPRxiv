

Objave osebnih podatkov v gradivu za občinsko sejo
+
-


Datum: 12.10.2021
Številka: 07121-1/2021/2054

Kategorije: Občine, Pravne podlage
                        Informacijski pooblaščenec RS (v nadaljevanju IP) prejel vaše zaprosilo za mnenje glede objav osebnih podatkov na občinski spletni strani v naslednjih primerih (nekateri podatki so bili objavljeni v gradivu, ki se je obravnavalo na sejah občinskega sveta):

 Objava skeniranih soglasji fizičnih oseb h kandidaturi za člana Sveta javne organizacije, katere soustanoviteljica je občina. Izjave vsebujejo osebne podatke kandidatov (Ime, priimek, naslov, izobrazbo, rojstni datum, telefonsko številko, EMŠO, davčno številko in e-naslov) s končnim podpisom kandidata. Priložena ni nobena izjava o strinjanju z objavo.
 Objava podatkov o prometu na bančnem računu občine na določen dan – zlasti se vam zdi sporen seznam prometa v dobro, kjer so vidni vsi podatki o fizičnih osebah, ki so določen dan izvedle plačilo za občinski račun (imena in priimki, naslovi fizičnih oseb, celotne številke osebnih tekočih računov, sklic, znesek itd). 
 Objava seznama odprtih postavk za fizične in pravne osebe v občini. Občina je objavila seznam z imeni in priimki fizičnih in pravnih oseb z višino dolga oziroma zapadlih terjatev na določen dan. 

 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji.
 
IP uvodoma poudarja, da lahko podaja nezavezujoča mnenja in pojasnila, ne more pa izven konkretnih inšpekcijskih postopkov vnaprej presojati dopustnosti in ustreznosti konkretnih dejanj obdelave osebnih podatkov z vidika skladnosti s Splošno uredbo. O tem lahko IP presoja zgolj v okviru inšpekcijskega postopka.
 
V zvezi z vašim vprašanjem lahko na splošno pojasnimo, da morajo upravljavci pri vsaki obdelavi osebnih podatkov (tudi pri objavi občinskih gradiv na spletu, ko gre za obdelavo osebnih podatkov v smislu Splošne uredbe), slediti načelu najmanjšega obsega podatkov, po katerem morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo (člen 5 (1) (c) Splošne uredbe).
 
Za obdelavo osebnih podatkov mora obstajati tudi ustrezna pravna podlaga. Izbira pravne podlage je odgovornost upravljavca osebnih podatkov (v konkretnem primeru občine) in je odvisna od konkretnih namenov obdelave osebnih podatkov. V javnem sektorju, kamor spadajo tudi občine, je obdelava osebnih podatkov praviloma dopustna le, če obdelavo in osebne podatke, ki se obdelujejo, določa zakon (prvi odstavek 9. člena ZVOP-1). Izjemoma se lahko v javnemu sektorju obdelujejo tisti osebni podatki, ki so nujni za izvrševanje zakonitih pristojnosti, nalog ali obveznosti javnega sektorja, če se s to obdelavo ne poseže v upravičen interes posameznika, na katerega se osebni podatki nanašajo (četrti odstavek 9. člena ZVOP-1). Pod določenimi pogoji je objava lahko dopustna tudi na podlagi posameznikove privolitve.
 
Posebno zakonsko podlago za javno objavo osebnih podatkov zagotavlja tudi Zakon o dostopu do informacij javnega značaja (Uradni list RS, št. 51/06 – uradno prečiščeno besedilo, 117/06 – ZDavP-2, 23/14, 50/14, 19/15 – odl. US, 102/15 in 7/18; v nadaljevanju ZDIJZ), v skladu s katerim podatki, ki so povezani s porabo javnih sredstev ali z opravljanjem javne funkcije ali delovnega razmerja javnega uslužbenca po tretjem odstavku 6. člena ZDIJZ ne sodijo med varovane osebne podatke. Skladno z ZDIJZ med varovane osebne podatke NE sodijo tudi tisti osebni podatki, za katere je podan t.i. prevladujoč interes javnosti, za njihovo razkritje v skladu z drugim odstavkom 6. člena ZDIJZ. Kdaj je posamezen podatek dovoljeno razkriti javnosti – torej kdaj gre za podatke v zvezi z opravljanjem dela javnega uslužbenca ali javne funkcije ali porabo javnih sredstev ali za prevladujoč interes javnosti za razkritje – je odvisno od vsakokratnih okoliščin primera. Konkretne okoliščine pa zatrjuje in izkazuje upravljavec, kadar je v konkretnem primeru osebne podatke obdelal na način javne objave na podlagi ZDIJZ.
 
Ker IP deluje kot pritožbeni organ na področju dostopa do informacij javnega značaja in kot inšpekcijski organ na področju varstva podatkov, ne moremo podajati v mnenju ocen, kateri podatki sodijo med prosto dostopne informacije javnega značaja in kateri ne. Za izkazovanje skladnosti v zvezi z obdelavo osebnih podatkov pa je odgovoren upravljavec osebnih podatkov (v konkretnem primeru občina).
 
Če želite dodatna pojasnila v zvezi z namenom in pravno podlago za objave, ki jih navajate, predlagamo, da se obrnete neposredno na občino, ki je podatke objavila (zlasti na pooblaščeno osebo za varstvo osebnih podatkov, ki deluje pri občini). Če menite, da je v konkretnem primeru prišlo do zlorabe varstva osebnih podatkov, lahko vložite inšpekcijsko prijavo na IP (več o vložitvi prijave: https://www.ip-rs.si/varstvo-osebnih-podatkov/pravice-posameznika/vlo%C5%BEitev-prijave).
 
 
S spoštovanjem,
 
 
Pripravil:
Anže Novak
Državni nadzornik za varstvo osebnih podatkov
 
Mojca Prelesnik
informacijska pooblaščenka
