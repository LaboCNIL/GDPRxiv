

Preverjanje pogojev PCT za obiskovalce športnega centra
+
-


Datum: 22.09.2021
Številka: 07121-1/2021/1876

Kategorije: Pravne podlage, Privolitev, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas:

ali bi bilo dopustno, da bi s strani obiskovalcev športnega centra prejeli podpisano izjavo, da izpolnjujejo pogoj PCT, pri čemer bi morali navesti tudi datum (drugega) cepljenja, na izjavi pa bi izrecno pisalo, da soglašajo s hranjenjem izjave s strani družbe izključno za potrebe preverjanja pogoja PCT in da bo družba take izjave takoj po prenehanju pogoja PCT trajno uničila; 
ali bi lahko na ta način zagotovili izpolnjevanje odlokov Vlade RS, ki se nanašajo na izpolnjevanje pogoja PCT, da ne bi bilo potrebno obiskovalcem vedno znova kazati potrdilo PCT. 

 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.
 
Pri preverjanju, ali posameznik izpolnjuje pogoj prebolevnosti, cepljenosti ali testiranja (PCT pogoji) pride do obdelave osebnih podatkov v zvezi z zdravjem. Ti podatki so zaradi svoje občutljive narave posebej zaščiteni. Splošna uredba določa, da mora imeti vsak upravljavec za zakonito obdelavo osebnih podatkov pravno podlago. Te so določene v členu 6(1) Splošne uredbe, za posebne vrste osebnih podatkov, med katere spadajo tudi podatki v zvezi z zdravjem, pa mora biti hkrati izpolnjen eden izmed posebnih pogojev, ki so določeni v členu 9(2) Splošne uredbe.
 
Ker je IP prejel veliko vprašanj, ki se nanašajo na preverjanje pogojev PCT, je v pomoč zavezancem izdal smernice, ki so dostopne na povezavi: https://www.ip-rs.si/publikacije/priro%C4%8Dniki-in-smernice/smernice-po-splo%C5%A1ni-uredbi-o-varstvu-podatkov-gdpr/smernice-o-preverjanju-pct-pogojev-za-delodajalce-oziroma-upravljavce.
 
Ob tem IP še pojasnjuje, da lahko pravno podlago za obdelavo osebnih podatkov predstavlja tudi privolitev; za obdelavo podatkov v zvezi z zdravjem pa mora biti privolitev izrecna. Po definiciji iz člena 4(11) Splošne uredbe je privolitev prostovoljno, konkretno, informirano in nedvoumno ravnanje v obliki izjave ali jasnega pritrdilnega dejanja, iz katerega je mogoče sklepati na želje posameznika, na katerega se nanašajo osebni podatki, s katerim izrazi strinjanje z obdelavo osebnih podatkov, ki se nanašajo nanj. Pogoji za veljavno privolitev so predpisani v členu 7 Splošne uredbe. Več o privolitvi si lahko preberete tudi na povezavi: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/privolitev.
 
Z vidika varstva osebnih podatkov torej ni ovir za zbiranje in hrambo izjav obiskovalcev športnega centra glede izpolnjevanja pogoja PCT z vsebino, kot jo opisujete, če v to izrecno privolijo ter če privolitev izpolnjuje vse pogoje po Splošni uredbi in takšna obdelava ustreza tudi vsem načelom v zvezi z obdelavo osebnih podatkov iz člena 5 Splošne uredbe in drugim pravilom, ki jih predpisuje Splošna uredba.
 
Na vprašanje, ali bi na ta način zagotovili izpolnjevanje odlokov Vlade RS, ki se nanašajo na izpolnjevanje pogojev PCT, pa IP ni pristojen odgovoriti, zato vam predlagamo, da ga naslovite na zdravstveno inšpekcijo.
 
Lep pozdrav,
 
                                                                                                     Mojca Prelesnik, univ. dipl. prav.,
                                                                                                             informacijska pooblaščenka
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
