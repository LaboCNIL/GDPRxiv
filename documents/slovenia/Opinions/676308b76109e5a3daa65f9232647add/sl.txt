

Strokovno mnenje glede spletne strani
+
-


Datum: 09.11.2020
Številka: 07121-1/2020/2014

Kategorije: Informiranje posameznika, Pravne podlage, Svetovni splet
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje glede vaše spletne strani. Spletno stran uporabljate izključno za predstavitev podjetja, nimate spletne prodaje. Želeli bi strokovno mnenje glede usklajenosti spletne strani s Splošno uredbo, še posebej glede pravnega obvestila in uporabe piškotkov. ***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Glede vašega vprašanja vam lahko v okviru nezavezujočega mnenja podamo zgolj splošna pojasnila in usmeritve. Napotke v zvezi z uporabo piškotkov smo že podali v mnenjih IP, npr. v mnenju št. 0712-1/2019/1605 z dne 3.7.2019 in v mnenju št. 07121-1/2020/1509 z dne 31.8.2020. Več informacij glede piškotkov je dosegljivih tudi na spletni strani IP: https://www.ip-rs.si/varstvo-osebnih-podatkov/informacijske-tehnologije-in-osebni-podatki/piskotki-odgovori-na-pogosta-vprasanja/.Pri pregledu vaše spletne strani ugotavljamo, da se obvestilo o piškotkih in pravno obvestilo prikažeta šele, ko se obiskovalec strinja z uporabo piškotkov, pri čemer nima možnosti, da se seznani z vrsto piškotkov, ki jih spletna stran uporablja, niti nima možnosti privolitve za posamezne piškotke zavrniti. Področje piškotkov je urejeno z Zakonom o elektronskih komunikacijah (Uradni list RS, št. 109/12, 110/13, 40/14 – ZIN-B, 54/14 – odl. US, 81/15 in 40/17, v nadaljevanju: ZEKom-1), ob tem pa je treba upoštevati tudi določila Splošne uredbe, še posebej glede veljavne privolitve skladno s točko (a) prvega odstavka 6. člena Splošne uredbe. Prvi odstavek 157. člena ZEKom-1 določa, da je shranjevanje podatkov ali pridobivanje dostopa do podatkov, shranjenih v terminalski opremi naročnika ali uporabnika, dovoljeno samo pod pogojem, da je naročnik ali uporabnik v to privolil potem, ko je bil predhodno jasno in izčrpno obveščen o upravljavcu in namenih obdelave teh podatkov v skladu z zakonom, ki ureja varstvo osebnih podatkov. Ko smo opozorili v mnenju št. 07121-1/2020/1509, Splošna uredba o varstvu podatkov kot veljavno opredeljuje le aktivno in prostovoljno podano, konkretno, informirano in nedvoumno vnaprejšnjo privolitev posameznika in se s tem višajo prej postavljeni standardi, še posebej glede veljavnosti domnevne privolitve. Dodatno je Sodišče EU v zadevi C-673/17 poudarilo, da je za zakonito sledenje s piškotki na spletnih straneh potrebno aktivno soglasje posameznika, pri čemer molk, vnaprej označeno okence ali nedejavnost posameznika ne predstavljajo veljavne privolitve. Več informacij si lahko preberete v Smernicah o privolitvi, ki jih je izdal Evropski odbor za varstvo podatkov (EDPB) in so dosegljive na naslednji povezavi: https://edpb.europa.eu/our-work-tools/our-documents/guidelines/guidelines-052020-consent-under-regulation-2016679_en. Zahteva, da mora biti privolitev informirana, med drugim pomeni tudi to, da mora biti posameznik seznanjen z nameni obdelave, še preden poda svoje soglasje. Več informacij o privolitvi je dostopnih tudi na spletni strani IP: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/privolitev/.V kolikor uporabljate tudi Google Analytics vam predlagamo, da se seznanite z novico »Sodišče Evropske unije razveljavilo Zasebnostni ščit za prenos podatkov v ZDA (Privacy Shield), standardne pogodbene klavzule ostajajo v veljavi,« ki je dosegljiva na: https://www.ip-rs.si/novice/sodisce-evropske-unije-razveljavilo-zasebnostni-scit-za-prenos-podatkov-v-zda-privacy-shi-1196/.Predlagamo vam, da gradivo preučite in posamezniku omogočite, da poda soglasje za uporabo piškotkov skladno z ZEKom-1 in Splošno uredbo. Prav tako vam predlagamo, da spremljate našo spletno stran, saj bomo v kratkem objavili tudi posodobljene smernice IP glede piškotkov.V svojem zaprosilu navajate tudi, da  bi želeli naše mnenje glede pravnega obvestila. Poudarjamo, da vam glede tega lahko podamo napotke zgolj v okviru varstva osebnih podatkov, ne pa tudi glede drugih vprašanj, kot je npr. pravo intelektualne lastnine, avtorske pravice itd. Podajamo vam splošni napotek glede obveščanja posameznikov po Splošni uredbi. V kolikor na spletni strani obdelujete oziroma nameravati obdelovati osebne podatke obiskovalcev (glede obiska spletne strani kakor tudi npr. v obliki naročanja na novice), morate posameznike obvestiti o obdelavi osebnih podatkov skladno s 13. členom Splošne uredbe. Posameznike morate seznaniti npr. s pravno podlago, nameni obdelave, roki hrambe, o prenosih osebnih podatkov, itd. Več o tem si lahko preberete na spletni strani Upravljavec.si, https://upravljavec.si/pogosta-vprasanja/obvestite-posameznike-kako-obdelujete-njihove-osebne-podatke/. Kot primer si lahko ogledate tudi Obvestilo zunanjim osebam glede obdelave osebnih podatkov - https://www.ip-rs.si/o-pooblascencu/informacije-javnega-znacaja/informacije-o-obdelavi-osebnih-podatkov/, prav tako politiko zasebnosti na spletni strani IP - https://www.ip-rs.si/o-pooblascencu/informacije-javnega-znacaja/o-spletni-strani/ (pri tem je treba upoštevati, da spletna stran IP ne uporablja piškotkov).V upanju, da vam bodo naša napotila v pomoč vas lepo pozdravljamo.Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                              Barbara Pirš, univ.dipl.prav.,Svetovalka Pooblaščenca za preventivo                                   
