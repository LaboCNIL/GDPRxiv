

Javna objava podatkov o fizičnih in pravnih osebah na spletni strani
+
-


Datum: 22.01.2019
Številka: 0712-1/2019/111 

Kategorije: Svetovni splet
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nam pojasnjujete, da ste društvo, ki bi rado na svoji spletni strani ustvarilo oglasno desko, na katero bi lahko fizične in pravne osebe objavile podatke o drugih osebah (ime in priimek osebe) in pravnih osebah (firma podjetja), ki so jih ogoljufale ali okradle. Pojasnjujete, da bo za takšno objavo treba imeti zakonsko podlago, kot na primer prijavo tatvine ali goljufije pri Ministrstvu za notranje zadeve (MNZ), naperjeno tožbo, izdano sodbo, podatek o izvršbi zoper določeno osebo, poleg tega bo prijavitelj moral potrdili, da je pripravljen pričati o tem. Zanima vas, ali s takšno oglasno desko kršite zakonske določbe in kakšna je vaša odgovornost v primeru, da bodo posamezniki navedli lažne podatke. Pojasnjujete tudi, da bo oseba, ki bo navedla lažne podatke, izsledljiva, saj se mora poprej registrirati kot uporabnik.***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. IP uvodoma izpostavlja, da v sklopu neobvezujočega mnenja vsekakor ne more presojati konkretnih dejanj obdelav, temveč lahko to stori šele v okviru inšpekcijskega postopka, zato v nadaljevanju podaja splošna pojasnila.Osebni podatek pomeni katero koli informacijo v zvezi z določenim ali določljivim posameznikom; določljiv posameznik pa je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika (prva točka člena 4 Splošne uredbe). V skladu z navedeno definicijo je osebni podatek lahko le podatek o fizični osebi, ne pa podatek o pravni osebi, posledično se bo IP v svojem mnenju osredotočil le na presojo zakonitosti objave osebnih podatkov fizičnih oseb.V svojem dopisu pojasnjujete, da bi na svoji spletni strani objavili imena in priimke fizičnih oseb, ki so nekoga ogoljufale ali okradle. V zvezi s tem pojasnjujemo, da bi v takšnem primeru obdelovali osebne podatke in bi najverjetneje nastopali kot upravljavec osebnih podatkov, saj bi sami določali namene in sredstva obdelave podatkov posameznikov (sedma točka člena 4 Splošne uredbe). V posledici navedenega vas določbe Splošne uredbe v navedenem primeru zavezujejo.V skladu s Splošno uredbo je za zakonito obdelavo osebnih podatkov potrebno imeti ustrezno pravno podlago. Ta ureja pravne podlage v prvem odstavku 6. člena, ki določa, da je obdelava zakonita le in kolikor je izpolnjen vsaj eden od naslednjih pogojev: posameznik na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu; obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katere se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. Obdelava osebnih podatkov, kot jo opisujete v svojem dopisu, in sicer v obliki objave imen in priimkov posameznikov, ki naj bi ogoljufali ali okradli, po mnenju IP najverjetneje ne predstavlja zakonite obdelave osebnih podatkov. Namreč za takšno obdelavo osebnih podatkov ne pride v poštev nobena izmed zgoraj navedenih pravnih podlag. Eventualno bi lahko pravno podlago predstavljala privolitev posameznikov v obdelavo njihovih imen in priimkov, vendar zaradi narave namena takšne objave, se poraja dvom, da bi posamezniki v tako obdelavo dejansko privolili.Za več informacij glede vprašanja, kako zakonito obdelovati osebne podatke in glede obveznosti, ki jih imate kot upravljavec osebnih podatkov, vas napotujemo na našo spletno stran: https://upravljavec.si/kako-uporabljate-te-podatke/. IP preverja skladnost ravnanja zavezancev za varstvo osebnih podatkov v okviru postopka inšpekcijskega nadzora. Poleg tega pa lahko v primeru izvršenega prekrška tudi naloži globo.Za konec IP vnovič pojasnjuje glede obdelave podatkov pravnih oseb, da objava navedenih podatkov ne predstavlja obdelave osebnih podatkov v skladu s Splošno uredbo, kar pomeni, da IP v tem delu ni pristojen za izvajanje nadzora. To pa ne pomeni, da je objava seznama pravnih oseb, ki naj bi ogoljufale ali okradle, tudi sicer v skladu s pozitivno zakonodajo. IP meni, da bi pod določenimi pogoji objavljene pravne osebe in tudi fizične osebe imele možnost zavarovanja svojih pravic v civilnih ali/in kazenskih postopkih.V upanju, da ste dobili odgovor na svoje vprašanje, vas lepo pozdravljamo.                                                                                               Mojca Prelesnik, univ.dipl.prav.,                                                                                                                                                informacijska pooblaščenkaPripravila:                                                                                                                              Neja Domnik, mag. prav.,raziskovalka pri IP
