

Uporaba zasebnega elektronskega naslova posameznika
+
-


Datum: 14.01.2022
Številka: 07121-1/2022/43

Kategorije: Elektronska pošta, Pravne podlage
                        Informacijski pooblaščenec (v nadaljevanju: IP) je prejel vaše elektronsko sporočilo, v katerem sprašujete, ali lahko oseba, zaposlena v zdravstvenem domu, kontaktira posameznika s svojega zasebnega elektronskega naslova na njegov elektronski naslov, čeprav ji posameznik tega naslova ni posredoval.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. IP še dodaja in poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
IP pojasnjuje, da glede na informacije, ki ste nam jih navedli v vašem sporočilu, ni mogoče ugotoviti s kakšnim namenom je zaposlena v zdravstvenem domu kontaktirala posameznika, prav tako ni mogoče ugotoviti, ali ga je kontaktirala v okviru opravljanja svojih službenih zadolžitev ali v zasebne namene, prav tako iz sporočila tudi ne izhaja, na kakšen način naj bi navedena oseba prejela elektronski naslov, ali z njim razpolaga zdravstveni dom, ali je javno objavljen na spletu ipd. Glede na navedeno IP podrobnejšega mnenja glede navedenega vprašanja ne more podati, zato v nadaljevanju podaja zgolj splošna pojasnila.
 
Uporaba zasebnih komunikacijskih sredstev v službene namene je praviloma predmet dogovora med delavcem in delodajalcem. V času epidemije in splošno razširjenega dela od doma, ki terja določene prilagoditve glede organizacije dela in razpoložljivosti delovnih sredstev, lahko pride do situacije, ko zaposleni v službene namene uporabljajo svoje zasebne telefone in/ali elektronske naslove, če je tak interni dogovor med zaposlenim in delodajalcem in zaposleni s tem tudi soglaša. Pri tem je zaposleni dolžan spoštovati vsa načela varstva osebnih podatkov, v skladu z veljavnimi prepisi in internimi akti delodajalca.
 
Za vsako obdelavo osebnih podatkov (torej tudi za uporabo elektronskega naslova posameznika) je treba imeti ustrezno in zakonito pravno podlago. Te so določene v členu 6(1) Splošne uredbe o varstvu podatkov in so sledeče:
 

privolitev (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov posameznika (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1),
zakoniti interesi upravljavca (točka (f)).

 
Ali je bila obdelava elektronskega naslova v konkretnem primeru zakonita in ustrezna, IP v okviru tega mnenja ne more ugotavljati, saj, kot že navedeno, ne razpolaga z vsemi relevantnimi okoliščinami konkretnega primera, prav tako pa lahko presojo, ali je šlo v konkretnem primeru za kršitev predpisov s področja varstva osebnih podatkov, opravi le v inšpekcijskem postopku. Če ste mnenja, da je bil elektronski naslov uporabljen v nasprotju s predpisi s področja varstva osebnih podatkov, lahko vložite prijavo pri IP. Več o vložitvi prijave si lahko preberete na spletni strani IP: https://www.ip-rs.si/varstvo-osebnih-podatkov/pravice-posameznika/vložitev-prijave.
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
Lep pozdrav,
 
                                                                                    Mojca Prelesnik
                                                                                    informacijska pooblaščenka
 
Pripravila:
mag. Vanja Zrimšek, univ. dipl. prav.,
svetovalka IP
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
