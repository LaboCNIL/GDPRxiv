

Pridobitev delavčevih podatkov od prejšnjega delodajalca, ZRSZ in CSD za potrebe obračuna nadomestila
+
-


Datum: 15.06.2021
Številka: 07121-1/2021/1095

Kategorije: Delovna razmerja, Posredovanje OP med upravljavci
                        Pri Informacijskem pooblaščencu (IP) smo dne 11. 6. 2021 prejeli vaše vprašanje o tem, ali lahko kot delodajalec pridobite podatke o delavčevi plači oziroma o nadomestilih od prejšnjega delavčevega delodajalca oziroma od Zavoda za zaposlovanje (ZRSZ) ali CSD. Podatke potrebujete za obračun nadomestila plače v skladu z 137. členom ZDR-1 in v skladu z 27. členom Pravilnika o uveljavljanju izplačila nadomestila plače iz obveznega zdravstvenega zavarovanja, ki določa, da je osnova za nadomestilo plače povprečje izplačanih mesečnih plač, osnov za plačilo prispevkov in izplačanih nadomestil v koledarskem letu pred letom, v katerem je nastala začasna zadržanost od dela.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Delodajalec je na podlagi (b) in (f) točke prvega odstavka 6. člena Splošne uredbe o varstvu podatkov in 48. člena ZDR-1 sicer upravičen do podatkov, ki so potrebni za obračun in izplačilo nadomestila po 137. členu ZDR-1, toda te pravne podlage ne omogočajo, da delodajalec podatke pridobi neposredno od pristojnih upravljavcev, ali da ti upravljavci podatke neposredno posredujejo delodajalcu kot uporabniku podatkov. 
 
Delodajalec bi od prejšnjega delodajalca lahko pridobil potrebne podatke le na podlagi privolitve delavca, če so za veljavno privolitev izpolnjeni vsi predpisani pogoji. 
 
Podatke, ki jih delodajalec potrebuje za obračun nadomestila mora delodajalcu priskrbeti delavec sam. 
 
 
O b r a z l o ž i t e v:
 
IP-ju ni znana izrecna zakonska podlaga za neposredno pridobivanje želenih podatkov od upravljavcev, ki te podatke imajo. V zvezi z zgornjim mnenjem se sklicujemo na mnenje IP št. 07120-1/2020/311, ki je dostopno na spletni strani IP. Pri tem ni videti razloga, da omenjeno mnenje ne bi veljalo tudi za pridobivanje podatkov od CSD, ZRSZ ali drugih upravljavcev. Prav tako se sklicujemo na smernice IP o varstvu osebnih podatkov v delovnih razmerjih (točka 1.3.), ki so tudi dostopne na spletni strani IP. Iz teh izhaja, da naj bi bil vir podatkov za delodajalca ravno delavec.
 
Če gre za pridobivanje delavčevih osebnih podatkov od upravljavcev, ki lahko posredujejo osebne podatke tudi na podlagi privolitve (npr. prejšnji delodajalec iz zasebnega sektorja), bi jih novi delodajalec lahko pridobil tudi na podlagi delavčeve privolitve po (a) točki prvega odstavka 6. člena Splošne uredbe o varstvu podatkov. Ker bi bila privolitev dana v korist delavca, bi verjetno izpolnjevala pogoj prostovoljnosti. O privolitvi je na spletni strani IP že na voljo več mnenj.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
 
