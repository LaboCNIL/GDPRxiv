

Posredovanje OP oskrbovanke hčerki
+
-


Datum: 14.05.2019
Številka: 0712-1/2019/1164

Kategorije: Pridobivanje OP iz zbirk, Zdravstveni osebni podatki
                        Informacijski pooblaščenec (v nadaljevanju IP) je prejel vaš dopis, v katerem sprašujete o posredovanju zdravstveno negovalne dokumentacije hčerki vaše uporabnice. V vašem domu imate porabnico, ki je samostojna in ji poslovna sposobnost ni bila nikoli odvzeta. Hčerko je navedla zgolj kot kontaktno osebo. Uporabnica ima v zadnjem času nekoliko več zdravstvenih težav, zaradi katerih je bila nekaj dni tudi hospitalizirana. Zaznane so tudi spremembe psihičnega stanja, kar kaže na napredovanje demence. Hčerka se je obrnila na vas, da ji posredujete vaša opažanja oziroma zapise zdravstveno negovalne službe glede stanja in nege njene mame. Ker hčerka ni zakonita zastopnica, menite, da ji teh dokumentov, ki vsebujejo podatke posebne vrste, ne smete posredovati. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 - v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05 - v nadaljevanju ZInfP) posredujemo naše neobvezujoče mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora ali upravnega postopka konkretnih obdelav osebnih podatkov ne more presojati.Obdelava osebnih podatkov je na podlagi prvega odstavka 6. člena Splošne uredbe zakonita le in kolikor je izpolnjen vsaj eden od naslednjih pogojev: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito posameznika, na katerega se nanašajo osebni podatki, ali druge fizične osebe; obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu; obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok (ta točka se ne uporablja za obdelavo s strani javnih organov pri opravljanju njihovih nalog). Zakon v smislu 6 (1) b Splošne uredbe je Zakon o pacientovih pravicah (v nadaljevanju ZPacP), ki v četrtem odstavku v zvezi s sedmim odstavkom 37. člena ureja vprašanja o seznanitvi z osebnimi podatki. Prvi odstavek 37. člena določa, da kadar pacient zaradi težav v duševnem zdravju ali drugega vzroka, ki vpliva na zmožnost razsojanja, ni sposoben privolitve v medicinski poseg, se ta sme opraviti le, če ga dovoli zakoniti zastopnik. Skladno s sedmim odstavkom velja enako tudi za pravico do seznanitve z zdravstveno dokumentacijo in  pravico do varstva zasebnosti in varstva osebnih podatkov.Iz vašega dopisa ni razvidno, ali je vaša uporabnica še sposobna privolitve v smislu prvega odstavka v zvezi s sedmim odstavkom 37. člena ZPacP. Če ni, se osebni podatki uporabnice o opažanjih negovalne zdravstvene oskrbe lahko skladno s četrtim odstavko 37. člena posredujejo hčerki (ob izpolnjenem pogoju, da uporabnica nima zakonca, zunajzakonskega partnerja ali partnerja iz istospolne skupnosti, ki je sposoben odločati). V vsakem primeru pa je možno, da bi se hčerka lahko seznanila z osebnimi podatki, če bi v razkritje teh osebnih podatkov veljavno privolila oskrbovanka v času privolitvene sposobnosti. V primeru, da je še privolitveno sposobna pa lahko takšno privolitev še vedno da. Prav tako iz dopisa ni razvidno, kaj zajema pojem »kontaktna oseba«, saj ni razvidna vsebina in obseg tega »pooblastila«.Vse navedeno velja za zdravstveno dokumentacijo, katere upravljavec ste vi sami. Za tisti del zahtevane dokumentacije ali osebnih podatkov, ki ne spada v zdravstveno dokumentacijo, nam ni znana zakonska podlaga, ki bi hčerki omogočala, da se seznani s temi osebnimi podatki ali dokumentacijo.Sicer pa na naši spletni strani IP lahko dostopate do več že napisanih mnenj s področja posredovanja osebnih podatkov svojcem, posebne ureditve po ZPacP in seznanitve z lastnimi osebnimi podatki.V upanju, da vam bo naš odgovor v pomoč, vas lepo pozdravljamo.Pripravila: mag. Nuša Kavšek, univ. dipl. prav.svetovalka IP za varstvo osebnih podatkov   Mojca Prelesnik, univ. dipl. prav. informacijska pooblaščenka
