

Preverjanje identitete z davčno številko
+
-


Datum: 19.12.2019
Številka: 0712-1/2019/2932

Kategorije: Delovna razmerja, Pravica do seznanitve z lastnimi osebnimi podatki, Pravne podlage, Uradni postopki, Zavarovanje osebnih podatkov
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje. Navajate, da po vaše upravljavci kot so Finančna uprava RS, telekomunikacijska in druga podjetja ne zagotavljajo ustreznega varstva osebnih podatkov, ko za preverjanje identitete klicatelja po telefonu uporabljajo davčno številko. Ko klicatelj po telefonu posreduje svoje ime, priimek in davčno številko lahko izve vse osebne podatke, ki jih o njem vodi upravljavec (npr. svoj davčni dolg). Težava je v tem, da so davčne številke vseh samostojnih podjetnikov, kulturnikov, sobodajalcev in vseh drugih, ki opravljajo kako dejavnost, javno dostopne v številnih bazah podatkov na spletu. Tak način preverjanja identitete klicateljev se vam ne zdi ustrezen, saj omogoča krajo identitete in druge zlorabe. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP ugotavlja, kot navajate, da številni zavezanci po Splošni uredbi ne posvečajo dovolj pozornosti ustrezni identifikaciji posameznika po telefonu, ko je identifikacija potrebna, ker bi se klicatelj lahko seznanil z varovanimi osebnimi podatki, kot na primer: kakšno je stanje posameznikovega dolga, podatki glede izstavljenih računov, itd. Drži namreč, kot navajate, da so davčne številke vseh samostojnih podjetnikov, kulturnikov, sobodajalcev in drugih, ki kot posamezniki opravljajo kako dejavnost, javno objavljene v številnih bazah podatkov in na številnih spletnih straneh. Takšen način preverjanja identitete klicateljev, kjer se zahteva en sam identifikator, praviloma ni ustrezen, saj omogoča krajo identitete in zlorabe osebnih podatkov ter lahko predstavlja kršitev določb Splošne uredbe o varnosti podatkov (člen 32 Splošne uredbe), razkritje davčne ali bančne tajnosti ter drugih zaupnih podatkov, kot so npr. podatki o zdravstvenem stanju.Glede na navedeno je IP določene zavezance posamezno ali prek relevantnih združenj, v okviru svojih preventivnih aktivnosti na podlagi določb člena 57 Splošne uredbe, sistematično pozval k preverjanju in prilagoditvi postopkov pri posredovanju osebnih podatkov po telefonu.IP je v omenjenem pozivu priporočil, da se vedno, ko oseba po telefonu zahteva svoje osebne podatke, od nje zahteva navedba vsaj dveh identifikatorjev in ne samo davčna številka ali samo EMŠO. Drugi podatek, ki bi lahko bil zahtevan je - odvisno od okoliščin – npr. številka zadnjega računa, številka dohodninske odločbe, številka zadeve, vnaprej določeno geslo, datum zadnjega obiska ali določenega dokumenta ali podoben podatek, s katerim bi moral razpolagati posameznik.Ključno je, da se izbere takšne podatke: za katere je malo verjetno, da bi lahko z njimi razpolagala tretja oseba in jih zlorabila za nepooblaščeno seznanitev z osebnimi podatki; ki  jih lahko zavezanec preveri v svojih zbirkah podatkov. Ob zgoraj navedenem IP še poudarja, da vse navedeno velja takrat, ko je identifikacija posameznika potrebna (ker posameznik uveljavlja svoje pravice, spreminja pogodbo, zahteva dostop do svojih osebnih podatkov, itd.). Navedeno pa nikakor ne velja na splošno za vse klice, tudi ko preverjanje identitete kličočega ni potrebno, če na primer oseba kliče za splošne informacije.Zahvaljujemo se vam za vašo pobudo in vas lepo pozdravljamo,Informacijski pooblaščenecMojca Prelesnik, univ. dipl. prav.informacijska pooblaščenkaPripravil:                                                                                 Anže Novak, univ. dipl. prav.                                       Svetovalec Pooblaščenca za preventivo                                
