

Prenos uporabniškega računa na drug spletni forum
+
-


Datum: 08.11.2021
Številka: 07121-1/2021/2221

Kategorije: Informiranje posameznika, Posredovanje OP med upravljavci, Privolitev, Svetovni splet
                        Informacijski pooblaščenec (v nadaljevanju: IP) je prejel vaše sporočilo, v katerem nas prosite za mnenje. Kot ste pojasnili ste se pred leti prijavili na nek spletni forum. Pred nekaj tedni je ta forum postal neaktiven, uporabnike pa so pozvali, naj se pridružijo nekemu drugemu forumu na novi platformi. Ta poziv je bil objavljen na forumu (torej ni bil posredovan preko maila). Nekaj dni nazaj ste dobili mail iz te nove platforme, iz česar sklepate, da je bil vaš e-mail naslov očitno prenesen tja (predvidevate, da z drugimi podatki, ki ste jih dali ob prijavi). Tega niste želeli, niti niste bili obveščeni, da se bo to zgodilo (foruma že nekaj časa ne berete), sploh zato, ker ustvarjalcem nove platforme ne zaupate. Zanima vas, ali je to kršitev s strani stare/nove platforme?
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Informacijski pooblaščenec (v nadaljevanju IP) uvodoma pojasnjuje, da je odgovor na vaše vprašanje primarno odvisen od tega, ali gre za istega upravljavca osebnih podatkov ali za različne upravljavce in ali je prišlo do drugačnih namenov obdelave osebnih podatkov. Kolikor je upravljavec spletnega foruma isti (npr. ista pravna oseba) in se je spremenil zgolj naziv spletnega foruma, nameni obdelave osebnih podatkov pa se niso spremenili, potem načeloma s tem ni težav. Podobno velja, če so nameni obdelave osebnih podatkov ostali isti, pa je upravljanje spletnega foruma in s tem upravljanje osebnih podatkov foruma prevzel nov upravljavec, ki je pravni naslednik prejšnjega.
 
 
Drugačna situacija pa nastopi, če:

bi se spremenili nameni obdelave osebnih podatkov ali
če bi se osebni podatki posredovali drugemu upravljavcu.

V teh primerih bi za to morala obstajati ustrezna pravna podlaga, ker praktično implicira, da bi morali biti uporabniki vnaprej jasno obveščeni o obdelavi osebnih podatkov skladno z določbami člena 13 Splošne uredbe in bi morali za to podati privolitev po členu 6(1)a, ki upošteva zahteva glede veljavnosti privolitve po členu 7 Splošne uredbe. Z drugimi besedami: če bi želel upravljavec foruma bistveno spremeniti namene obdelave osebnih podatkov, kar je v tesni povezavi s samo vsebino foruma (uporabnik je npr. morda postal član spletnega foruma o temi, ki je blizu uporabniku, zadevni spletni forum se »ugasne«, nov spletni forum, kamor so bila preneseni uporabniški računi, pa se po novem ukvarja s tematiko, od katere se uporabnik distancira) ali pa prenesti podatke o uporabnikih drugemu upravljavcu, bi za to moral imeti pravno podlago v informiranem in veljavnem soglasju posameznikov (uporabnikov). Prenos osebnih podatkov drugemu upravljavcu ali bistvena sprememba namenov obdelave osebnih podatkov uporabnikov spletnega foruma brez tega ne bi bila dovoljena.
Če sumite, da je v vašem primeru prišlo do kršitve, lahko podate predlog za uvedbo inšpekcijskega nadzora. Več informacije o tem:
https://www.ip-rs.si/varstvo-osebnih-podatkov/pravice-posameznika/vlo%C5%BEitev-prijave
 
S spoštovanjem,
 
Mojca Prelesnik, univ.dipl.prav.,                                                                                                  
informacijska pooblaščenka
 
Pripravil:                                                                                                                                 
mag. Andrej Tomšič,
namestnik informacijske pooblaščenke        
