

PCT pogoj in onemogočen vstop v osnovno šolo
+
-


Datum: 29.09.2021
Številka: 07120-1/2021/520

Kategorije: Šolstvo, Zdravstveni osebni podatki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da vas je pred roditeljskim sestankom zaposlena na šoli ustavila in zahtevala od vas potrdilo o izpolnjevanju pogoja PCT (preboleli, cepljeni, testirani). Odvrnili ste, da ne dovolite vpogleda v svoje osebne podatke, nakar vam je bil vstop v šolo prepovedan. Menite, da bi bilo dovolj, če bi vas zaposlena vprašala, ali pogoj izpolnjujete, ne pa, da brez vaše privolitve želi vpogledati v vaše osebne podatke. Prav tako menite, da vodstvo šole ne sme onemogočiti vstopa v šolo niti tistim staršem, ki pogojev PCT ne izpolnjujejo, temveč so za to pristojni drugi organi.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
Zaradi velike količine istovrstnih ali podobnih vprašanj je Informacijski pooblaščenec pripravil več tematskih smernic o preverjanju PCT pogojev, ki so dostopne na spletni strani https://www.ip-rs.si/novice/smernice-o-preverjanju-pct-pogojev.
 
Iz smernic za preverjanje pogoja PCT za šole (https://www.ip-rs.si/fileadmin/user_upload/Pdf/smernice/Smernice PCT za šole.pdf) glede vprašanja, ali je dopustno preverjati pogoje PCT za obiskovalce, izhaja:
 
Da, če za to obstaja posredna pravna podlaga – to je lahko določba v ustreznem pravnem predpisu. Zgolj obveznost preverjanja izpolnjevanja PCT pogojev pa še ne pomeni, da lahko šola ustvarja zbirke podatkov za npr. starše ali udeležence dejavnosti, ki jih izvajajo v prostorih šole zunanje organizacije kot najemniki prostorov. Glede na načelo najmanjšega obsega podatkov, pri tem šola ne sme beležiti nobenih podatkov glede izpolnjevanja pogojev PCT obiskovalcev/zunanjih uporabnikov šolskih prostorov, temveč lahko v 
dokazilo le vpogleda.
 
Če se dokazovanje izvaja z evropskim digitalnim COVID potrdilom, si ob vpogledu lahko pomaga še z aplikacijo za odčitavanje QR kode, in sicer zato, da se prepriča, ali je potrdilo pristno oziroma veljavno. Aplikacija upravljavcu ne omogoča vpogleda v centralne zbirke zdravstvenih podatkov. Če se ob preverjanju izpolnjevanja pogoja PCT poraja dvom glede identitete posameznika, je dovoljen tudi vpogled v javno listino, ki izkazuje istovetnost osebe (npr. osebna izkaznica).
 
Šole in druge izobraževalne institucije morajo sproti preverjati izjeme od obveznega preverjanja PCT pogojev, npr. za osebe, ki pripeljejo otroka v vrtec ali nižje razrede osnovne šol. Za te osebe šola ne sme zahtevati niti vpogleda v dokazilo.
 
Trenutno veljavni odlok Vlade RS (Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 147/21, 149/21 in 152/21)) v prvi alineji drugega odstavka 5. člena določa, da morajo pogoj PCT izpolnjevati »vse osebe, ki so uporabniki storitev ali udeleženi ali prisotni pri izvajanju dejavnosti ali v okoljih v Republiki Sloveniji iz prejšnjega odstavka.« V prvem odstavku 7. člena omenjenega odloka je navedeno, da preverjanje izpolnjevanja pogoja PCT iz 5. člena tega odloka organizirajo odgovorne osebe, ki izvajajo ali organizirajo opravljanje dela. Preverjanje izpolnjevanja pogoja PCT se opravlja z dokazili iz 2. in 6. člena tega odloka. Drugi odstavek istega člena določa, da morajo osebe iz prejšnjega odstavka na vidnem mestu objaviti obvestilo o obveznosti izpolnjevanja pogoja PCT za osebe, ki opravljajo delo ali so udeležene v okoljih ali dejavnostih v Republiki Sloveniji, in na vstopnih točkah preverjati njegovo izpolnjevanje. V četrtem odstavku 7. člena Odloka pa je navedeno, da se osebam iz drugega odstavka 5. člena tega odloka, ki ne izpolnjujejo pogoja PCT, ne dovoli uporabe storitve oziroma udeležba ali prisotnost pri izvajanju dejavnosti ali v okoljih v Republiki Sloveniji, razen osebam iz druge alineje drugega odstavka 5. člena tega odloka.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
