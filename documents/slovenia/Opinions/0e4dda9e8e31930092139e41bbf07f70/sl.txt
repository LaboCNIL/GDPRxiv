

Namestitev nedelujoče kamere in napotitev na mnenje Informacijskega pooblaščenca
+
-


Datum: 29.11.2021
Številka: 07121-1/2021/2372

Kategorije: Video in avdio nadzor
                        Informacijski pooblaščenec (v nadaljevanju IP) je dne 9. 11. 2021 prejel vaš dopis, v katerem navajate, da ima sosed vašega klienta na svojem objektu nameščeno kamero, ki je usmerjena proti javni cesti in za katero trdi, da snema. Navedena kamera vašega klienta, ki vsakodnevno uporablja javno cesto, zelo moti, vendar pa je sosed kljub vašemu pozivu ne namerava odstraniti. Zanima vas, ali je kamera, ki po navedbi imetnika ne dela, lahko usmerjena proti javni cesti, saj je to po vašem mnenju nedopustno ravnanje, zlasti ker je nemogoče preverjati, ali kamera res ne deluje. 
 
Na podlagi informacij, ki ste nam jih posredovali, vam skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov; v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 in 177/20, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) pojasnjujemo, da je IP v zvezi s slepimi oziroma lažnimi kamerami že izdal neobvezna mnenja, in sicer mnenje št. 07121-1/2020/1189 z dne 7. 7. 2020 ter mnenje št. 07121-1/2021/2080 z dne 18. 10. 2021.
 
Zgoraj navedeni mnenji sta objavljeni na spletnih straneh IP, na naslovu:
https://www.ip-rs.si/mnenja-gdpr/6048a57a387d3 in
 
https://www.ip-rs.si/mnenja-gdpr/namestitev-la%C5%BEnih-kamer-1636446478.
 
Kot je IP zapisal v zgoraj navedenih mnenjih, namestitev lažnih ali nedelujočih kamer ne predstavlja kršitve določb Splošne uredbe in ZVOP-1. ZVOP-1 in Splošna uredba namreč urejata obdelavo osebnih podatkov, ki se v celoti ali delno izvaja z avtomatiziranimi sredstvi, in obdelavo osebnih podatkov, ki so del zbirke ali so namenjeni oblikovanju dela zbirke, ki se ne izvaja z avtomatiziranimi sredstvi. Ob namestitvi slepih, lažnih ali nedelujočih kamer, ko do snemanja ne pride, zbirka osebnih podatkov ne nastaja, prav tako pa se tudi ne izvaja avtomatizirana obdelava osebnih podatkov. Takšne postavitve tako ni mogoče šteti kot videonadzor oziroma obdelavo osebnih podatkov v smislu ZVOP-1 in Splošne uredbe, kar posledično pomeni, da IP v zvezi z namestitvijo lažnih ali nedelujočih kamer ni pristojen organ.
 
Glede na to, da se skladno z drugim odstavkom 2. člena Splošne uredbe, Splošna uredba ne uporablja za obdelavo osebnih podatkov s strani fizične osebe med potekom popolnoma osebne ali domače dejavnosti, se videonadzor, ki ga posameznik izvaja iz svojega zasebnega objekta oz. iz svoje zasebne lastnine,  praviloma šteje kot obdelava osebnih podatkov za osebno oz. domačo dejavnost, razen v primeru, ko se z njim snemajo tudi javne površine ali prostor, ki ni v lasti posameznika, ki videonadzor izvaja. Do kršitve določb ZVOP-1 in Splošne uredbe in s tem povezane pristojnosti IP bi torej lahko v praksi prišlo šele v primeru, v kolikor bi posameznik iz svojega zasebnega objekta dejansko snemal javne površine ali prostor, ki ni v njegovi lasti. IP v takšnih primerih postopek inšpekcijskega nadzora uvede šele v primeru, ko obstajajo zadosti trdni dokazi, da kamere dejansko snemajo, kar pa sama namestitev kamer še ne izkazuje, saj se je v praksi IP že večkrat izkazalo, da imajo posamezniki nameščene slepe ali nedelujoče kamere.
 
K zgoraj navedenemu še dodajamo, da lahko postavitev kamer in izvajanje snemanja pomeni tudi poseg v pravico do zasebnosti v širšem smislu iz 35. člena Ustave RS, ki sodi v pristojnost sodišč in je varovana z instituti civilnega in kazenskopravnega varstva. Posameznik lahko tako npr. v primeru, ko se z videonadzorom oziroma snemanjem posega v njegove osebnostne pravice, v skladu s 134. členom Obligacijskega zakonika (Uradni list RS, št. 97/07–UPB, s sprem.; OZ) vloži tožbo in sodišču predlaga, da odredi prenehanje snemanja, prav tako pa lahko na podlagi 179. člena OZ zahteva tudi odškodnino, če mu je zaradi tega nastala škoda. V primerih občutnega posega v zasebnost je posamezniku na razpolago tudi kazensko pravno sodno varstvo, saj lahko izvajanje videonadzora v okoliščinah iz 138. člena Kazenskega zakonika (Uradni list RS, št. 50/12-UPB2, s sprem; KZ-1) pomeni tudi kaznivo dejanje neupravičenega slikovnega snemanja.
 
IP na koncu še poudarja, da izven postopka inšpekcijskega nadzora ali drugega upravnega postopka ne more podajati konkretnejših stališč v zvezi s posameznimi vprašanji s področja varstva osebnih podatkov ter da lahko v okviru nezavezujočega mnenja podaja zgolj splošna pojasnila in priporočila.
 
Lep pozdrav,
 
 
Pripravil:
Jože Bogataj, 
namestnik informacijske pooblaščenke
 
Mojca Prelesnik, univ. dipl. prav.,
informacijska pooblaščenka
