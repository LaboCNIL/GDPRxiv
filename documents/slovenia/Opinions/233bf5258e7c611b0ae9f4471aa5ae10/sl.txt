

Soglasje staršev za samotestiranje otrok v šoli
+
-


Datum: 29.11.2021
Številka: 07121-1/2021/2382

Kategorije: Posebne vrste, Šolstvo
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nas sprašujete glede soglasij staršev za samotestiranje otrok v šoli, in sicer ali ste upravičeni do informacije, kdo in na kakšen način bo soglasja zbiral, kdo jih bo hranil, kdo bo imel dostop do informacij, ali se bodo podatki komu posredovali in komu, ali bodo narejeni kakršnikoli seznami na podlagi soglasij, za koliko časa bodo veljali. Zanima vas tudi, kdo bi vam moral takšne informacije podati ter ali ima morda IP takšne informacije.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
Uvodoma pojasnjujemo, da IP informacij, ki jih želite prejeti, nima, saj smo na področju varstva osebnih podatkov pritožbeni, nadzorni in prekrškovni organ, ne zbiramo pa informacij o obdelavah osebnih podatkov vseh upravljavcev. Na nek način je temu sicer služil bivši register zbirk osebnih podatkov, ki ga je IP vodil na podlagi določb ZVOP-1, vendar je nova ureditev s Splošno uredbo vodenje registra zbirk osebnih podatkov ukinil, upravljavcem pa IP-ju ni več treba prijaviti svojih zbirk podatkov in informacij o obdelavi osebnih podatkov.
 
Informacije o obdelavi osebnih podatkov so zavezani dajati upravljavci osebnih podatkov sami, in sicer na podlagi 13. do 15. člena Splošne uredbe. Gre za pravico posameznikov, da se njihove osebne podatke obdeluje transparentno in pošteno. Vsak posameznik ima tako skladno z določbami Splošne uredbe pravico pridobiti v jedrnati, pregledni, razumljivi in lahko dostopni obliki ter jasnem in preprostem jeziku vse informacije iz členov 13 in 14 ter sporočila iz členov 15 do 22 in 34 Splošne uredbe.
 
Pravico do informacij o obdelavi pred samim začetkom obdelave tako ureja 13. člen Splošne uredbe, ki določa nabor informacij, ki jih mora upravljavec osebnih podatkov zagotoviti posamezniku, kadar se osebni podatki pridobijo od posameznika, na katerega se nanašajo osebni podatki, med drugim identiteto in kontaktne podatke upravljavca; namene in pravno podlago za obdelavo; uporabnike ali kategorije uporabnikov osebnih podatkov ter nadalje tudi obdobje hrambe osebnih podatkov; obstoj pravic posameznika; obstoj pravice do preklica privolitve; pravico do vložitve pritožbe pri nadzornem organu.
 
Posameznik ima nadalje skladno s prvim odstavkom 15. člena Splošne uredbe pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in med drugim naslednje informacije: namen obdelave; vrste zadevnih osebnih podatkov; uporabnike ali kategorije uporabnika, ki so jim bili ali jim bodo razkriti osebni podatki, predvideno obdobje hrambe osebnih podatkov; obstoj pravic posameznika; informacije o virih idr.
 
Glede vaših vprašanj vam torej svetujemo, da se obrnete na upravljavca osebnih podatkov, v vašem primeru na šolo.
 
Konkretno pa vas lahko glede vprašanja izdelave seznamov podanih soglasij ali nesoglasij napotimo tudi na Smernice o izpolnjevanju PCT pogoja za šole (https://www.ip-rs.si/fileadmin/user_upload/Pdf/smernice/Smernice%20PCT%20za%20%C5%A1ole.pdf). Smernice sicer ne govorijo o soglasjih za izvajanje samotestiranja, temveč o soglasjih za vpogled v dokazilo glede izpolnjevanja pogoja PCT z namenom, da se tem učencem in dijakom ni potrebno samotestirati. Glede na to, da Vlada RS v trenutno veljavnem Odloku o začasnih ukrepih za preprečevanje in obvladovanje okužb z nalezljivo boleznijo COVID-19 (Uradni list RS, št. 174/21 in 177/21), ni določila ničesar glede zbiranja in hrambe soglasij oz. nesoglasij staršev k izvajanju samotestiranja, IP tega žal ne more komentirati in podajati svojega mnenja. V določenih delih pa se morda lahko pri tolmačenju zbiranja in hrambe soglasij za izvajanje samotestiranja uporabi analogija oziroma enaka načela in usmeritve, kot veljajo za morebitne sezname izpolnjevanja pogoja PCT.
 
V nadaljevanju vam zaradi lažje preglednosti pripenjamo relevantno besedilo omenjenih Smernic (5. točka: Ali lahko šola vpogleda v dokazilo glede izpolnjevanja PCT pogojev učencev in dijakov?):
 
Trenutno veljavni odlok učencem osnovnih šol in dijakom za potrebe izvajanja vzgojno-izobraževalnega programa nalaga obvezno testiranje s testi HAG za samotestiranje v vzgojno-izobraževalnem zavodu, pod nadzorom osebe, ki jo določi ravnatelj. V skladu z odlokom lahko šola na podlagi soglasja staršev ali drugih zakonitih zastopnikov (če gre za mladoletnega otroka) vpogleda v dokazilo glede izpolnjevanja pogoja PCT za učenca ali dijaka, vendar le z namenom, da se tem učencem in dijakom ni potrebno samotestirati. 
 
Predpis ne predvideva, da bi se glede izpolnjevanja pogoja PCT lahko vodili seznami. IP je mnenja, da v kolikor je to potrebno za organizacijo vzgojno-izobraževalnega programa in v korist otrok, lahko posamezen učitelj za posamezen razred v obliki neformalnega pripomočka vodi svoj seznam učencev ali dijakov, ki PCT pogoj že izpolnjujejo, vendar le z namenom, da otrokom oziroma njegovim staršem ali zakonitim zastopnikom ni potrebno vsakič znova dokazovati izpolnjevanje PCT pogoja, in ne za druge namene. V skladu z načelom najmanjšega obsega podatkov lahko takšen seznam obsega le tiste podatke, ki so nujno potrebni za namen njihovega zbiranja - ime in priimek ter do kdaj posameznik izpolnjuje pogoj PCT (brez beleženja drugih podatkov, ki niso ključni, npr. ali je posameznik prebolevnik, ali je cepljen, vrsta cepiva in izvajalec cepljenja). Hrani jih lahko le toliko časa, kot je to nujno potrebno za namen njihovega zbiranja. Poleg tega je potrebno zagotoviti, da se druge osebe ne morejo seznaniti z osebnimi podatki otrok ali dijakov, temveč so ti dostopni le za to pooblaščeni osebi. 
 
IP opozarja, da ni nikakor dovoljeno voditi centralnih seznamov oziroma evidenc glede izpolnjevanja pogoja PCT učencev ali dijakov na ravni šole. Prav tako šola nima pravne podlage za hrambo dokazil glede izpolnjevanja pogojev PCT učencev ali dijakov, temveč lahko pooblaščeni učitelj ali ravnatelj v dokazilo le vpogleda. Šola mora zagotoviti, da se v tem procesu čim bolj spoštuje zasebnost otrok in da se celoten postopek izvaja na način, ki varuje pravice in koristi otrok.
 
 
V upanju, da ste dobili odgovore na svoja vprašanja, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
