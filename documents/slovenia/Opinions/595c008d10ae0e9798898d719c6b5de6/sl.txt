

Posredovanje podatkov predsedniku nadzornega sveta zbornice
+
-


Datum: 04.02.2022
Številka: 07121-1/2022/130

Kategorije: Razno, Zavarovanje osebnih podatkov
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da je predsednik nadzornega sveta pri območni obrtno-podjetniški zbornici (v nadaljevanju OOZ) napovedal, da bodo na dnevni seji pregledovali tudi akte in pogodbe o zaposlitvi zaposlenih na OOZ, pri čemer zahteva od vas kot direktorice kopije plačilnih list zaposlenih za leto 2021. Vpogled v kopije plačilnih list imata samo direktorica OOZ  in predsednik OOZ ter računovodski servis, s katerim imamo sklenjeno pogodbo o varovanju osebnih podatkih. Skrbi vas, da bi pridobljene informacije prišle v roke nepooblaščenim osebam in teh podatkov ne želite posredovati. Zanima vas naše mnenje v zvezi s tem.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati. Opozorimo lahko zgolj na relevantno pravno podlago ter pogoje, ki morajo biti izpolnjeni, da je določeno posredovanje podatkov zakonito. Konkretno presojo pa lahko oziroma mora opraviti izključno upravljavec osebnih podatkov.
 
Obdelava osebnih podatkov je dopustna le, če zanjo obstaja ustrezna pravna podlaga. V 6. členu Splošne uredbe so tako določene pravne podlage; med drugim je obdelava zakonita, če je podana privolitev posameznika, če je obdelava potrebna za izvajanje pogodbe, za izpolnitev zakonske obveznosti upravljavca, za zaščito življenjskih interesov posameznika, zaradi javnega interesa ali zakonitih interesov upravljavca (vse pod določenimi strogimi pogoji).
 
V konkretnem primeru pa gre za obdelavo osebnih podatkov znotraj upravljavca, saj je nadzorni svet zbornice del same zbornice in nadzorni svet lahko obdeluje osebne podatke, ki jih za to potrebuje. Upravljavec, torej območna obrtna zbornica, pa mora presoditi, kdo znotraj upravljavca lahko in mora obdelovati posamezne osebne podatke za namene opravljanja dodeljenih ali zakonskih nalog. Glede na pristojnosti nadzornega sveta je torej treba presoditi, katere podatke nadzorni svet in njegov predsednik potrebujeta za opravljanje svojih nalog.
 
Kot sami navajate v vašem zaprosilu za mnenje, so po statutu vaše območno obrtne zbornice naloge nadzornega odbora:

nadziranje izvajanje statuta in drugih splošnih aktov zbornice
nadziranje uporabo sredstev zbornice, finančno-materialno poslovanje zbornice in uporabo sredstev za delo zbornice ter
izvajanje sprejetega programa dela zbornice.

 
V prvi vrsti je treba torej presoditi, ali predsednik nadzornega sveta oziroma odbora potrebuje dostop do kopij plačilnih list zaposlenih za leto 2021 za izvajanje nalog, ki so mu zaupane skladno z vašim statutom. Z namenom, da bi lahko izvajal nalogo »nadziranja uporabe sredstev zbornice, finančno-materialnega poslovanja zbornice in uporabe sredstev za delo zbornice«, se zdi neizogibno, da bi bil nadzorni svet upravičen do določenih osebnih podatkov. Do katerih osebnih podatkov je upravičen, pa mora presoditi upravljavec sam. Pri tem je treba upoštevati načelo sorazmernosti, po katerem je morda nadzorni svet upravičen le do nekaterih podatkov iz plačilnih list – tistih, ki jih potrebuje pri opravljanju svojih nalog. Izjemnega pomena je tudi dolžnost varovanja osebnih podatkov, saj so člani nadzornega sveta, ki se seznanijo z določenimi osebnimi podatki, te podatke dolžni varovati in jih brez ustrezne pravne podlage ne smejo posredovati izven upravljavca.
 
Podobno kot pri vprašanju, ali je določeni zaposleni upravičen do osebnih podatkov, ki jih potrebuje pri izvrševanju svojih delovnih nalog, je tudi v vašem primeru treba presoditi, ali nadzorni svet, da bi lahko opravljal svojo funkcijo nadzora nad finančnim poslovanjem zbornice, potrebuje osebne podatke posameznikov, torej njihovih plačnih list. Če lahko svojo funkcijo opravlja brez obdelave osebnih podatkov, jih ne potrebuje in do njih ni upravičen. Če pa svoje nadzorne funkcije ne bi mogel opraviti brez obdelave osebnih podatkov, mu jih po zakonodaji s področja varstva osebnih podatkov lahko posredujete, po statutu pa mu jih morda celo morate posredovati. V statutarne zadeve se IP sicer ne spušča, saj gre za vašo presojo in notranje postopke.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
