

Vdor v TikTok račun in v elektronsko pošto
+
-


Datum: 31.05.2021
Številka: 07121-1/2021/1009

Kategorije: Elektronska pošta, Telekomunikacije in pošta, Zavarovanje osebnih podatkov
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da je nekdo vdrl v profil vašega otroka na TikToku in v elektronsko pošto. Ta oseba je zamenjala gesla in pošiljala nesramna sporočila učiteljem. Zanima vas, na koga bi se lahko obrnili.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma opozarja, da je pristojen le za tisti del pravice do zasebnosti, ki se nanaša na varstvo osebnih podatkov in ga ureja 38. člen Ustave Republike Slovenije (Uradni list RS, št. 33/91-I, 42/97 – UZS68, 66/00 – UZ80, 24/03 – UZ3a, 47, 68, 69/04 – UZ14, 69/04 – UZ43, 69/04 – UZ50, 68/06 – UZ121,140,143, 47/13 – UZ148, 47/13 – UZ90,97,99 in 75/16 – UZ70a, v nadaljevanju Ustava RS), torej je IP stvarno pristojen le za nadzor nad spoštovanjem določb Splošne uredbe o varstvu podatkov in ZVOP-1, za pregon kaznivih dejanj pa so pristojni organi pregona. Navedeno dejanje nepooblaščenega dostopa do uporabniškega računa ter lažno predstavljanje bi po mnenju IP lahko predstavljalo kaznivo dejanje zlorabe identitete v okviru kaznivega dejanja zlorabe osebnih podatkov po četrtem odstavku 143. člena Kazenskega zakonika (Uradni list RS, št. 95/04 – uradno prečiščeno besedilo in 55/08, v nadaljevanju KZ-1), ki se preganja na predlog. Zato vam svetujemo, da na policijo ali državno tožilstvo podate prijavo, pri čemer skušajte zagotoviti čim več informacij in dokazov.
 
Sami podatka o zasebnem IP naslovu ne boste mogli pridobiti, saj gre za osebni podatek, za obdelavo katerega je potrebna ustrezna pravna podlaga iz člena 6(1) Splošne uredbe o varstvu podatkov. Policija pa ima lahko za obdelavo takšnih osebnih podatkov v skladu s svojimi zakonitimi pristojnostmi v okviru (pred)kazenskega postopka pravno podlago.
 
IP vas na tem mestu tudi usmerja na dodatne informacije, kako lahko ukrepate v primeru zlorabljenih uporabniških računov: https://safe.si/sredisce-za-pomoc/nekdo-mi-je-vdrl-profil. Svetujemo vam, da se čim prej obrnete na TikTok in ponudnika storitev elektronske pošte in prijavite vdor v uporabniške račune vašega otroka. Nekaj navodil, kako to storiti na TikToku, je dostopnih na njihovi spletni strani (le v angleščini): https://support.tiktok.com/en/log-in-troubleshoot/log-in/my-account-has-been-hacked. 
 
Takšna nedopustna ravnanja so pogosta in lahko imajo hude posledice za posameznika. Pred njimi se lahko zaščitimo z določenimi nastavitvami uporabniških računov in poznavanjem teh nevarnosti. Napotujemo vas na safe.si vodič glede varnosti in zasebnosti v aplikaciji TikTok: https://safe.si/gradiva/safesi-vodici-po-druzabnih-omrezjih/safesi-vodic-varnost-in-zasebnost-aplikaciji-tiktok. Drugi vodiči safe.si so dostopni na strani: https://safe.si/nasveti/druzabna-omrezja.
 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
 
