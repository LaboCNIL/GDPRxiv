

Pridobivanje zdravstvene dokumentacije po smrti pacienta oziroma oskrbovanca v DSO
+
-


Datum: 17.08.2022
Številka: 07121-1/2022/888

Kategorije: Zdravstveni osebni podatki, Vpogled v lastne OP
                        Pri Informacijskem pooblaščencu (IP) smo dne 11. 8. 2021 prejeli vaše zaprosilo za mnenje o možnosti za pridobitev zdravstvene dokumentacije vašega očeta, ki je pred smrtjo bival v domu starejših občanov (DSO). Po njegovi smrti ste vložili kazensko prijavo in odkodninski zahtevek zaradi domnevnih napak pri zdravljenju. Zdravnika, zoper katera uveljavljate odgovornost, nista zaposlena pri DSO, zato vam DSO ni posredoval dokumentacije. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Pri tem še pojasnjujemo, da se lahko do konkretnih primerov obdelave osebnih podatkov dokončno in zavezujoče opredelimo le v inšpekcijskih in pritožbenih postopkih.
 
 
1.   Na podlagi 42. člena Zakona o pacientovih pravicah lahko kot hči umrlega oskrbovanca pri DSO pridobite le tisto zdravstveno dokumentacijo, ki jo je vodil DSO – gre za domsko negovalno dokumentacijo.
 
2.   Na isti pravni podagi lahko pridobite tudi zdravstveno dokumentacijo, ki se je vodila v domski splošni ambulanti, vendar jo lahko pridobite pri izvajalcu zdravstvene dejavnosti, ki je tam po pogodbi opravljal dejavnost splošne ambulante (npr. zdravstveni dom). 
 
3.   V primeru zavrnitve zahteve, lahko pri IP vložite pritožbo. Enako velja v primeru, če na zahtevo ne prejmete odločitve upravljavca v 15 dneh.
 
 
O b r a z l o ž i t e v:
 
Ker v DSO-jih dejavnost splošne ambulante praviloma izvajajo zunanji pogodbeni izvajalci zdravstvene dejavnosti (npr. zdravstveni domovi, zasebne ambulante), DSO-ji niso upravljavci zdravstvene dokumentacije, ki se vodi v splošnih ambulantah. Zato je treba zahtevo za pridobitev kopij zdravstvene dokumentacije vložiti pri tem izvajalcu zdravstvene dejavnosti, ki mora o zahtevi tudi odločiti. Rok za odločitev je 15 dni.
 
Če imate v mislih le negovalno dokumentacijo (ki je tudi zdravstvena dokumentacija), ki jo vodi DSO, je treba v zahtevi to jasno oziroma izrecno navesti ter zahtevo vložiti pri DSO. Primer take dokumentacije so raportni listi, bilanca tekočin, plani zdravstene nege, popisni listi za fizioterapijo & delovno terapijo ipd.
 
Vprašanje, pri kom je (bil) zaposlen odgovorni zdravnik, ni relevantno, saj je zavezanec za odločitev o vaši zahtevi izvajalec kot nosilec zdravstvene dejavnosti.
 
Opozarjamo, da morajo biti za seznanitev po 42. členu ZPacP izpolnjeni določeni pogoji:
-       izkazana sorodstvena zveza med vami in oskrbovancem oziroma pacientom, če je ta sporna (npr. z izpiskom iz matičnega registra),
-       izkazano dejstvo smrti, če je to sporno (npr. zdravniško potrdilo o smrti, izpisek iz matičnega registra),
-       neobstoj izrecne prepovedi seznanitve, ki bi jo za časa življenja podal oskrbovanec oziroma pacient,
-       v zahtevi pojasnjen zakoniti namen seznanitve (npr. uveljavljanje določenih pravnih zahtevkov, predložitev dokumentacije zavarovalnici),
-       obstoj zahtevane zdravstvene dokumentacije (npr. ker še niso potekli roki hrambe) in
-       zahtevana dokumentacija mora spadati med zdravstveno dokumentacijo v skladu z definicijo.
 
Na področju uveljavljanja pravic iz 42. člena ZPacP, IP nastopa kot pritožbeni organ.
 
Prijazen pozdrav,
 
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
