

Posredovanje informacij novinarjem
+
-


Datum: 26.03.2021
Številka: 07120-1/2021/137

Kategorije: Mediji, Uradni postopki
                        Informacijski pooblaščenec je prejel vaše zaprosilo za mnenje glede dopustnosti posredovanja informacij novinarjem na podlagi novinarskih vprašanj v fazi, ko je primer še v predhodnem postopku mirne rešitve spora. Sprašujete za napotek, katere podatke o posameznem primeru, ki se nanaša na konkretno fizično osebo in ga imate v obravnavi, lahko posredujete novinarju.  
Informacijski pooblaščenec (v nadaljevanju IP) na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov oz. Uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) najprej pojasnjuje, da kot pritožbeni organ za področje zagotavljanja informacij javnega značaja na podlagi Zakona o dostopu do informacij javnega značaja (Uradni list RS, št. 51/06-uradno prečiščeno besedilo s spremembami in dopolnitvami, v nadaljevanju ZDIJZ) in Zakona o medijih (Uradni list RS, št. 110/06-uradno prečiščeno besedilo s spremembami in dopolnitvami, v nadaljevanju ZMed) ne sme in ne more podajati konkretnih navodil zavezancem po navedenih zakonih o tem, katere konkretne osebne podatke lahko ali morajo posredovati novinarjem na podlagi novinarskih vprašanj.
ZMed v 45. členu med drugim določa, da lahko organ mediju zavrne ali delno zavrne odgovor na vprašanje, če so zahtevane informacije izvzete iz prostega dostopa po zakonu, ki ureja dostop do informacij javnega značaja. To pomeni, da morate v konkretnem primeru presoditi, katere izmed zahtevanih informacij so glede na določbe ZDIJZ prosto dostopne informacije javnega značaja (upoštevajoč tudi morebitni test tehtanja interesov po 6. členu ZDIJZ).
Konkretnejših navodil IP glede na svoje pristojnosti ne more podati, saj je za svetovanje drugim organom v zvezi z uporabo določil ZDIJZ pristojno Ministrstvo za javno upravo. Praksa IP pa je na voljo na spletni strani: https://www.ip-rs.si/informacije-javnega-zna%C4%8Daja/iskalnik-po-odlo%C4%8Dbah/.
Lepo vas pozdravljamo,
Mojca Prelesnik, univ. dipl. prav.,informacijska pooblaščenka
Pripravila:Alenka Jerše, univ. dipl. prav.namestnica informacijske pooblaščenke
