

Snemanje geodetskega postopka
+
-


Datum: 24.09.2021
Številka: 07121-1/2021/1904

Kategorije: Definicija OP, Fotografije kot OP
                        Informacijski pooblaščenec RS (v nadaljevanju IP) prejel vaše zaprosilo za mnenje v zvezi z zasebnim snemanjem. Navajate, da je udeleženka mejne obravnave, po zaključeni obravnavi, s fotoaparatom slikala in snemala zasebno druženje oseb, ki so sodelovale na tej obravnavi. Ker se vam to zdi nedopustno, prosite za pojasnilo IP.   
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji.
 
IP pojasnjuje, da gre v vašem primeru primarno za vprašanje morebitnih posegov v širše področje pravice do zasebnosti, ki ga ureja 35. člen Ustave RS. IP je pristojen zgolj za kršitve predpisov glede varstva osebnih podatkov (38. člen Ustave RS), kjer pride do obdelave osebnih podatkov v smislu Splošne uredbe, česar pa nastanek slikovnih posnetkov oziroma fotografij, sam po sebi nujno še ne predstavlja. Kdaj fotografije lahko predstavljajo osebni podatek v smislu Splošne uredbe je IP odgovoril v mnenju št. 07121-1/2020/1635 z dne 17. 9. 2020.[1] Ob tem velja dodati, da tudi ko bi šlo za obdelavo osebnih podatkov v smislu Splošne uredbe, se ta ne uporablja, če se obdelava osebnih podatkov izvaja s strani s strani fizične osebe med potekom popolnoma osebne ali domače dejavnosti (člen 5(1)(b) Splošne uredbe).
 
Z vidika varstva širše pravice do zasebnosti (35. člen Ustave RS) pa ima posameznik, ki meni, da mu je bilo z dejanjem druge osebe neupravičeno poseženo v njegovo zasebnost in/ali osebnostne pravice, možnost uveljavljanja sodnega varstva. Skladno z določbami 134. člena Obligacijskega zakonika (Uradni list RS, št. 83/01 s sprem. in dop.; v nadaljevanju: OZ) lahko posameznik od sodišča zahteva, da prepreči takšno dejanje ali da odstrani njegove posledice. V primeru, da je posamezniku s slikovnim snemanjem ali uporabo posnetkov povzročena škoda, lahko ta od povzročitelja zahteva odškodnino, skladno z določbami 179. in 181. člena OZ. V primeru objave osebnih podatkov lahko takšno ravnanje pomeni tudi storitev katerega od kaznivih dejanj, npr. sum storitve kaznivega dejanja neupravičenega slikovnega snemanja iz 138. člena Kazenskega zakonika (Uradni list RS, št. 50/12 – uradno prečiščeno besedilo, s sprem. in dop.; KZ-1) ali kaznivega dejanja zlorabe osebnih podatkov iz 143. člena KZ-1, lahko pa tudi za katerega od kaznivih dejanj zoper čast in dobro ime iz osemnajstega poglavja KZ-1, kjer so v členih 158. do 162. določeni elementi kaznivih dejanj, kot so npr. razžalitev, obrekovanje, žaljiva obdolžitev, opravljanja in očitanje kaznivega dejanja z namenom zaničevanja, pri čemer IP opozarja, da se pregon za navedena kazniva dejanja začne na zasebno tožbo (168. člen KZ-1).
 
S spoštovanjem,
 
Pripravil:
Anže Novak, univ. dipl. prav.
Svetovalec pooblaščenca za preventivo
 
Mojca Prelesnik , univ. dipl. prav.
informacijska pooblaščenka
