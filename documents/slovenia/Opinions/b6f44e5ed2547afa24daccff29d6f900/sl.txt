

Posredovanje obdukcijskega zapisnika izbranemu osebnemu zdravniku in svojcem umrle osebe
+
-


Datum: 01.06.2022
Številka: 07120-1/2022/188

Kategorije: Zdravstveni osebni podatki, Vpogled v lastne OP
                        Pri Informacijskem pooblaščencu (IP) smo dne 30. 5. 2022 prejeli vaše vprašanje o tem, ali lahko kot bolnišnica posredujete izbranemu osebnemu zdravniku umrlega pacienta kopijo obdukcijskega zapisnika. Zaprosilo ste prejeli od tega zdravnika. Zdravnik bi z vsebino tudi seznanil pacientove svojce. Toda obdukcija ni bila opravljena v vaši bolnišnici, temveč na Inštitutu za sodno medicino.   
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Dokončno se lahko do konkretnih primerov opredelimo le v morebitnih inšpekcijskih postopkih.
 
 
Izbrani osebni zdravnik pokojnega pacienta lahko od bolnišnice pridobi kopijo celotnega obdukcijskega zapisnika, in sicer tudi v primeru, če je bila bolnišnica le naročnik obdukcije, ki je bila sicer izvedena v drugi ustanovi. 
 
 
 
O b r a z l o ž i t e v:
 
Praviloma naj bi izbrani osebni zdravnik pridobil obdukcijski zapisnik prek interoperabilne hrbtenice eZdravja, ki je del CRPP. To izhaja tudi iz Pravilnika o pooblastilih za obdelavo podatkov v Centralnem registru podatkov o pacientih (gl. priloga Pravilnika), splošna podlaga pa izhaja iz ZZPPZ ter ZPacP. Če to ni možno, lahko reprodukcijo zapisnika pridobi tudi neposredno pri izvajalcu zdravstvene dejavnosti, kjer je pacient umrl. Pri tem ni važno, kje je bila obdukcija izvedena – pri tem izvajalcu ali pri zunanjem izvajalcu. V vašem primeru je važno le, da dokument imate kot zakoniti upravljavec, v konkretnem primeru kot naročnik storitve, saj ste nastopali kot zavezanec za izvedbo obdukcije.
 
Prav tako za posredovanje obdukcijskega zapisnika ni važno, ali bo izbrani zdravnik dokument nadalje razkril svojcem, ki so do dokumenta upravičeni po zakonu ali po volji pacienta. Od trenutka prejema obdukcijskega zapisnika dalje je izbrani osebni zdravnik oz. izvajalec, kjer zdravnik opravlja delo samostojni upravljavec tega dokumenta in je samostojno odgovoren za zakonito ravnanje z njim.
 
To mnenje ne velja za sodne obdukcije
 
Na spletni strani IP je že izdanih več mnenj v zvezi z razkritjem zdravstvene dokumentacije umrlih pacientov njihovim svojcem, ki so dostopna s pomočjo iskalnika po mnenjih. Na primer lahko si ogledate naslednja mnenja:
 

https://www.ip-rs.si/mnenja-zvop/pravica-do-vpogleda-v-op-umrle-pacientke

 

https://www.ip-rs.si/mnenja-gdpr/6048a57a377f2 

 

https://www.ip-rs.si/mnenja-gdpr/6048a57a33cf1

 

https://www.ip-rs.si/mnenja-gdpr/6048a48796200

 

https://www.ip-rs.si/mnenja-gdpr/6048a38d4409c.

 
S prijaznimi pozdravi,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
