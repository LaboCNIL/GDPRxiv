

Seznanitev z zdravstveno dokumentacijo po pacientovi smrti
+
-


Datum: 15.09.2021
Številka: 07120-1/2021/485

Kategorije: Vpogled v OP umrlih, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da ste prejeli zahtevo za posredovanje zdravstvene dokumentacije umrlega pacienta, ki jo je vložila nečakinja umrlega pacienta, s katerim je imela sklenjeno pogodbo o dosmrtnem preživljanju. Vlagateljica je v zvezi z vlogo za pridobitev dokumentacije pojasnila, da dokumente potrebuje za osebno rabo. Zanima vas, ali je vlagateljica upravičena do predmetne zdravstvene dokumentacije umrlega pacienta.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pravica do seznanitve z zdravstveno dokumentacijo po pacientovi smrti je urejena v 42. členu Zakona o pacientovih pravicah (Uradni list RS, št. 15/08, 55/17 in 177/20; v nadaljevanju ZPacP). Po pacientovi smrti imajo pravico do seznanitve z njegovo zdravstveno dokumentacijo osebe, ki so za obdelavo podatkov pooblaščene z zakonom, in osebe, za katere je pacient predhodno dal izrecno privolitev v pisni obliki (prvi odstavek). Po pacientovi smrti imajo pravico do seznanitve z njegovo zdravstveno dokumentacijo pacientov zakonec, zunajzakonski partner, partner iz istospolne skupnosti, otroci in posvojenci, kadar teh oseb ni, pa pacientovi starši. Osebam iz prejšnjega stavka se omogoči le dostop do tistih podatkov, ki so potrebni za dosego zakonitega namena seznanitve. Osebe iz prvega stavka, ki se želijo seznaniti z zdravstveno dokumentacijo, ki je nastala v času, ko umrli pacient ni bil sposoben odločanja o sebi in se je to stanje brez prekinitev nadaljevalo do njegove smrti, morajo za seznanitev izkazati pravni interes. Z zdravstveno dokumentacijo umrlega pacienta se lahko seznanijo tudi druge osebe, ki za to izkažejo pravni interes z ustrezno listino, pri čemer se jim omogoči le dostop do tistih podatkov, ki so potrebni za uveljavljanje njihovega pravnega interesa (drugi odstavek). Zahteva za seznanitev oseb se delno ali v celoti zavrne, če tako določa zakon ali če je pacient seznanitev pred smrtjo pisno ali ustno v navzočnosti dveh prič izrecno prepovedal (tretji odstavek). O zahtevi za seznanitev odloči izvajalec zdravstvene dejavnosti v 15 dneh od prejema obrazložene zahteve. Če je zahteva delno ali v celoti zavrnjena, imajo osebe iz prvega, drugega in četrtega odstavka tega člena pravico vložiti pritožbo pri IP (peti odstavek).
 
Zdravstveno dokumentacijo umrlega pacienta lahko glede na navedene določbe ZPacP torej posredujete njegovi nečakinji, če ta izkaže pravni interes z ustrezno listino ter če umrli pacient razkritja teh podatkov ni prepovedal, pri čemer pa ji lahko posredujete zgolj tiste podatke, ki so potrebni za uveljavljanje njenega pravnega interesa.
 
Pravni interes je neposredna, na zakonu ali drugem predpisu temelječa osebna korist. Pravni interes za pridobivanje zdravstvenih podatkov umrlega pacienta bo praviloma izkazan v primeru, če posameznik podatke o umrlem pacientu potrebuje zaradi uveljavljanja svojih pravic, kar pomeni, da mora v svoji zahtevi za pridobitev zdravstvene dokumentacije umrlega pacienta jasno navesti, katere svoje pravice bo varoval in na kakšen način jih bo uveljavljal ter to izkazati z ustrezno listino. Korist, ki jo posameznik pričakuje, se mora torej odražati v sferi njegovih pravnih razmerij.
 
IP poudarja, da je ocena izkazanega pravnega interesa na izvajalcu zdravstvene dejavnosti, ki odloča v konkretnem postopku seznanitve z zdravstveno dokumentacijo po pacientovi smrti, IP pa je za presojo pristojen šele v morebitnem pritožbenem postopku. Iz vaših navedb, da je nečakinja umrlega pacienta pojasnila, da dokumente potrebuje za osebno rabo, pa izhaja, da pravnega interesa za pridobitev zahtevane zdravstvene dokumentacije najverjetneje nima. Interes mora biti namreč pravni, prav tako pa mora biti izkazan z ustrezno listino. Kakršenkoli drug interes posameznika, ki ni pravne narave, na primer poslovni, ekonomski, finančni, dejanski, politični, moralni ali kak drug nepravni interes, ne zadošča.
 
 
Lep pozdrav,
 
                                                                                                     Mojca Prelesnik, univ. dipl. prav.,
                                                                                                             informacijska pooblaščenka
Pripravila:                                                                                                                                
Tina Ivanc, univ. dipl. prav.,svetovalka IP za varstvo osebnih podatkov
 
