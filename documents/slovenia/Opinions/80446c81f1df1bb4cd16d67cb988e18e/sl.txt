

OP na gradbiščni tabli
+
-


Datum: 29.07.2020
Številka: 07121-1/2020/1319

Kategorije: Definicija OP, Pravne podlage
                        Informacijski pooblaščenec (v nadaljevanju IP) je po e-pošti prejel vaše vprašanje. Zanima vas, kako vas Splošna uredba ščiti, da ne bi bilo treba vpisovati osebnih podatkov na gradbiščno tablo. ***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Uvodoma pojasnjujemo, da mora biti za zakonito obdelavo osebnih podatkov podana ena izmed pravnih podlag, ki so določene v prvem odstavku 6. člena Splošne uredbe in sicer:(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;(c) obdelava je potrebna za izpolnitev zakonske obveznosti, ki velja za upravljavca;(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.Drugi odstavek 65. člena Gradbenega zakona (Uradni list RS, št. 61/17, 72/17 – popr. in 65/20) določa, da mora investitor pri gradnji, za katero je predpisano gradbeno dovoljenje, razen pri spremembi namembnosti in nezahtevnih objektih, najpozneje do začetka gradnje poskrbeti za ograditev in označitev gradbišča z gradbiščno tablo. Ta mora biti v času od začetka gradnje do pridobitve uporabnega dovoljenja na vidnem mestu nameščena na gradbišču. Natančnejša pravila glede gradbiščne table določa Pravilnik o gradbiščih (Uradni list RS, št. 55/08, 54/09 – popr. in 61/17 – GZ). Glede same vsebine gradbiščne table drugi odstavek 3. člena določa, da morajo biti na gradbiščni tabli po vrsti napisani naslednji podatki:1. podatki o vrsti objekta glede na namen in o vrsti gradnje, kot je navedeno v gradbenem dovoljenju,2. številka gradbenega dovoljenja ter datum izdaje gradbenega dovoljenja in naziv organa, ki ga je izdal,3. podatki o investitorju,4. podatki o projektantih in podatek o odgovornem projektantu oziroma če je odgovornih projektantov več, podatek o odgovornem vodji projekta za pridobitev gradbenega dovoljenja ter projekta za izvedbo,5. podatki o izvajalcih in podatek o odgovornem vodji del oziroma če je odgovornih vodij del več, podatek o odgovornem vodji gradbišča in6. podatki o nadzorniku in podatki o odgovornem nadzorniku.Tretji odstavek nadalje določa, da morajo biti pri gradnji zahtevnega objekta na gradbiščni tabli za podatki iz drugega odstavka tudi podatki o revidentu in podatki o odgovornem vodji revidiranja.Glede na to, da je navedena obveznost postavitve gradbiščne table in med drugim navedbe nekaterih osebnih podatkov odgovornih oseb, zakonska obveznost upravljavca, obstaja pravna podlaga za objavo teh osebnih podatkov v zgoraj citirani (c) točki prvega odstavka 6. člena Splošne uredbe. Navedeno pomeni, da vas Splošna uredba ne ščiti pred vpisovanjem osebnih podatkov na gradbiščno tablo, temveč v povezavi z Gradbenim zakonom in navedenim pravilnikom daje pravno podlago za obdelavo osebnih podatkov, seveda v obsegu, ki je določen s pravilnikom. IP pa dodatno poudarja, da Splošna uredba ne ščiti podatkov pravnih oseb, temveč zgolj osebne podatke fizičnih oseb, zato naš odgovor ni relevanten za primere, kjer so na gradbiščni tabli navedeni podatki pravne osebe (npr. samostojnega podjetnika posameznika, družbe z omejeno odgovornostjo, itd.).V upanju, da ste dobili odgovor na svoje vprašanje, vas lepo pozdravljamo.Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                              Barbara Pirš, univ.dipl.prav.,Svetovalka Pooblaščenca za preventivo                                   
