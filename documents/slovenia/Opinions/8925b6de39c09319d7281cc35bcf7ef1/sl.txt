

Razkritje identitete oseb, ki so se pritožile nad delovanjem društva
+
-


Datum: 04.06.2020
Številka: 07121-1/2020/997

Kategorije: Društva, Pravne podlage, Zavarovanje osebnih podatkov
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da je društvo, v katerem delate, organiziralo izobraževanje, po katerem ste prejeli več pritožb udeležencev nad ravnanjem vodstva društva. Na upravnem odboru ste predstavili kritike, nekateri posamezniki pa so nato od vas zahtevali razkritje identitete pošiljateljev. Razkritje identitete ste zaenkrat zavrnili, sedaj pa nas sprašujete, ali ste pošiljatelje dolžni razkriti. Pojasnjujete, da društveni akti o tem molčijo.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.Pri obdelavi osebnih podatkov je potrebno upoštevati določbe Splošne uredbe o varstvu podatkov in temeljne akte posamezne organizacije. Splošna uredba o varstvu podatkov, ki se je začela uporabljati 25. 5. 2018, določa, da se lahko osebni podatki obdelujejo, če za obdelavo osebnih podatkov in osebne podatke, ki se obdelujejo, obstaja ustrezna pravna podlaga. Določbe o dopustnih pravnih podlagah za obdelavo osebnih podatkov so vsebovane v členu 6:»Obdelava je zakonita le in kolikor je izpolnjen vsaj eden od naslednjih pogojev:(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;(c) obdelava je potrebna za izpolnitev zakonske obveznosti, ki velja za upravljavca;(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.«Predvidevamo, da so udeleženci sporočila nezadovoljstva poslali društvu in ne vam kot zasebniku. V takšnem primeru morate ugotoviti, ali imajo člani upravnega odbora društva pravico do vpogleda v celotna elektronska sporočila, ki so jih udeleženci izobraževanja poslali društvu. Pri tem ne gre za razkrivanje osebnih podatkov tretjim osebam, temveč za razkrivanje znotraj društva. Tudi znotraj samega upravljavca nimajo vsi posamezniki dostopa do vseh osebnih podatkov, temveč dostopne pravice v primeru društev izhajajo iz pravic in dolžnosti, ki jih imajo oziroma opravljajo člani posameznih organov društva skladno s temeljnim aktom društva.Drugi odstavek 12. člena Zakona o društvih (Uradni list RS, št. 64/11 – uradno prečiščeno besedilo in 21/18 – ZNOrg; v nadaljevanju ZDru-1) določa, da društvo s temeljnim aktom določi način sodelovanja članov društva iz drugega odstavka prejšnjega člena pri upravljanju društva ter njihove posebne pravice in dolžnosti..V tretjem odstavku 13. člena pa je nadalje določeno, da če si društvo v temeljnem aktu določi tudi druge organe, mora določiti tudi njihovo sestavo, pristojnosti, odgovornosti, način sprejemanja odločitev, medsebojna razmerja, mandatno dobo ter način izvolitve oziroma imenovanja in razrešitve članov.Glede na vse navedeno, morate iz temeljnega akta vašega društva razbrati, ali imajo člani upravnega odbora pravico (in dolžnost) seznaniti se s celotnimi elektronskimi sporočili z namenom opravljanja svojih pristojnosti, odgovornosti ter za sprejemanje odločitev, za katere so pooblaščeni.V upanju, da ste dobili odgovor na svoje vprašanje, vas lepo pozdravljamo.                                                                                               Mojca Prelesnik, univ.dipl.prav.,                                                                                                                                                 informacijska pooblaščenkaPripravila:                                                                                                                              mag. Polona Merc, univ. dipl. prav.,svetovalka IP za varstvo osebnih podatkov
