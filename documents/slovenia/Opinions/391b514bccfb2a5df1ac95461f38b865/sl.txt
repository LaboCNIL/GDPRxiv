

Posredovanje podatkov o potencialnemu kupcu nepremičnine upravičencu predkupne pravice
+
-


Datum: 20.01.2022
Številka: 07121-1/2021/2667

Kategorije: Pravne podlage, Razno
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem vas zanima, ali lahko in katere podatke potencialnega kupca nepremičnine posredujete tretji osebi, tj. upravičencu predkupne pravice. Zanima vas, kako ravnati v primeru, da se potencialni kupec ne strinja s posredovanjem osebnih podatkov tretji osebi.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Za vsako obdelavo osebnih podatkov, kamor sodi tudi posredovanje podatkov o potencialnem kupcu predkupnemu upravičencu, mora obstajati ustrezna pravna podlaga. Te so določene v členu 6(1) Splošne uredbe, ki določa, da je obdelava osebnih podatkov zakonita, če je izpolnjen eden od naslednjih pogojev:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

Obstaja več vrst predkupnih upravičenj, ki so urejena v različnih zakonih, primarno pa se predkupne pravice ločijo na pogodbeno določene in zakonsko določene. Pogodbeno dogovorjeno predkupno pravico ureja Obligacijski zakonik (Uradni list RS, št. 97/07 – uradno prečiščeno besedilo, 64/16 – odl. US in 20/18 – OROZ631; v nadaljevanju: OZ) v členih 507 - 513, pri čemer se pravila o pogodbeni predkupni pravici smiselno uporabljajo tudi za zakonito predkupno pravico, če za posamezen primer zakon ne določa drugače. V skladu s 507. členom se s pogodbenim določilom o predkupni pravici lastnik stvari (prodajalec) zavezuje, da bo predkupnega upravičenca obvestil o nameravani prodaji stvari določeni osebi ter o pogojih te prodaje ter mu ponudil, naj jo on kupi pod enakimi pogoji. V skladu s sodno prakso je podatek o tem, komu se prodaja pravica na nepremičnini, bistvena sestavina predkupne ponudbe (glej sodbo Višjega sodišča v Ljubljani II Cp 450/2016, z dne 6. 4. 2016). Torej prodajalec predkupnemu upravičencu lahko razkrije oz. v skladu s sodno prakso je dolžan razkriti ime potencialnega kupca. Ob tem je potrebno upoštevati temeljno načelo varstva osebnih podatkov – načelo najmanjšega obsega podatkov – v skladu s katerim morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo. To predvsem pomeni, da lahko predkupnemu upravičencu razkrijete le tiste podatke, ki so ustrezni, relevantni in omejeni na to, kar je potrebno za konkretni namen razkritja podatkov.
V predstavljenem primeru posredovanje podatkov v skladu s 507. členom OZ temelji na zakonski določbi, to pomeni, da pravno podlago za obdelavo podatkov v takem primeru predstavlja točka c člena 6(1) Splošne uredbe. V kolikor je obdelava potrebna za izpolnitev zakonske obveznosti, ki velja za upravljavca, upravljavcu ni treba pridobiti tudi privolitve posameznika za obdelavo iz točke a člena 6(1) Splošne uredbe, saj obdelava podatkov temelji na drugi pravni podlagi. V kolikor bi predkupnemu upravičencu razkrili tudi podatke, ki jih zakon ne predvideva, bi v takem primeru za obdelavo podatkov potrebovali privolitev posameznika oz. zagotoviti drugo ustrezno pravno podlago.
Kakor je že bilo pojasnjeno, je predkupno upravičenje urejeno tudi v drugih zakonih, med drugim Zakonu o urejanju prostora (ZUreP-2), Zakonu o varstvu kulturne dediščine (ZVKD-1) itd., zato vam svetujemo, da preverite določbe za konkretni primer relevantne zakonodaje. 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP
