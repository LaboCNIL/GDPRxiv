

Evidenca ZZZS o ožjih družinskih članih
+
-


Datum: 06.01.2019
Številka: 0712-3/2018/2710

Kategorije: Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da Zavod za zdravstveno zavarovanje Slovenije (v nadaljevanju ZZZS) od vas zahteva pojasnilo, kako ste ugotovili razmerje med zavarovancem in osebo, ki jo je ta negovala, oziroma na kakšni podlagi ste ugotovili upravičenost do izdaje potrdila o upravičeni zadržanosti od dela za nego ožjega družinskega člana. Iz evidenc obveznega zdravstvenega zavarovanja, ki jih vodi ZZZS, naj bi bilo namreč ugotovljeno, da negovana oseba ni ožji družinski član zavarovanca. Če ustreznega obvestila ne boste poslali, ste ZZZS dolžni povrniti škodo v višini izplačanega nadomestila delodajalcu. Kot izbrani osebni zdravnik pacientke, ki ste ji odobril bolniški stalež za nego ožjega družinskega člana - zunajzakonskega partnerja, sprašujete, ali lahko brez vednosti pacientke in njenega zunajzakonskega partnerja ZZZS posredujete zahtevano pojasnilo? Dodajate še, da vam postopek ugotavljanja razmerja med dvema osebama ni znan. Do sedaj ste o tem povprašali paciente, jim verjeli in to zabeležili v zdravstveno dokumentacijo. Zanima vas, ali ima ZZZS pravico brez vaše vednosti zbirati podatke o tem, kdo so vaši ožji družinski člani? Pojasnjujete, da zbiranje teh podatkov brez vaše vednosti doživljate kot grob poseg v vaše osebno in intimno življenje. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. Ob tem pojasnjujemo, da konkretnih obdelav osebnih podatkov izven postopka inšpekcijskega nadzora ali upravnega postopka IP ne more dokončno presojati.Za vsako obdelavo osebnih podatkov je treba imeti ustrezno in zakonito pravno podlago. Pravne podlage so določene v členu 6 Splošne uredbe in za javni sektor (kamor sodi ZZZS kot javni zavod) je to v skladu s še veljavnim prvim odstavkom 9. člena ZVOP-1 načeloma zakon. IP ob tem izpostavlja, da je za zakonitost obdelave dovolj, da je izpolnjena zgolj ena od samostojnih pravnih podlag, ki jih določa člen 6 Splošne uredbe. To pomeni, da v kolikor pravno podlago za obdelavo osebnih podatkov določa zakon, upravljavec privolitev za obdelavo teh podatkov ni dolžan pridobivati.Področni zakon v smislu prvega odstavka 9. člena ZVOP-1 je v konkretnem primeru Zakon o zdravstvenem varstvu in zdravstvenem zavarovanju (Uradni list RS, št. 72/06 – uradno prečiščeno besedilo, s spremembami in dopolnitvami; v nadaljevanju ZZVZZ). Nadomestila med začasno zadržanostjo od dela so urejena v členih 28 do 35 ZZVZZ, med drugim tudi pravica do nadomestila zaradi nege ožjega družinskega člana. Iz 20. člena v zvezi z 21. členom ZZVZZ izhaja, da so ožji družinski člani zavarovanca: 1. zakonec oziroma zunajzakonski partner ter 2. otroci (zavarovančevi otroci in otroci, ki so z odločbo pristojnega organa nameščeni v družino z namenom posvojitve).V določbi 79.a člena ZZVZZ je predpisano, da ima ZZZS pravico iz centralnega registra prebivalstva brezplačno dobiti naslednje podatke o zavarovanih osebah obveznega zdravstvenega zavarovanja:-       enotna matična številka občana (v nadaljnjem besedilu: EMŠO),-       kraj rojstva,-       osebno ime,-       državljanstvo,-       stalno oziroma začasno prebivališče,-       dovoljenje za stalno ali začasno prebivanje,-       zakonski stan ali zunajzakonska skupnost,-       šolska izobrazba,-       EMŠO matere,-       EMŠO očeta,-       EMŠO zakonca,-       EMŠO otrok,-       davčno številko.V členu 79.b je nadalje določeno, da se v evidenci o zavarovanih osebah obveznega zdravstvenega zavarovanja o zavarovanih osebah vodijo med drugim tudi podatki o družinskem članu (osebno ime, EMŠO, naslov, zavarovanje družinskega člana, sorodstveni odnos do nosilca zavarovanja, datum veljave potrdila o šolanju).Iz navedenih določb izhaja, da ZZZS že po samem zakonu vodi v ZZVZZ predpisane podatke o zavarovancu, prav tako pa o njegovih družinskih članih. Obdelava teh osebnih podatkov je namreč posledica zdravstvenega zavarovanja posameznika, na podlagi česar ima zavarovanec določene pravice. Zato ZZZS ne potrebuje privolitve posameznika (zavarovanca) za zbiranje podatkov o tem, kdo so njegovi ožji družinski člani.Zdravstveni zavod oziroma zasebni zdravstveni delavec na podlagi prvega odstavka 94. člena ZZVZZ odgovarja ZZZS za škodo, ki jo povzroči pri opravljanju ali v zvezi z opravljanjem svoje dejavnosti v skladu z določili zakona o obligacijskih razmerjih.Kot izhaja iz vašega zaprosila, vas je ZZZS pozval, da mu posredujete pojasnilo o tem, kako ste ugotovili razmerje med zavarovancem in negovano osebo, na podlagi česar ste izdali potrdilo o upravičeni začasni zadržanosti od dela za nego ožjega družinskega člana. Eden izmed pogojev za izplačilo bruto nadomestila plače zaradi nege ožjega družinskega člana je, da je negovana oseba otrok, zakonec ali zunajzakonski partner zavarovanca. Poziv pa vam je ZZZS poslal zato, ker se podatki iz evidenc ZZZS o zunajzakonskemu partnerju zavarovanca niso ujemali s tistimi, ki ste jih imeli kot izbrani osebni zdravnik. Za posredovanje odgovora ZZZS, ki bo najverjetneje vseboval določene osebne podatke o zavarovancu in njegovih ožjih družinskih članih, pa ne potrebujete niti privolitve zavarovanca niti njegovega družinskega člana, saj je obdelava podatkov o teh osebah natančno predpisana v ZZVZZ ter v konkretnem primeru potrebna za namene uveljavljanja morebitne odškodninske odgovornosti po 94. členu ZZVZZ.O zbiranju osebnih podatkov, ki so predpisani v ZZVZZ, ZZZS zavarovanca oziroma njegovega ožjega družinskega člana tudi ni dolžan obveščati, saj v takšnem primeru velja izjema od dolžnosti zagotavljanja informacij po točki c) člena 14(5) Splošne uredbe (pridobitev ali razkritje je izrecno določeno s pravom Unije ali pravom države članice, ki velja za upravljavca in s katerim so določeni ustrezni ukrepi za zaščito zakonitih interesov posameznika, na katerega se nanašajo osebni podatki).ZZZS ima torej v opisanem primeru v predpisanem zakonskem okviru pravico brez privolitve posameznika ter brez njegove vednosti zbirati podatke o tem, kdo so njegovi ožji družinski člani, seveda pa mora ob tem dosledno spoštovati vsa načela v zvezi z obdelavo osebnih podatkov, ki so določena v členu 5 Splošne uredbe.Lep pozdrav,                                                                                                    Mojca Prelesnik, univ. dipl. prav.,                                               informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
