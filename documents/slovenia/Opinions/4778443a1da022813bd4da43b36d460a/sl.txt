

Izbris osebnih podatkov iz spletnih člankov
+
-


Datum: 19.01.2022
Številka: 07121-1/2022/57

Kategorije: Pravica do pozabe
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da je v spletnih člankih medijskih hiš objavljeno več člankov o vas, v katerih so navedeni vaši osebni podatki - ime in priimek, družinska situacija ter fotografije z vašo podobo. Ker je od dogodkov, o katerih so poročali, ter od prestane kazni, na katero so vas obsodili, minilo že več let, želite izbris osebnih podatkov, ki se nanašajo na vas.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Pojasnjujemo vam, da gre v vašem primeru za vprašanje izbrisa osebnih podatkov oziroma za tako imenovano pravico do pozabe. O tej pravici je IP izdal in objavil že več mnenj, iz katerih lahko razberete, kako uveljavljati svoje pravice in kakšne pritožbene poti so vam na voljo. Zato vam svetujemo, da si podrobno preberete:

mnenje IP št. 07121-1/2021/1042 z dne 3. 6. 2021 ter
mnenje IP št. 07121-1/2021/2477 z dne 14. 12. 2021.

Mnenja so dostopna z vnosom številke mnenja na spletni povezavi: https://www.ip-rs.si/vop. Kot je navedeno tudi v obeh mnenjih vam lahko koristi tudi vsebina na portalu »Ti odločaš«, in sicer na podstrani https://tiodlocas.si/zelim-izbrisati-svoje-podatke/ in https://tiodlocas.si/kako-uveljavim-svoje-pravice/.
 
V primeru pritožbe zoper zavrnitev omenjene pravice je pritožbeni organ, kot je pojasnjeno v zgoraj navedenih virih, Informacijski pooblaščenec. V primeru vložene pritožbe morate priložiti vse informacije in dokumente, ki so potrebni za obravnavo zadeve. V ta namen vam svetujemo, da se poslužite obrazcev na naši spletni strani (https://www.ip-rs.si/obrazci/varstvo-osebnih-podatkov/): 

če želite uveljaviti pravico do izbrisa osebnih podatkov: Zahteva za izbris osebnih podatkov


če je bila vaša zahteva za izbris osebnih podatkov zavrnjena ali upravljavec nanjo ni odgovoril v enomesečnem roku: Pritožba zaradi kršitve pravice do izbrisa osebnih podatkov

 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
