

Spletna peticija in EMŠO, davčna številka
+
-


Datum: 26.07.2021
Številka: 07121-1/2021/1326

Kategorije: EMŠO in davčna
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da bi želeli ustvariti spletno peticijo, pri čemer ste se znašli v precepu med zagotavljanjem, da lahko posameznik odda le en glas, ter varstvom osebnih podatkov. Da bi lahko zagotovili le enkratno glasovanje in obenem ne bi kršili zakonodaje s področja varstva osebnih podatkov vas zanima, ali lahko pri oddaji glasu zahtevate tudi EMŠO, davčno številko in podobno, ali pa obstaja kakšna alternativa takšnemu zbiranju osebnih podatkov. Zanima vas tudi, na kaj naj boste še pozorni, da ne boste kršili zakonodaje.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Iz vašega elektronskega sporočila izhaja, da bi za potrebe izvedbe spletne peticije zbirali osebne podatke posameznikov. Takšno zbiranje pomeni obdelavo osebnih podatkov, ki jo določa točka 2 člena 4 Splošne uredbe o obdelavi podatkov, ki določa, da obdelava pomeni vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje.
 
IP pojasnjuje, da mora za zakonito obdelavo osebnih podatkov obstajati ustrezna pravna podlaga. Pravne podlage za obdelavo osebnih podatkov ureja Splošna uredba o varstvu podatkov v 6. členu, med drugim je obdelava zakonita, če je podana privolitev posameznika, če je obdelava potrebna za izvajanje pogodbe, za izpolnitev zakonske obveznosti upravljavca, za zaščito življenjskih interesov posameznika, zaradi javnega interesa ali zakonitih interesov upravljavca (vse pod določenimi strogimi pogoji).
 
Na podlagi vašega zaprosila za mnenje IP ocenjuje, da bi prišla v konkretnem primeru kot pravna podlaga v poštev zgolj osebna privolitev posameznika, torej točka a) prvega odstavka 6. člena Splošne uredbe o varstvu podatkov, ki določa, da je obdelava osebnih podatkov zakonita, če je posameznik, na katerega se nanašajo osebni podatki, privolil v obdelavo njegovih osebnih podatkov v enega ali več določenih namenov.
 
Pogoji za osebno privolitev so sicer določeni v 7. členu Splošne uredbe o varstvu podatkov, ki v 1. točki določa, da mora biti upravljavec zmožen dokazati, da je posameznik, na katerega se nanašajo osebni podatki, privolil v obdelavo svojih osebnih podatkov. Privolitev mora biti prostovoljna, konkretna (podana za specifični namen), informirana, razumljiva in dokazljiva, prav tako mora biti privolitev dana za vsak namen posebej oz. granulirano. V kolikor privolitev ne dosega teh zahtev, ne moremo govoriti o veljavni privolitvi. 
 
Vsak upravljavec osebnih podatkov mora pred začetkom zbiranja osebnih podatkov posamezniku, od katerega pridobiva osebne podatke, sporočiti določene osnovne informacije glede obdelave osebnih podatkov, kar določa 13. člen Splošne uredbe. Upravljavec mora posamezniku sporočiti med drugim identiteto in kontaktne podatke upravljavca; namene in pravno podlago za obdelavo; uporabnike ali kategorije uporabnikov osebnih podatkov ter nadalje tudi obdobje hrambe osebnih podatkov; obstoj pravic posameznika; obstoj pravice do preklica privolitve; pravico do vložitve pritožbe pri nadzornem organu.
 
Glede na navedeno IP poudarja, da morate kot organizator zbiranja podpisov poskrbeti, da so bili posamezniki seznanjeni z informacijami, ki jih kot obvezne določa 13. člen Splošne uredbe.
 
V zvezi z vprašanjem zbiranja podatkov, ki bi onemogočali dvojno glasovanje, je treba upoštevati temeljno načelo obdelave osebnih podatkov, in sicer načelo sorazmernosti oziroma načelo najmanjšega obsega podatkov. Točka (c) prvega odstavka 5. člena namreč določa, da morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo. Navedeno pomeni, da za opisane namene morda lahko utemeljite zbiranje ene unikatne identifikacijske številke, za zbiranje obeh (torej EMŠO in davčno) naenkrat, pa najbrž ne bo potrebe. Tako izhaja tudi iz odločbe Ustavnega sodišča RS (U-I-229/03 z dne 9. 2. 2006, U.l. RS, št. 21/2006), ki je zapisalo, da »popolno identifikacijo posameznika omogoča tako podatek o EMŠO kot tudi podatek o davčni številki. To pa pomeni, da je določitev kar dveh podatkov, ki omogočata popolno identifikacijo posameznika, odveč, saj zadostuje zgolj eden.«
 
V skladu s 6. členom Zakona o centralnem registru prebivalstva (Uradni list RS, št. 72/06 – ZCRP-UPB1; v nadaljevanju: ZCRP) je EMŠO identifikacija za enoznačno opredelitev posameznika, ki je namenjena vodenju in vzdrževanju zbirk podatkov o prebivalstvu, povezovanju podatkov v teh zbirkah ter racionalizaciji dela državnih organov in drugih uporabnikov, ki imajo zakonsko podlago za uporabo EMŠO, pa tudi uresničevanju pravic in obveznosti posameznika. Uporaba EMŠO je določena v prvem odstavku 9. člena ZCRP, ki določa, da  jo morajo uporabljati upravljavci zbirk podatkov, ki jih vodijo o posamezniku na podlagi zakona na področjih statistike, notranjih zadev, zdravstvenega varstva in zdravstvenega zavarovanja, davkov in carine, obrambe, geodetske službe, urejanja prostora in ekološke zaščite, zaposlovanja in spremljanja delovne sile, pokojninskega in invalidskega zavarovanja, pravosodja, šolstva, socialnega varstva in drugi uporabniki, določeni z zakonom oziroma upravljavci zbirk podatkov, določeni z zakonom, ki v teh zbirkah podatkov uporabljajo EMŠO. Na podlagi tretjega odstavka istega člena pa je tisti, ki pridobiva EMŠO, dolžan navesti zakonsko podlago in namen pridobivanja EMŠO, v primeru pisne privolitve pa posameznika seznaniti z namenom pridobivanja.
 
Na tem mestu vas glede na zgoraj omenjeno načelo najmanjšega obsega podatkov napotujemo na razmislek, ali bi isti namen (enolična identifikacija) namesto z zbiranjem EMŠO in/ali davčne številke dosegli z drugimi podatki, ki so manj problematični v smislu varstva osebnih podatkov, na primer rojstni datum in/ali naslov stalnega prebivališča. Dejstvo je namreč, da sta uradna enolična identifikatorja EMŠO in davčna številka, z vidika možnih zlorab osebnih podatkov zelo občutljiva.
 
Za konec še poudarjamo, da lahko IP poda le splošne usmeritve, vsak upravljavec pa mora sprejeti takšne odločitve, ki ne bodo predstavljale posega v osebne podatke, in za svoje odločitve tudi odgovarja.
 
V upanju, da ste dobili odgovor na svoje vprašanje, vas lepo pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
