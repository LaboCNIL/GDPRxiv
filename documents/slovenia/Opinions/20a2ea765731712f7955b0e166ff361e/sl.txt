

Detektiv poizveduje o dopustu zaposlenega
+
-


Datum: 19.07.2021
Številka: 07121-1/2021/1257

Kategorije: Delovna razmerja
                        Informacijski pooblaščenec RS (v nadaljevanju IP) je prejel vaše zaprosilo za mnenje. Zanima vas, ali lahko delodajalec posreduje detektivu za preverjanje bolniške odsotnosti podatke o dopustu zaposlenega in ali lahko detektiv sprašuje, kako in kdaj bo zaposleni porabil dopust?
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji.
 
IP uvodoma pojasnjuje, da je v zvezi s posredovanjem podatkov detektivom zaradi kontrole bolniškega staleža že izdal več mnenj, ki so objavljena na spletni strani IP. Predlagamo, da se seznanite z mnenjem št. 07121-1/2020/390, z dne 23.03.2020.
 
Glede vašega vprašanja – ali sme delodajalec (oziroma zanj detektiv) za preverjanje bolniške odsotnosti pridobivati podatke o nameravanem dopustu – IP iz informacij v vašem dopisu ne razbere relevantne zveze med določitvijo režima gibanja v bolniškem staležu in krajem dopustovanja. Smisel dopustnega nadzora nad gibanjem zaposlenega v času bolniške odsotnosti je preverjanje, ali zaposleni spoštuje navodila zdravnika, v času ko je odsoten iz dela, ker to lahko vpliva na pravice in obveznosti iz delovnega razmerja. Odsotnost zaradi rednega letnega dopusta pa ni očitno v zvezi z odsotnostjo zaradi bolniškega staleža. IP ob tem pojasnjuje, da na področju varstva osebnih podatkov velja načelo najmanjšega obsega podatkov, po katerem morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo. Če nek podatek ni relevanten in ustrezen za zakonit namen zbiranja, potem takšno zbiranje osebnih podatkov ni dopustno.
 
Zaradi pomanjkljivih informacij v vašem vprašanju, pa IP za konkretni primer ne more podati natančnejših usmeritev glede zakonitosti zbiranja osebnih podatkov.
 
Lep pozdrav,
 
 
Pripravil:
Anže Novak, univ. dipl. prav.
Svetovalec pooblaščenca za preventivo
 
Mojca Prelesnik, univ. dipl. prav.
informacijska pooblaščenka
