

Pridobivanje podatkov o umrlih pacientih prek KZZ številke za znanstveno-raziskovalni namen
+
-


Datum: 10.05.2022
Številka: 07120-1/2022/184

Kategorije: Statistika in raziskovanje
                        Pri Informacijskem pooblaščencu (v nadaljevanju IP) smo dne 5. 5. 2022 prejeli vaše vprašanje o tem, ali bi lahko za namen znanstveno-raziskovalnega dela pridobili od določenega zdravstvenega doma podatke, ali so bili določeni pacienti v določenem večletnem obdobju obravnavani na urgenci in zakaj. Uparjanje podatkov bi potekalo prek KZZ številke. Gre za umrle paciente, čas obiskov urgence pa se nanaša na zadnje tedne njihovega življenja. Raziskava se nanaša na področje onkologije. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Pojasnjujemo še, da se je do konkretnih primerov možno dokončno opredeliti le v morebitnih inšpekcijskih postopkih.
 
 
Dopustno je, da raziskovalec ali raziskovalna organizacija za znanstveno raziskovalni namen od izvajalca zdravstvene dejavnosti pridobi določene zdravstvene podatke (npr. oskrba na urgenci in razlog v določenem obdobju) za izbrane paciente, ki so določeni z ZZZS številko zavarovane osebe, in sicer pod pogojem, da gre za umrle paciente in da ti niso podali prepovedi uporabe podatkov za ta namen. 
 
 
O b r a z l o ž i t e v:
 
V konkretnem primeru gre za to, da je ciljna skupina pacientov že identificirana na podlagi pridobljenih zdravstvenih osebnih podatkov iz Registra raka in morebitnih drugih zbirk podatkov pri OI. Sedaj bi bilo treba za te, že umrle paciente pridobiti še dodatne zdravstvene podatke, ki jih ima nek izvajalec zdravstvene dejavnosti.
 
Ker gre v konkretnem primeru za osebne podatke umrlih posameznikov, se Splošna uredba o varstvu podatkov ne uporablja.
 
Zakon o pacientovih pravicah (ZPacP) v 42. členu v konkretnem primeru ne pride v poštev, ker ureja le razkritje zdravstvene dokumentacije umrlih pacientov v razmerju do svojcev in oseb, ki nimajo izrecne pravne podlage v področni zakonodaji.
 
V konkretnem primeru lahko pride v poštev tretji odstavek 23. člena ZVOP-1, ki določa, da lahko upravljavec osebnih podatkov osebne podatke umrlega posameznika posreduje tudi katerikoli drugi osebi, ki namerava te podatke uporabljati za zgodovinsko, statistično ali znanstveno-raziskovalne namene, če umrli posameznik ni pisno prepovedal posredovanja teh osebnih podatkov. Prepoved mora preveriti izvajalec zdravstvene dejavnosti, ki je zaprošen za podatke, in sicer v internih zbirkah podatkov. Možno je tudi, da bi prepoved po smrti podali določeni pacientovi svojci v skladu s četrtim odstavkom istega člena.
 
IP v tem mnenju ne more presojati, ali so v konkretnem primeru tudi dejansko izpolnjeni zakonski pogoji za sklicevanje na obravnavano podlago. Pripominjamo, da je bilo zaprosilo vaše raziskovalke zavrnjeno, ker v njem naj ne bi bilo navedene ustrezne pravne podlage. Zaprosilo ni bilo zavrnjeno, ker bi zdravstveni dom nasprotoval zatrjevani pravni podlagi, npr. 23. členu ZVOP-1. Upoštevati je še treba, da zdravstveni dom ni dolžan, pač pa le upravičen vaši raziskovalki zagotoviti osebne podatke.
 
Opozarjamo, da bo za potrebe priprave podatkov tudi zdravstveni dom od raziskovalke za vsakega pacienta posredno prejel: - ZZZS število zavarovane osebe, - podatek o dejstvu smrti, - podatek o tem, da gre za onkološkega bolnika, - podatek o tem, da je pacient umrl zaradi raka. Če zdravstveni dom nekaterih osebnih podatkov še nima v lastnih zbirkah (ker npr. pacienta nikoli ni obravnaval), pomeni, da bi prejel nove osebne podatke, za kar potrebuje pravno podlago. Po mnenju IP je tudi za posredovanje oziroma pridobitev (z vidika zdravstvenega doma) teh osebnih podatkov podana zakonska podlaga v tretjem odstavku 23. člena ZVOP-1. Razlog je v tem, da bi zdravstveni dom te osebne podatke v končni posledici pridobil (le) za znanstveno-raziskovalni namen, torej za iskanje in pripravo raziskovalnih podatkov. Določba tretjega odstavka 23. člena ZVOP-1 tudi ne govori izrecno le o posredovanju osebnih podatkov raziskovalni organizaciji (torej le v smeri od upravljavca do raziskovalca), temveč katerikoli (!) osebi, ki bo uporabljala podatke za znanstveno-raziskovalni namen. V konkretnem primeru je to tudi zdravstveni dom kot upravljavec podatkov. Kljub dopustnosti pridobitve osebnih podatkov, je treba opozoriti, da zdravstveni dom pridobljenih osebnih podatkov ne bi smel hraniti dlje kot do trenutka posredovanja obdelanih osebnih podatkov raziskovalki, saj za nadaljnjo hrambo praviloma ne bi imel pravne podlage. Osebnih podatkov tudi ne sme vključevati v druge zbirke osebnih podatkov, ki jih že vodi ali ustvarjati posebne zbirke osebnih podatkov.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.                                                 
informacijska pooblaščenka
