

Sporočanje podatkov o visoko rizičnih stikih otrok ob prepovedi staršev
+
-


Datum: 16.09.2021
Številka: 07120-1/2021/493

Kategorije: Šolstvo, Posredovanje OP med upravljavci
                        Pri Informacijskem pooblaščencu (IP) smo dne 13. 9. 2021 prejeli vaše vprašanje o tem, kako naj ravna osnovna šola v primeru ugotovljenega visoko rizičnega stika (VRK v zvezi s COVID-19) določenih učencev šole, če starši teh učencev prepovedujejo posredovanje osebnih podatkov tretjim osebam, npr. NIJZ-ju.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Pri tem še pojasnjujemo, da je naš odgovor splošen:

ker se IP izven inšpekcijskega postopka ne more konkretno in dokončno opredeljevati do obdelave osebnih podatkov v posamičnih primerih,
glede na pogoste spremembe predpisov v zvezi z ukrepi za zamejevanje širjenja virusa SARS-CoV-2 IP opozarja, da je mnenje pripravljeno glede na predpise, ki so veljali v času izdaje tega mnenja in
ker IP ni seznanjen s podrobnostmi konkretnega primera, na primer katere tretje osebe imajo starši v mislih in kateri podatki naj bi se (ne) posredovali, na podlagi katerega predpisa naj bi se posredovali podatki NIJZ in za kakšen namen, kateri konkretni podatki itd.

 
 
Za tisto posredovanje osebnih podatkov učencev »tretjim osebam«, za katero je podana zakonska podlaga, iz katere izhaja obveznost posredovanja osebnih podatkov, prepoved staršev nima učinka. 
 
 
Prepoved posameznika ima lahko učinke le glede tiste obdelave osebnih podatkov, ki (1) temelji na privolitvi (v tem primeru gre za preklic privolitve), (2) glede katere zakonodaja izrecno določa možnost prepovedi (npr. ugovor zoper uporabo podatkov za neposredno trženje, prepoved svojcem pacienta do dostopa do informacij o zdravstvenem stanju) ali (3) pogojno v nekaterih primerih za tisto obdelavo, za katero zakonodaja ne določa obveznega izvajanja obdelave. 
 
 
O b r a z l o ž i t e v:
 
Če je za neko vrsto obdelave osebnih podatkov že določena zakonska podlaga (na primer za posredovanje učenčevih osebnih podatkov CSD, policiji, pristojnemu ministrstvu, sodišču), privolitev ni potrebna oziroma nima posebnega učinka. Obdelava bo lahko izvedena ne glede na privolitev oziroma neodvisno od volje posameznika. Enako velja za prepoved. Ker vsaka zakonska podlaga uživa opisano prednost in samostojnost nasproti privolitvi, je seveda logično, da enako velja tudi za vsako zakonsko podlago v odnosu do posameznikove prepovedi. V odnosu do zavezujoče zakonske podlage za obdelavo, sta torej privolitev in prepoved podrejeni in irelevantni.
 
Primeri obveznega posredovanja podatkov so na primer v 97. členu Zakona o osnovni šoli, 135.a in 135.b členu Zakona o organizaciji in financiranju vzgoje in izobraževanja, Zakonu o nalogah in pooblastilih policije, Zakonu o preprečevanju nasilja v družini, Zakonu o splošnem upravnem postopku, Zakonu o inšpekcijskem nadzoru, procesni zakonodaji s področja sodnih postopkov itd. Posredovanja podatkov po teh in podobnih zakonih ni možno prepovedati.
 
Kljub temu včasih zakonodaja posameznikom omogoča posebno pravico do prepovedi obdelave osebnih podatkov iz posebnih razlogov. Prepoved ima torej učinke, če jo nek področni zakon izrecno ureja, na primer Zakon o pacientovih pravicah in Zakon o zbirkah podatkov s področja zdravstvenega varstva. Poseben tip dopustne prepovedi sta tudi pravica do ugovora, ki je urejena v 21. členu Splošne uredbe o varstvu podatkov in pravica do omejitve obdelave iz 18. člena Splošne uredbe o varstvu podatkov. Prepoved lahko učinkuje kot preklic privolitve, če je edina podlaga za posredovanje osebnih podatkov že predhodno dana privolitev.
 
Če gre v vašem primeru za posredovanje podatkov o ugotovljenih VRK v skladu z Navodili NIJZ vzgojno-izobraževalnim zavodom in dijaškim domovom ob sumu ali potrjenem primeru okužbe s SARS-CoV-2 v zavodu (1. 9. 2021), je treba najprej ugotoviti, ali je za to posredovanje podatkov podana zavezujoča zakonska podlaga. Če je ni, potem tudi posredovanje osebnih podatkov ni dopustno, ne glede na prepoved staršev. V zvezi s tem gl. mnenje IP: https://www.ip-rs.si/mnenja-gdpr/zbiranje-in-posredovanje-podatkov-o-oku%C5%BEenosti-in-visoko-rizi%C4%8Dnih-stikih-u%C4%8Dencev-nacionalnemu-in%C5%A1titutu-za-javno-zdravje.
 
Lepo vas pozdravljamo,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
