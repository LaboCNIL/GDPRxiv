

Izmenjava kontaktnih podatkov staršev otrok z redkimi boleznimi prek upravljavca registra redkih bolezni
+
-


Datum: 06.02.2020
Številka: 07120-1/2020/69

Kategorije: Posredovanje OP med upravljavci, Pravne podlage, Privolitev, Zdravstveni osebni podatki
                        Pri Informacijskem pooblaščencu (IP) smo dne 24. 1. 2020 prejeli vaše vprašanje, ali je možna kakršnakoli izmenjava kontaktnih podatkov staršev otrok z redkimi boleznimi na podlagi podatkov iz registra redkih bolezni (zbirka št. NIJZ 53.2 po ZZPPZ), in sicer na podlagi njihove privolitve. Starši bi namreč želeli vzpostaviti kontakte z drugimi starši, katerih otroci trpijo za enako ali podobno nemaligno redko boleznijo. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Upravljavec registra redkih nemalignih bolezni lahko na podlagi privolitve pacienta oziroma njegovih staršev posreduje pri izmenjavi kontaktnih podatkov med starši pacientov z enakimi ali podobnimi boleznimi, in sicer na način uporabe kontaktnih podatkov in podatkov o vrsti bolezni, ki se vodijo v registru. IP opozarja, da mora privolitev ustrezati vsem zahtevam iz Splošne uredbe o varstvu podatkov. O b r a z l o ž i t e v:Po 9. členu ZVOP-1 mora biti v javnem sektorju (kamor spada tudi upravljavec predmetnega registra) za sklicevanje na privolitev izpolnjen dodatni pogoj – da je privolitev kot podlaga za obdelavo osebnih podatkov posebej določena v področnem zakonu. V konkretnem primeru ZZPPZ tega ni določil. Vendar je izjemoma dopustno, da se tudi v javnem sektorju lahko obdelujejo osebni podatki na podlagi privolitve, če gre za obdelavo podatkov v okviru neoblastnega delovanja upravljavca. O tem je IP že izdal več mnenj, na primer št. 0712-1/2019/2654 in št. 0712-2/2009/1061.Po mnenju IP bi v konkretnem primeru lahko šlo za neoblastno delovanje upravljavca registra: ker je upravljavčevo sodelovanje v vlogi posrednika med starši prostovoljno oziroma neobvezno; ker bi šlo za upravljavčevo aktivnost, ki je ZZPPZ ni predpisal in torej ne spada med redne aktivnosti glede vodenja registra; ker upravljavčevo posredovanje ne bi imelo vpliva na vodenje registra; ker bi se podatki iz registra obdelovali za drug namen, kot je osnovni namen vodenja registra po zakonu, pri čemer je ta namen prav tako legitimen; ker pri posredovanju upravljavec ne bi odločal o pravicah in obveznostih pacientov oziroma njihovih staršev in pri tem tudi ne bi imel niti posrednega vpliva na njihove pravice in obveznosti; ker bi šlo za upravljavčevo aktivnost, ki bi bila v korist zgolj pacientom oziroma njihovim staršem. Glede privolitve v javnem sektorju je bilo izdanih že več mnenj, na primer št. 0712-3/2018/2477, 0712-1/2019/110 in 0712-1/2019/915. Mnenja so dostopna na spletni strani IP s pomočjo iskalnika po mnenjih.V zvezi s privolitvijo pojasnjujemo, da je treba upoštevati zlasti naslednje dele Splošne uredbe o varstvu podatkov: 11. točka člena 4, člen 7, (a) točka prvega odstavka člena 6, (a) točka  drugega odstavka člena 9, člen 13, uvodni recitali 32, 42 in 43. Prijazen pozdrav,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
