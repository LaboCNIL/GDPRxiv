

Prošnja za pomoč v zvezi s sodnimi in drugimi postopki
+
-


Datum: 02.06.2021
Številka: 07121-1/2021/1027

Kategorije: Razno
                        Pri Informacijskem pooblaščencu (IP) smo dne 26. 5. 2021 prejeli vašo vlogo – zaprosilo na 14 straneh in 53 listov prilog – v kateri nas prosite za pomoč v zvezi z delovnopravno problematiko, ki se je odvijala pri nekdanjem delodajalcu, pri ZPIZ, na delovnem sodišču, na višjem sodišču, pri Ustavnem sodišču in podobno.
 
Vaše celotno gradivo smo temeljito proučili in pri tem ugotovili, da se v nobenem delu ne nanaša:

na področje dostopa do informacij javnega značaja po Zakonu o dostopu do informacij javnega značaja (ZDIJZ) in
na področje varstva osebnih podatkov po 38. členu Ustave RS, Splošni uredbi (EU) o varstvu podatkov ter Zakonu o varstvu osebnih podatkov (ZVOP-1) ali po drugi zakonodaji s tega področja.

 
Iz vaših navedb in priložene dokumentacije tako ne izhaja, da bi prišlo do kršitve varstva vaših osebnih podatkov (npr. da bi bili vaši podatki nezakonito razkriti nepooblaščenim osebam) ali da bi vam bila zavrnjena kakšna posebna pravica s tega področja kot je pravica do seznanitve z lastnimi osebnimi podatki, pravica do popravka ali izbrisa podatkov, pravica do ugovora zoper obdelavo podatkov ipd.). Prav tako ne izhaja, da bi prišlo do kršitve vaše pravice do pridobitve javnih dokumentov.
 
IP lahko svetuje, nudi pomoč in uradno ukrepa (npr. v pritožbenem, inšpekcijskem in prekrškovnem postopku) le, če gre za katero od opisanih področij. Za vašo problematiko pa žal nismo pristojni, da bi vam lahko kakorkoli svetovali ali ukrepali. Vaša problematika se namreč nanaša le na pravice iz delovnega razmerja in pokojninskega ter invalidskega zavarovanja in s temi pravicami povezane uradne postopke.
 
Če boste dokumentacijo še kje potrebovali, vam jo v celoti vračamo.
 
Zahvaljujemo se za razumevanje in vas lepo pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
 
