

Posredovanje kontakta in fotografije v inšpekcijski prijavi
+
-


Datum: 02.09.2021
Številka: 07121-1/2021/1646

Kategorije: Pravne podlage, Telekomunikacije in pošta, Uradni postopki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste se zaradi zaščitenih ptičev znašli v inšpekcijskem postopku. Začelo se je, ko ste za pomoč pri odstranitvi ptičev klicali na društvo za zaščito ptic in jim na njihovo pobudo poslali tudi fotografijo po sms-u, nato so vas prijavili na inšpektorat. Vašega dovoljenja za uporabo vaše telefonske številke ali slike v sms-u niso imeli, prosili ste jih zgolj za pomoč pri ravnanju s ptiči. Zanima vas, ali jih lahko tožite zaradi razkritja podatkov in nas prosite za pomoč.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uvodoma poudarjamo, da Informacijski pooblaščenec izven postopka inšpekcijskega nadzora konkretnih obdelav osebnih podatkov, predvsem z vidika zakonitosti, ne more presojati. Poleg tega IP nima pristojnosti ugotavljati, ali se v konkretnih upravnih postopkih ustavnoskladno in zakonito spoštuje varstvo osebnih podatkov. Skladno s sklepom Ustavnega sodišča RS št. U-I-92/12-13 z dne 10. 10. 2013 IP namreč ne sme izvajati inšpekcijskega nadzora nad izvajanjem določb, ki urejajo varstvo osebnih podatkov, tako, da pri izvrševanju svojih zakonsko določenih pooblastil poseže v posamične pravne postopke, ki jih vodijo za to pristojni državni organi in državne institucije (osebe javnopravnega sektorja) ter ne sme preverjati, ali se v konkretnih pravnih postopkih ustavnoskladno in zakonito spoštuje varstvo osebnih podatkov. Kot je v citiranem sklepu ugotovilo Ustavno sodišče, bi bila zakonska podlaga, ki bi to omogočala, v nasprotju z načelom samostojnosti pristojnega državnega organa pri odločanju (drugi odstavek 120. člena Ustave Republike Slovenije za upravne organe, 125. člen Ustave Republike Slovenije za sodišča) ter v nasprotju z rednim sistemom pravnih sredstev oz. vzpostavljeno hierarhično strukturiranostjo državne oblasti (načelo večstopenjskega odločanja) in s tem v nasprotju z načeli pravne države (2. člen Ustave Republike Slovenije). Ta načela zahtevajo, da o pravicah in obveznostih fizičnih in pravnih oseb odločajo pristojni organi v postopkih, ki so vnaprej zakonsko določeni, pri čemer se njihove odločitve lahko preverjajo le v vnaprej določenih postopkih s pravnimi sredstvi pred pristojnimi organi.
 
Povedano drugače, Informacijski pooblaščenec se ne sme vnaprej opredeljevati (v mnenju) ali izvajati postopkov (v inšpekcijskem postopku) glede morebitne nezakonitosti obdelave osebnih podatkov v drugih upravnih postopkih, torej v inšpekcijskem postopku, ki je po vaših navedbah trenutno stekel zoper vas.
 
Zgolj na splošno vam lahko odgovorimo, da mora za vsako obdelavo osebnih podatkov obstajati zakonita pravna podlaga, ki jih določa 6. člen Splošne uredbe. Med drugim je obdelava zakonita, če je podana privolitev posameznika, če je obdelava potrebna za izvajanje pogodbe, za izpolnitev zakonske obveznosti upravljavca, za zaščito življenjskih interesov posameznika, zaradi javnega interesa ali zakonitih interesov upravljavca (vse pod določenimi strogimi pogoji).
 
Nadalje lahko ugotovimo, da Zakon o inšpekcijskem postopku (Uradni list RS, št. 43/07 – UPB in 40/14; v nadaljevanju ZIN) določa zelo široka pooblastila inšpektorjev glede pregledovanja dokumentacije in drugih dokaznih gradiv. 19. člen ZIN tako med pooblastili inšpektorjev opredeljuje tudi pooblastilo za pridobivanje osebnih in drugih podattkov. Kot rečeno pa IP zakonitosti obdelave osebnih podatkov v konkretnem primeru ne sme presojati.
 
Pri posredovanju zasebne komunikacije (s strani društva za zaščito ptic inšpektoratu) pa gre sicer za širše področje zasebnosti, in sicer se le-to dotika pravice do komunikacijske zasebnosti, ne pa za varstvo osebnih podatkov (informacijska zasebnost). 37. člen Ustave Republike Slovenije določa, da je zagotovljena tajnost pisem in drugih občil. V nadaljevanju omenjeni člen ustave določa, da lahko samo zakon predpiše, da se na podlagi odločbe sodišča za določen čas ne upošteva varstvo tajnosti pisem in drugih občil in nedotakljivost človekove zasebnosti, če je to nujno za uvedbo ali potek kazenskega postopka ali za varnost države. Informacijski pooblaščenec na področju zagotavljanja komunikacijske zasebnosti oz. tajnosti občil ni pristojen. V primeru kršitve vaše pravice do komunikacijske zasebnosti bi se lahko poslužili civilnopravne tožbe, vendar IP ne more komentirati, ali bi bili pri tem uspešni ali ne, saj ne gre za pristojnost s področja upravnega prava in prava varstva osebnih podatkov.
 
Lepo vas pozdravljamo,
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
