

Seznanitev z glasovnicami etažnih lastnikov
+
-


Datum: 21.12.2021
Številka: 07121-1/2021/2539

Kategorije: Stanovanjsko in nepremičninsko pravo
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da ste od upravnika zahtevali, da vas seznani s poimenskim seznamom lastnikov in njihovimi podpisi glede menjave nadzornega odbora. Upravnik vam je dal na vpogled seznam s podpisi, ni pa vam želel izročiti kopije dokumenta. Zanima vas, ali je ravnal prav. Menite, da podpisi niso pristni.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP vas v zvezi z vašim vprašanjem napotuje na mnenji, v katerih je odgovoril na vprašanje podobno vašemu:

Dostop do glasovnic etažnih lastnikov, št. 07121-1/2021/1265, z dne 20. 7. 2021: https://www.ip-rs.si/mnenja-gdpr/dostop-do-glasovnic-eta%C5%BEnih-lastnikov,
Način posredovanja listin o glasovanju etažnemu lastniku, št. 07121-1/2020/545, z dne 8. 4. 2020: https://www.ip-rs.si/mnenja-gdpr/6048a57a3132e.

 
IP meni, da lahko upravnik vsem lastnikom posreduje rezultate o glasovanju, saj prevlada legitimni interes etažnih lastnikov, da preverijo, kakšna je bila odločitev zbora lastnikov.
 
Kakor izhaja iz mnenja iz druge alineje, ima upravnik več opcij, kako zagotoviti dostop do zahtevanih podatkov etažnemu lastniku. Upravnik lahko listino o glasovanju z osebnimi podatki objavi na oglasni deski, ki ni dostopna tretjim osebam, ki vstopajo v večstanovanjsko zgradbo  (npr.  na  oglasni  deski  v  prostorih,  kjer  se  odvijajo  zbori  lastnikov,  ali  drugih skupnih prostorih, do katerih imajo dostop samo etažni lastniki), etažnim lastnikom pa lahko listino o glasovanju pošlje tudi na način, da ga v zaprti pisemski ovojnici vloži v njihove hišne predalčnike ali pa jim ga posreduje po elektronski pošti, pri čemer pa mora paziti, da posameznemu etažnemu lastniku ne bo razkril e-naslovov ostalih etažnih lastnikov (razen če je za razkritje pridobil njihovo vnaprejšnjo privolitev), kar pomeni, da bo e-naslove vnesel v skrito kopijo (v rubriko »Skp:« ali »Bcc:« in ne »Za:« oziroma «To:«), ali pa omogoči vpogled v listino. Odločitev, na kakšen način bo upravnik seznanil etažne lastnike z listino o glasovanju, je na strani upravnika, česar pa IP v okviru neobvezujočega mnenja ne more komentirati.
 
Ob tem IP tudi pojasnjuje, da lahko ponarejanje podpisov na listinah predstavlja kaznivo dejanje. V skladu s prvim odstavkom 251. člena Kazenskega zakonika (Uradni list RS, št. 50/12 – uradno prečiščeno besedilo, 6/16 – popr., 54/15, 38/16, 27/17, 23/20, 91/20 in 95/21; KZ-1) se lahko kdor ponaredi listino ali spremeni pravo listino, zato da bi se taka listina uporabila kot prava, ali kdor ponarejeno ali spremenjeno listino uporabi kot pravo, kaznuje z zaporom do dveh let.
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
