

Pridobitev biološkega materiala pokojnega pacienta s strani njegovih otrok za namen DNK testiranja
+
-


Datum: 25.04.2022
Številka: 07120-1/2022/121

Kategorije: Zdravstveni osebni podatki
                        Pri Informacijskem pooblaščencu (IP) smo dne 13. 4. 2022 prejeli vaše vprašanje glede razpolaganja z biološkim materialom po njihovi smrti. Na vašo bolnišnico se je obrnila prosilka, ki navaja, da je edina hčerka pokojnika, ki se je pred smrtjo zdravil tudi v vaši bolnišnici. Želi pridobiti njegov biološki material, ki je bil odvzet in shranjen v sklopu ene od preiskav. Vzorec želi uporabiti za DNK testiranje, ki bi pokazalo, da pokojnik ni njen oče (pokojnik je preminil že leta 2018), pri čemer slednjega ne potrebuje za uveljavitev kakršnegakoli pravnega zahtevka, ampak zgolj za svojo vednost, saj se starša o slednjem za časa njunega življenja nista želela dokončno izjasniti.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Za biološki material umrlih pacientov se ne uporabljajo pravila varstva osebnih podatkov, vključno s pravili o obdelavi osebnih podatkov in zdravstvene dokumentacije iz ZVOP-1 in Zakona o pacientovih pravicah. Zato vam IP ne more svetovati ustreznega ravnanja. 
 
Pravila varstva osebnih podatkov veljajo le glede osebnih podatkov, ki spremljajo biološki material (npr. podatki o identifikaciji vzorca in pacienta). 
  
 
O b r a z l o ž i t e v:
 
Pacientov biološki material kot tak ne predstavlja osebnega podatka oziroma osebnih podatkov in tudi ne zbirke osebnih podatkov. Ne gre namreč za dokument (v najširšem pomenu besede), temveč za fizično materijo, ki šele omogoča ustvarjanje podatkov. Za osebne podatke gre:

šele, ko so na podlagi strokovne analize biološkega materiala ustvarjeni surovi ali interpretirani podatki o materialu in s tem podatki o pacientu, ki mu material pripada ali
pri podatkih, ki spremljajo biološki material (identifikacija vzorca, identifikacijski podatki o pacientu ter drugi spremljajoči podatki, na primer datum in način odvzema, vrsta materiala in konzervirnega sredstva, namen uporabe, osnovno zdravstveno stanje ipd.).

 
Zato se za goli biološki material ne uporabljajo pravila o varstvu osebnih podatkov, na primer v Splošni uredbi o varstvu podatkov (ta dodatno ne pride v poštev, ker se ne uporablja za umrle osebe), v Zakonu o pacientovih pravicah (ZPacP) ali v ZVOP-1. Posledično IP ni pristojen za presojanje ustreznega ravnanja s tovrstnimi zahtevami svojcev.
 
IP se lahko opredeli le glede razkritja spremljajočih osebnih podatkov na vzorcih biološkega materiala. Te osebne podatke lahko razkrijete svojcem, če so v vsakem konkretnem primeru za razkritje izpolnjeni vsi procesni in materialnopravni pogoji po 42. členu ZPacP.
 
Dodatni protokol h Konvenciji o človekovih pravicah v zvezi z biomedicino glede genetskega testiranja za zdravstvene namene (2008), ki ga omenjate v zaprosilu, po mnenju IP ne daje neposrednega odgovora. Ta v primeru odsotnosti privolitve, odkazuje na področni zakon, ki bi lahko dopuščal uporabo materiala umrlega pacienta za genetsko testranje v korist družinskih članov. Tudi Zakon o kakovosti in varnosti človeških tkiv in celic, namenjenih za zdravljenje (Uradni list RS, št. 61/07 in 56/15 – ZPPDČT) teh vprašanj ne ureja.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
