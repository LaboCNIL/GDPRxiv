

Obdelava OP zaposlenih
+
-


Datum: 23.02.2021
Številka: 07121-1/2021/305

Kategorije: Delovna razmerja, Pravne podlage, Informiranje posameznika
                        Na e-naslov Informacijskega pooblaščenca (v nadaljevanju IP) ste posredovali e-sporočilo, v katerem navajate, da vas zanima kako je glede osebnih podatkov, ki jih morate oddajati v naprej Zdravstvenem domu za testiranje zaposlenih. Navedli ste, da je moral vsak vodja enote zbrati osebne podatke zaposlenih (ime, priimek, telefonska številka in št. zdravstvene izkaznice) in jih posredovati na upravo vrtca- pomočnici ravnateljice, ki jih je nato poslala v  Zdravstveni dom.
Prosite za pojasnilo ali ste ravnali prav ali ste kršili varovanje osebnih podatkov zaposlenih.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da lahko podaja neobvezujoča mnenja in pojasnila, ne more pa izven konkretnih inšpekcijskih postopkov vnaprej potrjevati posameznih ukrepov ali rešitev z vidika skladnosti s predpisi s področja varstva osebnih podatkov. Prav tako IP ni pristojen presojati ustreznosti zdravstvenih ukrepov, njihove učinkovitosti in ugotavljanja morebitnih kršitev s področja delovnega prava. Zato IP na vaše vprašanje v okviru tega mnenja ne more dokončno odgovoriti, temveč v nadaljevanju podaja splošna pojasnila glede zakonitosti obdelave osebnih podatkov zaposlenih, ki se obdelujejo za namen izvedbe testiranja-COVID-19.
 
Za vsako obdelavo osebnih podatkov je treba imeti ustrezno in zakonito pravno podlago. Te so določene v členu 6(1) Splošne uredbe o varstvu podatkov in so za javni sektor, kamor sodijo tudi vrtci kot javni zavodi, naslednje:

privolitev, kadar ne gre za izvajanje javnih nalog (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1).

 
Pojasnjujemo vam, da podatki v zvezi z zdravjem in zdravstvenim stanjem posameznika (npr. podatek o morebitni okužbi) štejejo za t.i. posebne vrste osebnih podatkov. Njihova obdelava, kamor sodi tudi razkrivanje drugim, je načeloma prepovedana, razen v točno določenih primerih, ki jih določa člen 9(2) Splošne uredbe o varstvu podatkov. Tako npr. tovrstna obdelava ni prepovedana, če je posameznik, na katerega se nanašajo osebni podatki, za obdelavo dal izrecno privolitev ali če je ob upoštevanju nacionalne zakonodaje potrebna za namene izpolnjevanja obveznosti in izvajanja posebnih pravic upravljavca ali posameznika, na katerega se nanašajo osebni podatki, na področju delovnega prava.
 
Tako je v delovnem razmerju obdelava osebnih podatkov dopustna tudi na podlagi področnih predpisov (Zakon o delovnih razmerjih (ZDR; 48. člen v povezavi z navodili delodajalca), Zakon o evidencah na področju dela in socialne varnosti (ZEPDSV)).
 
Glede uporabe npr. zasebne telefonske številke, ki jo mora zaposleni posredovati delodajalcu za namen obveščanja o rezultatu opravljenega testa, je dopustna pravna podlaga za obdelavo te vrste osebnega podatka lahko samo privolitev. 
Glede na navedeno IP meni, da zakonska podlaga, ki bi delodajalcu dajala pravico, da od delavca zahteva osebne podatke, ki so drugi kot mu jih daje v uporabo sam delodajalec (npr. službeni e-naslov), ne obstaja.
 
Ob tem IP še pojasnjuje, da je glede obdelave osebnih podatkov zaposlenih delavcev s strani delodajalca v času virusa COVID-19 že pripravil številna mnenja in njihovo vsebino objavil tudi na svoji spletni strani, www.ip-rs.si.
 
Več o varstvu osebnih podatkov v delovnih razmerjih si lahko preberete tudi v smernicah IP, ki so dostopne na povezavi https://www.ip-rs.si/publikacije/prirocniki-in-smernice/varstvo-osebnih-podatkov-v-delovnih-razmerjih/.
 
Lepo vas pozdravljamo,
 
                                                                                   Mojca Prelesnik,
                                                                                   informacijska pooblaščenka
 
 
Pripravila:
mag. Tanja SLAK
država nadzornica za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
 
