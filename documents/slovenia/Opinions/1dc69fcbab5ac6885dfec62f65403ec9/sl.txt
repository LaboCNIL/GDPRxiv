

Vloga za vpogled v materialne dokaze
+
-


Datum: 03.02.2022
Številka: 07121-1/2022/125

Kategorije: Pravica do seznanitve z lastnimi osebnimi podatki, Zakon o varstvu osebnih podatkov na področju obravnavanja kaznivih dejanj (ZVOPOKD)
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da pripravljate pritožbo na Evropsko sodišče za človekove pravice (ESČP). Vaš odvetnik je želel opraviti ogled materialnih dokazov, ki se verjetno hranijo na Nacionalnem forenzičnem laboratoriju. V tej zadevi ste se obrnili na okrožno sodišče, ki vam je odgovorilo, da nima nikakršne pristojnosti in pravne podlage, da bi vašemu zahtevku ugodili, če pa boste vložili zahtevo za varstvo zakonitosti, pa bi morali zahtevo za vpogled utemeljiti v vlogi pred Vrhovnim sodiščem. Zanima vas, ali imate pravico zahtevati ogled teh predmetov, kakšen je postopek in na koga se lahko obrnete.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Na začetku ugotavljamo, da v svojem zaprosilu za mnenje omenjate pritožbo na ESČP in sprašujete glede ogleda predmetov, odgovor okrožnega sodišča, ki ste nam ga priložili, pa omenja zahtevo za varstvo zakonitosti in govori o vpogledu v listine. Ne glede na to pa vam pojasnjujemo, da IP žal ni pristojen za presojanje morebitnih zavrnitev vlog za pridobivanje dokumentacije v sodnih postopkih ali v zvezi s sodnimi postopki, še manj pa vlog za ogled predmetov kot materialnih dokazov v določenem sodnem primeru.
 
IP je namreč pritožbeni organ na področju dostopa do informacij javnega značaja, ki je ločeno področje od vprašanja pridobivanja listin, materialnih dokazov ipd. v sodnih postopkih. Nadalje je IP tudi nadzorni, prekrškovni in pritožbeni organ na področju varstva osebnih podatkov. Iz vašega zaprosila za mnenje in predloženega odgovora sodišča sicer ne izhaja problematika varstva osebnih podatkov, vendar vam s tega področja naše prakse vseeno lahko podamo nekaj splošnih usmeritev.
 
V kolikor bi želeli pridobivati osebne podatke, ki se nanašajo na vas in se dotikajo kazenskih zadev (omenjate Nacionalni forenzični laboratorij ter odgovor kazenskopreiskovalnega oddelka), lahko izvršujete svojo pravico do seznanitve z lastnimi osebnimi podatki v skladu z Zakonom o varstvu osebnih podatkov na področju obravnavanja kaznivih dejanj (Uradni list RS, št. 177/20; v nadaljevanju ZVOPOKD). Prvi odstavek 24. člena tega zakona določa, da ima posameznik, na katerega se nanašajo osebni podatki, pravico od pristojnega organa zahtevati podatek o tem, ali se obdelujejo njegovi osebni podatki, in kopijo ali izpis teh podatkov. Četrti odstavek 24. člena ZVOPOKD pa določa, da pristojni organ o zahtevi odloči brez nepotrebnega odlašanja, najpozneje pa v enem mesecu po prejemu zahteve. Ob tem je treba poudariti, da ZVOPOKD vsebuje tudi izjeme, na podlagi katerih sme in mora pristojni organ zavrniti zahtevo posameznika za dostop do osebnih podatkov. Poleg tega je treba poudariti, da se po določbah ZVOPOKD lahko zahteva le dostop do lastnih osebnih podatkov, ne pa do katerih koli drugih podatkov oziroma informacij.
 
Omenjate, da si želite ogledati predmete, ki naj bi bili pri Nacionalnem forenzičnem laboratoriju. Ker gre pri tem za organ Policije in bi svojo zahtevo (v kolikor gre za vaše osebne podatke) morali nasloviti na Policijo. Glede na to, da je IP v takšnih zadevah pritožbeni organ, vam v predhodnem nezavezujočem mnenju ne moremo podati ocene, ali ste upravičeni do podatkov / materialnih dokazov ali ne. Vsekakor v morebitnem pritožbenem postopku IP odloča na podlagi presoje celotne dokumentacije zadeve in po izvedenem kontradiktornem postopku (tako stranka kot pristojni organ sta upravičena podati svoje argumente in mora biti primerno vključena v postopek).
 
Če pa informacije, bodisi v listinski bodisi v kakšni drugi materializirani obliki, ne predstavljajo vaših osebnih podatkov, zahteva za dostop do lastnih osebnih podatkov seveda ne more biti uspešna. Za pridobivanje informacij na drugih podlagah (z izjemo informacij javnega značaja, za kar v konkretnem primeru najbrž ne gre), pa IP ni pristojen. Ob tem pa lahko kot informacijo navedemo možnost pridobivanja podatkov od policije na obrazloženo zahtevo v primeru izkazanega pravnega interesa (116. člen Zakona o nalogah in pooblastilih policije (Uradni list RS, št. 15/13, s sprem. in dop.; ZNPPol) ter možnost pridobivanja podatkov na podlagi določbe 10. člena Zakon o odvetništvu (Uradni list RS, št. 18/93; ZOdv), ki določa, da so državni organi, organi samoupravnih lokalnih skupnosti ter nosilci javnih pooblastil dolžni brez privolitve posameznika, na katerega se osebni podatki nanašajo, brezplačno dati odvetniku podatke, ki jih potrebuje pri opravljanju odvetniškega poklica v posamični zadevi in to v roku 15 dni od dneva, ko prejmejo pisno zahtevo odvetnika. V obeh navedenih primerih, torej tako po ZNPPol kot po ZOdv, pa IP ni pristojen pritožbeni organ.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
