

Menjava pravnih podlag
+
-


Datum: 15.01.2020
Številka: 07121-2020/33

Kategorije: Delovna razmerja, Pravne podlage
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje, glede vprašanja s področja varstva osebnih podatkov. Zanima vas, ali je dopustna menjava pravnih podlag pri obdelavi osebnih podatkov? Kot primer navajate zbiranje osebnih podatkov na podlagi delovnopravne zakonodaje in kasnejšo uporabo v druge namene.  Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da lahko podaja nezavezujoča mnenja in pojasnila, ne sme pa izven konkretnih inšpekcijskih postopkov preverjati zakonitosti in primernosti obdelave osebnih podatkov v konkretnem primeru. Dokončno presojo zakonitosti obdelave osebnih podatkov lahko IP poda le v konkretnem inšpekcijskem postopku.IP pojasnjuje, da Splošna uredba o varstvu podatkov v 6. členu določa različne pravne podlage za zakonito obdelavo osebnih podatkov. Obdelava je tako zakonita le in kolikor je za konkretni namen obdelave in konkretne osebne podatke izpolnjen eden od naslednjih pogojev: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. Ob tem je treba upoštevati, da se zadnja alineja ne more uporabljati za obdelavo s strani javnih organov pri opravljanju njihovih nalog.V skladu s tretjim odstavkom 22. člena ZVOP-1 mora upravljavec za vsako posredovanje osebnih podatkov zagotoviti, da je mogoče pozneje ugotoviti, kateri osebni podatki so bili posredovani, komu, kdaj in na kakšni podlagi, in sicer za obdobje, ko je mogoče zakonsko varstvo pravice posameznika zaradi nedopustnega posredovanja osebnih podatkov. IP nadalje pojasnjuje, da je upravljavec dolžan zagotoviti tudi varnost obdelave osebnih podatkov. Splošna pravila o zagotavljanju varnosti so določena v 32. členu Splošne uredbe o varstvu podatkov, še vedno pa se uporabljajo tudi določbe 24. in 25. člena ZVOP-1 o zavarovanju osebnih podatkov.Upoštevajoč določbe ZDR-1 lahko torej delodajalec osebne podatke delavca obdeluje samo, če ima za to podlago v zakonu ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. V delovni praksi to pomeni, da se bodo osebni podatki, ki so potrebni za namen izvajanja pogodbe o zaposlitvi, hkrati obdelovali tudi za uresničitev določenih zakonskih obveznosti, kot so npr. področje dela in socialne varnosti, davčne obveznosti, ipd.IP tako pojasnjuje, da je možna in dopustna obdelava osebnih podatkov delavca s strani delodajalca na različnih pravnih podlagah. Ob tem poudarjamo, da mora delodajalec kot upravljavec osebnih podatkov, načeloma določiti pravno podlago za posamezen namen ob zbiranju oz pridobivanju osebnih podatkov, in o tem seznaniti posameznika na katerega se nanašajo osebni podatki, kot predvideva 13. in 14. člen Splošne uredbe, tako da načeloma delodajalci ne morejo samovoljno spreminjati pravne podlage. Delodajalec kot upravljavec osebnih podatkov lahko naknadno zaprosi posameznika za morebitno privolitev za določen nov namen obdelave osebnih podatkov, kar posameznik seveda lahko odkloni. Več informacij v zvezi s smernicami IP s področja delovnih razmerij, je dostopnih na povezavi:https://www.ip-rs.si/publikacije/prirocniki-in-smernice/varstvo-osebnih-podatkov-v-delovnih-razmerjih/V kolikor menite, da so vam bile kršene vaše pravice v zvezi z varstvom osebnih podatkov, lahko pri IP vložite prijavo po elektronski pošti na naslov gp.ip@ip-rs.si, oz. po navadni pošti na naslov: Informacijski pooblaščenec, Dunajska cesta 22, 1000 Ljubljana. To lahko storite tudi preko obrazca, ki je dostopen na spletni strani IP:https://www.ip-rs.si/varstvo-osebnih-podatkov/pravice-posameznika/vlozitev-prijave Lep pozdrav,Silvija Fanžol Dunjko,državna nadzornica za varstvo osebnih podatkovMojca Prelesnikinformacijska pooblaščenka
