

Obdelava OP članov društve po ZON
+
-


Datum: 17.08.2020
Številka: 07120-1/2020/482

Kategorije: Društva, Posredovanje OP med upravljavci, Pravne podlage, Pridobivanje OP iz zbirk, Uradni postopki
                        Prejeli smo vaša vprašanja glede tega, katere osebne podatke članov društev oz. zaposlenih lahko zbirate in na podlagi katerih dokumentov oziroma informacij lahko preverjate članstvo v društvih in zaposlenost v zavodih v zvezi s 137. členom Zakona o ohranjanju narave (Uradni list RS, št. 96/04, s spremembami in dopolnitvami, v nadaljevanju ZON) po zadnjih spremembah tega člena v skladu z novelo ZON-E.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP uvodoma pojasnjuje, da lahko podaja nezavezujoča mnenja in pojasnila, ne sme pa izven konkretnih inšpekcijskih postopkov vnaprej potrjevati posameznih rešitev ali konkretnih dejanj obdelave osebnih podatkov z vidika skladnosti s Splošno uredbo o varstvu podatkov. Dokončno presojo zakonitosti obdelave osebnih podatkov lahko IP poda le v konkretnem inšpekcijskem postopku. Dodatno še pojasnjujemo, da IP skladno s Sklepom Ustavnega sodišča RS št. U-I-92/12-13 z dne 10. 10. 2013 (http://odlocitve.us-rs.si/documents/8b/89/u-i-92-122.pdf) inšpekcijskega nadzora nad izvajanjem ZVOP-1 ne sme izvajati tako, da pri izvrševanju svojih zakonsko določenih pooblastil poseže v posamične pravne postopke, ki jih vodijo za to pristojni državni organi ter ne sme preverjati, ali se v konkretnih pravnih postopkih ustavnoskladno in zakonito spoštuje varstvo osebnih podatkov. Kot je v citiranem sklepu zapisalo Ustavno sodišče, bi bila zakonska podlaga, ki bi to omogočala, v nasprotju z načelom samostojnosti pristojnega državnega organa pri odločanju (drugi odstavek 120. člena Ustave za upravne organe, 125. člen Ustave za sodišča) ter v nasprotju z rednim sistemom pravnih sredstev oz. vzpostavljeno hierarhično strukturiranostjo državne oblasti (načelo večstopenjskega odločanja) in s tem v nasprotju z načeli pravne države (2. člen Ustave). Ta načela zahtevajo, da o pravicah in obveznostih fizičnih in pravnih oseb odločajo pristojni organi v postopkih, ki so vnaprej zakonsko določeni, pri čemer se njihove odločitve lahko preverjajo le v vnaprej določenih postopkih s pravnimi sredstvi pred pristojnimi organi.V primeru, ki ga navajate mora torej pristojni organ, ko presoja o tem ali nevladna organizacija opravlja dejavnosti v javnem interesu, upoštevajoč načelo sorazmernosti, presoditi, katera dokazila so potrebna in primerna kot dokaz in katera dokazila upošteva v samem postopku. IP o tem ne more in ne sme presojati. Domnevamo, da gre pri tem za upravni postopek in pravno podlago za pridobivanje oz. obdelavo osebnih podatkov predstavljajo odvisno od okoliščin ustrezni členi Zakona o splošnem upravnem postopku (npr. 34.a člen, 139. člen). IP ob  tem opozarja na načelo sorazmernosti – t.j. najmanjšega obsega podatkov, ki določa, da morajo biti pod pogojem, da obstaja pravna podlaga, osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo. To pa se vedno presoja upoštevajoč konkretne okoliščine posameznega primera. V tem smislu npr. se lahko število članov, zaposlenih ipd., če je to mogoče in primerno, načeloma presoja z vpogledom v originalni dokument, seznam ipd. in izdelavo uradnega zaznamka o vpogledu v npr. seznam članov in ne nujno s hrambo seznama z vsemi osebnimi podatki članov oz. zaposlenih, ki predstavlja tudi večja tveganja z vidika kasnejših zlorab, enako velja za druga dokazila. Vendar pa mora o tem presojati organ, ki odloča v konkretnem postopku in upoštevati vse okoliščine posameznega primera.Zaključno IP še pojasnjuje, da podatki o pravnih osebah oz. poslovnih subjektih ne spadajo med osebne podatke in niso varovani s predpisi s področja varstva osebnih podatkov. Enako velja tudi za statistične podatke, ki ne omogočajo določljivosti posameznika (npr. zgolj podatek o številu članov).V upanju, da ste dobili odgovor na svoje vprašanje, vas lepo pozdravljamo.Mojca Prelesnik, univ. dipl. prav.,informacijska pooblaščenkaPripravila:Alenka Jerše, univ. dipl. prav.namestnica informacijske pooblaščenke
