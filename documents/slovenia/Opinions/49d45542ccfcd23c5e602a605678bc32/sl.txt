

Telefonska številka kot osebni podatek
+
-


Datum: 05.02.2021
Številka: 07121-1/2021/218

Kategorije: Definicija OP, Pravne podlage
                        Informacijski pooblaščenec RS (v nadaljevanju IP) prejel vaše zaprosilo za mnenje. Zanima vas, ali je vaša telefonska številka vaš osebni podatek in če da, ali jo lahko uporabljajo javni uslužbenci, si jo posredujejo med seboj in vas kličejo.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem. IP v okviru neobvezujočega mnenja ne more ugotavljati ali potrjevati skladnosti posameznih dokumentov s področja varstva osebnih podatkov ali presojati zakonitosti konkretnih obdelav osebnih podatkov. Slednje lahko stori le v ustreznem inšpekcijskem ali drugem upravnem postopku.
 
 
Po definiciji iz člena 4(1) Splošne uredbe, »osebni podatki« pomeni katero koli informacijo v zvezi z določenim ali določljivim posameznikom (v nadaljnjem besedilu: posameznik, na katerega se nanašajo osebni podatki); določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika;
 
Telefonska številka je osebni podatek, če je posameznik prek nje določljiv – to bo takrat, ko jo na primer določen posameznik uporablja kot svojo telefonsko številko (ko ne gre na primer za številko podjetja – s.p. ali d.o.o.).
 
Navajate, da vas javni uslužbenci kličejo na vašo telefonsko številko in si jo posredujejo med seboj. IP pojasnjuje, da samo dejstvo, da določene osebe pri organu imajo dostop do vaše telefonske številke in jo uporabljajo za komuniciranje z vami, še ne kaže na kršitev pravil varstva osebnih podatkov. Za obdelavo vaše telefonske številke lahko na primer obstaja ustrezna pravna podlaga, ker bi vas na primer kontaktirali v zvezi z izvrševanjem pristojnosti organa (člen 6(1)(e) Splošne uredbe v zvezi z 9.
členom ZVOP-1).
 
Ob nepojasnjenih okoliščinah in kontekstu obdelave, IP konkretnejšega mnenja ne more posredovati. Dodajamo, da smo na mnoga vprašanja v zvezi z obdelavo osebnih podatkov že odgovorili, odgovore pa najdete v objavljenih mnenjih in smernicah informacijskega pooblaščenca na naši spletni strani (www.ip-rs.si).
 
S spoštovanjem,
 
Mojca Prelesnik, univ. dipl. prav.
informacijska pooblaščenka
 
