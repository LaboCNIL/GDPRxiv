

Posredovanje podatkov o solastniških deležih etažnih lastnikov
+
-


Datum: 13.10.2022
Številka: 07121-1/2022/1092

Kategorije: Definicija OP, Stanovanjsko in nepremičninsko pravo
                        Pri Informacijskem pooblaščencu (IP) smo prejeli vaše zaprosilo za mnenje, ali gre v primeru, ki ga opisujete, za varovane osebne podatke. Navajate, da želite opraviti rekonstrukcijo terase na svoje stroške in na površini stanovanja v svoji etažni lastnini, zato morate zbrati več kot 50 odstotkov soglasij etažnih lastnikov. Upravnik stavbe vam na vašo prošnjo ni želel posredovati podatkov o deležih etažne lastnine posameznih sostanovalcev, ki ste jih želeli pridobiti zaradi zbiranja soglasij, češ da gre za (zaupne oziroma občutljive) osebne podatke. Zanima vas, ali so to res osebni podatki takšne narave, da jih ne bi smeli videti.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Katere osebne podatke etažnih lastnikov, komu in za kakšen namen lahko oziroma mora upravnik večstanovanjske stavbe posredovati, je odvisno od konkretnih okoliščin posameznega primera. 
 
Etažni lastniki so upravičeni do osebnih podatkov, ki so sestavni del pogodbe o opravljanju upravniških storitev skladno s členom 6(1)(b) Splošne uredbe o varstvu podatkov, saj ta pogodba predstavlja pogodbeni odnos med vsemi etažnimi lastniki in upravnikom. Že zaradi možnosti preverjanja veljavnosti takšne pogodbe pa spada v ta okviru tudi solastniški delež etažnih lastnikov.
 
O b r a z l o ž i t e v:
 
IP uvodoma pojasnjuje, da pomeni pojem osebni podatki skladno s členom 4(1) Splošne uredbe o varstvu podatkov katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. Upoštevaje navedeno opredelitev tudi solastniški deleži etažnih lastnikov predstavljajo osebne podatke, saj so posamezniki na njihovi podlagi praviloma določljivi, in so kot taki varovani z določbami Splošne uredbe o varstvu podatkov.
 
Za vsako obdelavo osebnih podatkov, torej med drugim tudi za njihovo razkritje s posredovanjem, razširjanje ali drugačno omogočanje dostopa, je treba imeti zakonito in ustrezno pravno podlago. Te so določene v členu 6(1) Splošne uredbe o varstvu podatkov (to je lahko privolitev, pogodba, zakon, zakoniti interesi itn.). Katere osebne podatke, komu in za kakšen namen lahko oziroma mora upravnik posredovati, je odvisno od konkretnih okoliščin posameznega primera.
 
Razmerja med upravnikom in etažnimi lastniki večstanovanjskih stavb so urejena v Stvarnopravnem zakoniku (Uradni list RS, št. 87/02, 91/13 in 23/20; v nadaljevanju SPZ), v Stanovanjskem zakonu (Uradni list RS, št. 69/03 s spremembami in dopolnitvami; v nadaljevanju SZ-1) in v Pravilniku o upravljanju večstanovanjskih stavb (Uradni list RS, št. 60/09, 87/11, 85/13 in 52/22). V teh predpisih posredovanje osebnih podatkov etažnih lastnikov o solastniškem deležu s strani upravnika drugemu etažnemu lastniku ni izrecno urejeno. Vendar pa IP meni, da so etažni lastniki upravičeni do osebnih podatkov, ki so sestavni del pogodbe o opravljanju upravniških storitev (53. člen SZ-1) skladno s členom 6(1)(b) Splošne uredbe o varstvu podatkov. Pogodba o opravljanju upravniških storitev je sklenjena, ko jo podpišejo upravnik in toliko etažnih lastnikov, kot je potrebno za sprejem sklepa o določitvi upravnika, kar pomeni, da je za veljavnost navedene pogodbe v skladu s 25. členom SZ-1 potreben podpis oziroma soglasje solastnikov, ki imajo več kot polovico solastniških deležev. Ker ta pogodba predstavlja pogodbeni odnos med vsemi etažnimi lastniki in upravnikom, so vsi etažni lastniki že zaradi možnosti preverjanja veljavnosti pogodbe upravičeni pridobiti podatke, ki so relevantni za to presojo (torej tudi solastniški delež). IP pa opozarja, da to ne pomeni, da so te podatki javni oziroma da jih etažni lastniki lahko brez ustrezne podlage razkrivajo tretjim.
 
Prav tako IP izpostavlja določbo 34. člena SZ-1, ki ureja način odločanja etažnih lastnikov. O poslih upravljanja večstanovanjske stavbe lahko etažni lastniki odločajo s podpisovanjem listine, na kateri je zapisan predlog sklepov, na zboru lastnikov ali z elektronskim glasovanjem. Postopek odločanja s podpisovanjem listine ali elektronskim glasovanjem lahko vodi upravnik, nadzorni odbor ali eden ali več etažnih lastnikov. 35. člen SZ-1 nadalje določa, da se pisno glasuje tako, da se podpiše listina, na kateri se odloča za ali proti predlaganemu sklepu. Na listini mora biti naveden predlog sklepov, obrazložitev sklepov, ime lastnika in datum podpisa listine ter navedena večina, potrebna za njihov sprejem. Kadar se odloča s podpisovanjem listine, je predlog sprejet, če ga v roku, ki ne sme biti daljši od treh mesecev od dneva objave predlaganega sklepa na oglasni deski ali na mestu, dostopnem vsem etažnim lastnikom, podpiše potrebno število etažnih lastnikov glede na njihove solastniške deleže. Vodja postopka pisnega glasovanja skupaj z upravnikom ugotovi rezultat glasovanja, ki ga upravnik objavi na oglasni deski ali na mestu, dostopnem vsem etažnim lastnikom, in ga pošlje etažnim lastnikom posameznih delov, ki so oddani v najem. Rezultat glasovanja vsebuje besedilo sklepa in seštevek solastniških deležev, s katerimi je bil posamezni sklep sprejet ali zavrnjen. Tudi iz navedenih zakonskih določb izhaja, da se ima etažni lastnik v opisani situaciji pravico seznaniti s solastniškimi deleži ostalih etažnih lastnikov.
 
Več o obdelavi osebnih podatkov v večstanovanjskih stavbah si lahko preberete v Smernicah za upravnike večstanovanjskih stavb, ki so dostopne na: https://www.ip-rs.si/fileadmin/user_upload/Pdf/smernice/Smernice_za_upravnike_vecstanovanjskih_stavb.pdf.
 
Prav tako je IP na podobna vprašanja že odgovarjal in o tem izdal številna neobvezna mnenja, s katerimi se lahko seznanite na povezavi https://www.ip-rs.si/mnenja-gdpr/ (kategorija »Stanovanjsko in nepremičninsko pravo«), npr. mnenje št. 07121-1/2022/687 z dne 20. 6. 2022, mnenje št. 07121-1/2021/543 z dne 19. 3 2021, mnenje št. 07121-1/2020-819 z dne 14. 5. 2020, mnenje št. 0712-1/2019/1527 z dne 23. 6. 2019 in mnenje št. 0712-1/2019/259 z dne 17. 3. 2019.
 
Lepo vas pozdravljamo,
 
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
