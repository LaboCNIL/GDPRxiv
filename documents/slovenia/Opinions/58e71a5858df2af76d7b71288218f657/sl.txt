

Evidentiranje prehoda državne meje
+
-


Datum: 31.08.2020
Številka: 07121-1/2020/1498

Kategorije: Policijski postopki, Pravne podlage, Zavarovanje osebnih podatkov
                        Informacijski pooblaščenec (v nadaljevanju: IP) je prejel vaše zaprosilo za mnenje glede evidentiranja prehajanja državne meje.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da lahko podaja nezavezujoča mnenja in pojasnila, ne sme pa izven konkretnih inšpekcijskih postopkov preverjati primernosti izbrane pravne podlage ali namenov oziroma obsega obdelave osebnih podatkov v konkretnem primeru.IP uvodoma nadalje pojasnjuje, da je pravna podlaga za obdelavo osebnih podatkov v javnem sektorju, kamor sodi tudi policija, podana v 9. členu ZVOP-1, ki v prvem odstavku določa, da se osebni podatki v javnem sektorju lahko obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi tudi, da se določeni osebni podatki obdelujejo le na podlagi osebne privolitve posameznika.Področna pravna podlaga za vodenje policijskih evidenc je Zakon o nalogah in pooblastilih policije (ZNPPol; Uradni list RS, št. 15/13, 23/15 – popr., 10/17, 46/19 – odl. US, 47/19). Ta v 123. členu določa, da policija upravlja in vzdržuje evidence (skupaj 31), v katerih zaradi opravljanja policijskih nalog uslužbenci policije zbirajo in obdelujejo osebne in druge podatke. V drugem odstavku istega člena so te evidence tudi naštete, 124. in 125. člen ZNPPol pa določata njihovo vsebino. Med temi evidencami ni evidence prehoda državne meje, zato policija take evidence ne upravlja oziroma taka evidenca ne obstaja, prav tako se podatki o prehodih ne hranijo v okviru Schengenskega informacijskega sistema.ZNPPol pa v 4. členu določa, da je ena izmed nalog policije, ki izhajajo iz njenih temeljnih dolžnosti, tudi nadzor državne meje.  Podobno določbo vsebuje tudi Zakon o nadzoru državne meje (ZNDM-2; Uradni list RS, št. 60/07, 77/09, 15/13 - ZNPPol, 5/17, 68/17, 47/19), ki v 4. členu določa, da je za nadzor državne meje pristojna policija. Nadalje ZNDM-2 v prvem odstavku 8. člena določa, da sme policija za opravljanje nadzora državne meje in preprečevanje nedovoljenega prehajanja državne meje med drugim tudi namestiti in uporabljati tehnična sredstva za fotografiranje, video in avdio snemanje ter tehnična sredstva za prepoznavo oseb in predmetov. Postopek mejne kontrole ureja 28. člen ZNDM-2, ki v drugem odstavku določa, da sme policist, ki opravlja mejno kontrolo, med drugim zahtevati predložitev veljavnih dokumentov, ki so potrebni za prestop državne meje za osebe in predmete. Kontrola potnikov je v skladu z 29. členom ZNDM-2 opredeljena kot kontrola, ki zajema preverjanje dokumentov za prestop državne meje skupaj s preverjanjem biometričnih podatkov ter z ugotavljanjem identitete osebe, ki namerava prestopiti državno mejo, in drugih pogojev za prestop in tiralično-tehnično preverjanje osebe z odvzemom prstnih odtisov in odtisov dlani ter preverjanje drugih telesnih identifikacijskih značilnosti. Ob opravljanju mejne kontrole se podatki iz dokumenta za prestop državne meje preverjajo po evidencah policije z namenom ugotovitve morebitnih nepravilnosti v zvezo z listino (pogrešanje, kraja in podobno), obenem pa se preveri, ali posameznik izpolnjuje pogoje za vstop, določene v 8. členu Uredbe (EU) 2016/399 Evropskega parlamenta in Sveta z dne 9. marca 2016 o Zakoniku Unije o pravilih, ki urejajo gibanje oseb prek meja (Zakonik o schengenskih mejah). Podrobnejše določbe glede načina opravljanja mejne kontrole vsebuje Pravilnik o izvajanju Zakona o nadzoru državne meje (Uradni list RS, št. 116/07, 38/12, 21/17, v nadaljevanju: Pravilnik). Ta v 7. členu med drugim določa, da policist, odgovoren za organizacijo in vodenje mejne kontrole na mejnem prehodu, vodi dnevno poročilo, v katerega se poleg podatkov, navedenih v prilogi II zgoraj omenjene uredbe, vpiše tudi:-            ime in priimek vodje izmene,-       imena in priimke policistov kontrolorjev in številke štampiljk, ki jih uporabljajo,-      imena in priimke drugih policistov, ki na mejnem prehodu opravljajo katero koli pooblastilo po zakonu, ki ureja nadzor državne meje,-       vse primere morebitne delne opustitve mejne kontrole z natančno opisanimi razlogi in časovnim obdobjem, v katerem je bila delno opuščena mejna kontrola,-       izdaja vseh dokumentov (dokumenti po sporazumu med Republiko Slovenijo in Republiko Hrvaško   o obmejnem prometu in sodelovanju, vizumi, dovoljenja …),-       prijete osebe,-       odkrite prekrške in kazniva dejanja,-       zavrnitve, preklice zavrnitev in prepovedi izstopa iz države,-       druge policijske in kazensko procesne ukrepe (izročitve in sprejem tujcev na mejnih prehodih idr.).Pravilnik nadalje v 11. členu določa, da tehnična sredstva za prepoznavo oseb in predmetov obsegajo videonadzorne sisteme ter tehnično opremo, ki se uporablja za izvajanje Zakonika o schengenskih mejah. Tehnična sredstva za ugotovitev ali preverjanje identifikacije oseb ob primerjavi podatkov, zajetih v potovalnem dokumentu, se uporabljajo tako, da avtomatsko preberejo in preverijo podatke na potovalnem dokumentu oseb in jih primerjajo s podatki v evidencah, do katerih dostopa policija.Podatki o posamezniku se torej preverijo v evidencah, do katerih dostopa policija. Vsi dostopi policistov se evidentirajo v skladu s VI. poglavjem Pravilnika o zaščiti podatkov policije (Uradni list RS, št. 67/14). V zvezi s samimi prehodi državne meje pa se v dnevnih poročilih evidentirajo zgolj posamezne zgoraj naštete okoliščine oziroma posebnosti v zvezi s prehodi državne meje, ne pa vsi prehodi državne meje.Glede dostopa policistov do podatkov iz policijskih evidenc prav tako veljajo določbe Pravilnika o zaščiti podatkov policije, ki v 2. členu določa, da obseg dostopa uporabnikov ali skupin uporabnikov do podatkov evidenc in možnosti njihove obdelave določa varnostni profil. Ta se uporabniku dodeli glede na njegove delovne naloge, pri čemer se mu določi dostop do najmanjšega obsega podatkov, ki ga potrebuje za opravljanje svojih delovnih nalog. Za nadzor nad obdelavo podatkov je odgovoren vodja enote, iz katere je posamezen uporabnik informacijsko – telekomunikacijskega sistema policije.Posameznemu uporabniku (policistu) se torej varnostni profil dodeli glede na njegove delovne naloge, upoštevajoč namene, kot jih določa zakon, pri čemer se mu določi dostop do najmanjšega obsega podatkov, ki ga potrebuje za opravljanje svojih delovnih nalog v okviru zakonsko določenega namena. Mejni policisti, ki opravljajo mejno kontrolo, imajo torej dostop do takšnega nabora podatkov, ki je potreben za ugotavljanje, ali posameznik izpolnjuje pogoje za prehod državne meje.S spoštovanjem.Pripravil:Matej Sironič,                                                  Svetovalec pooblaščencaza varstvo osebnih podatkovMojca Prelesnik, univ. dipl. prav.,Informacijska pooblaščenka
