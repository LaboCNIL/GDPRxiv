

Samotestiranje otrok v šoli
+
-


Datum: 29.11.2021
Številka: 07121-1/2021/2379

Kategorije: Posebne vrste, Šolstvo
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nas sprašujete, ali smete od staršev zahtevati uradno potrdilo šoli na vpogled (ne beleženje), da je otrok izjema od samotestiranja za covid-19. Zanima vas tudi, ali smete zavrniti ustno ali osebno pisno izjavo (otroka ali starša oz. skrbnika), da je otrok prebolel ali cepljen? Nadalje pa sprašujete tudi, kako beležiti oziroma si zapomniti, do kdaj je otrok izjema od samotestiranja ter kakšne zapise oziroma evidence smete ali morate voditi v ta namen.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
Dokazila o izpolnjevanju pogoja PCT kot izjema za samotestiranje 
 
V zvezi z vašim vprašanjem, ali smete zahtevati uradno potrdilo o izpolnjevanju pogoja PCT ter ali smete zavrniti ustno ali osebno pisno izjavo (otroka ali starša oz. skrbnika), da je otrok prebolel ali cepljen pa navajamo, da IP ni pristojen za presojanje, kateri dokazi o izpolnjevanju pogoja PCT so ustrezni in zadostni. V zvezi s tem pa lahko opozorimo na deveti odstavek 8. člena Odloka o začasnih ukrepih za preprečevanje in obvladovanje okužb z nalezljivo boleznijo COVID-19 (Uradni list RS, št. 174/21 in 177/21), ki določa, da osebam iz tega člena, ki izpolnjujejo pogoj PCT, ni treba izvajati testiranja s testi HAG za samotestiranje. 2. člen istega Odloka določa, v katerih primerih se šteje pogoj PCT za izpolnjenega. Šteje se, da osebe izpolnjujejo pogoj PCT, če se izkažejo z veljavnim osebnim dokumentom in razpolagajo z enim od izrecno določenih dokazil, in sicer:

z dokazilom o negativnem rezultatu testa PCR, ki ni starejši od 72 ur od odvzema brisa ali testa HAG, ki ni starejši od 48 ur od odvzema brisa;
z digitalnim COVID potrdilom EU v digitalni ali papirnati obliki, opremljenim s kodo QR (v nadaljnjem besedilu: EU DCP);
z digitalnim COVID potrdilom tretje države v digitalni ali papirnati obliki, opremljenim s kodo QR, ki vsebuje vsaj enake podatke kot EU DCP in ga je pristojni zdravstveni organ tretje države izdal v angleškem jeziku;
z dokazilom o cepljenju zoper COVID-19, s katerim izkazujejo, da so prejele določene odmerje cepiva COVID-19
z dokazilom o pozitivnem rezultatu testa PCR, ki je starejši od deset dni, razen če zdravnik presodi drugače, vendar ni starejši od 180 dni;
z dokazilom o prebolevnosti iz prejšnje točke in dokazilom o cepljenju iz 4. točke tega člena, s katerim dokazujejo, da so bile v obdobju, ki ni daljše od 180 dni od pozitivnega rezultata testa PCR oziroma od začetka simptomov, cepljene z enim odmerkom cepiva iz prve alineje 4. točke tega člena. Zaščita se vzpostavi z dnem cepljenja.

 
Omenjeni 2. člen Odloka ne predvideva ustnih ali pisnih izjav staršev, zakonitih zastopnikov ali samih otrok o izpolnjevanju pogoja PCT. Vendar pa spremenjeni odlok v tretjem odstavku 8. člena določa tudi, da za učence osnovne šole starši oziroma drugi zakoniti zastopniki oziroma skrbniki podajo predhodno pisno soglasje oziroma nesoglasje k izvajanju testiranja s testi HAG za samotestiranje. Četrti odstavek istega člena pa določa, da se učencem in dijakom iz prvega in drugega odstavka tega člena, ki testiranja s testi HAG za samotestiranje ne izvajajo v skladu s prvim oziroma drugim odstavkom tega člena, začasno prepove zbiranje v vzgojno-izobraževalnih zavodih. Ti učenci se v skladu s sklepom ministra, pristojnega za izobraževanje, ki ureja izvajanje vzgojno-izobraževalnega dela na daljavo, izobražujejo na daljavo.
 
Beleženje izpolnjevanja pogoja PCT
 
Informacijski pooblaščenec je izdal Smernice o izpolnjevanju PCT pogoja za šole (https://www.ip-rs.si/fileadmin/user_upload/Pdf/smernice/Smernice%20PCT%20za%20%C5%A1ole.pdf), v katerem je v 5. točki najti tudi odgovor na vaše vprašanje glede beleženja izpolnjevanja pogoja PCT. Spodaj zaradi lažje preglednosti pripenjamo relevantno besedilo Smernic.
 
Trenutno veljavni odlok učencem osnovnih šol in dijakom za potrebe izvajanja vzgojno-izobraževalnega programa nalaga obvezno testiranje s testi HAG za samotestiranje v vzgojno-izobraževalnem zavodu, pod nadzorom osebe, ki jo določi ravnatelj. V skladu z odlokom lahko šola na podlagi soglasja staršev ali drugih zakonitih zastopnikov (če gre za mladoletnega otroka) vpogleda v dokazilo glede izpolnjevanja pogoja PCT za učenca ali dijaka, vendar le z namenom, da se tem učencem in dijakom ni potrebno samotestirati. 
 
Predpis ne predvideva, da bi se glede izpolnjevanja pogoja PCT lahko vodili seznami. IP je mnenja, da v kolikor je to potrebno za organizacijo vzgojno-izobraževalnega programa in v korist otrok, lahko posamezen učitelj za posamezen razred v obliki neformalnega pripomočka vodi svoj seznam učencev ali dijakov, ki PCT pogoj že izpolnjujejo, vendar le z namenom, da otrokom oziroma njegovim staršem ali zakonitim zastopnikom ni potrebno vsakič znova dokazovati izpolnjevanje PCT pogoja, in ne za druge namene. V skladu z načelom najmanjšega obsega podatkov lahko takšen seznam obsega le tiste podatke, ki so nujno potrebni za namen njihovega zbiranja - ime in priimek ter do kdaj posameznik izpolnjuje pogoj PCT (brez beleženja drugih podatkov, ki niso ključni, npr. ali je posameznik prebolevnik, ali je cepljen, vrsta cepiva in izvajalec cepljenja). Hrani jih lahko le toliko časa, kot je to nujno potrebno za namen njihovega zbiranja. Poleg tega je potrebno zagotoviti, da se druge osebe ne morejo seznaniti z osebnimi podatki otrok ali dijakov, temveč so ti dostopni le za to pooblaščeni osebi. 
 
IP opozarja, da ni nikakor dovoljeno voditi centralnih seznamov oziroma evidenc glede izpolnjevanja pogoja PCT učencev ali dijakov na ravni šole. Prav tako šola nima pravne podlage za hrambo dokazil glede izpolnjevanja pogojev PCT učencev ali dijakov, temveč lahko pooblaščeni učitelj ali ravnatelj v dokazilo le vpogleda. Šola mora zagotoviti, da se v tem procesu čim bolj spoštuje zasebnost otrok in da se celoten postopek izvaja na način, ki varuje pravice in koristi otrok.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                        
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
