

Javna objava imen kandidatov ob zagovoru zaključnih del
+
-


Datum: 22.01.2019
Številka: 0712-1/2019/114

Kategorije: Šolstvo, Svetovni splet
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas, če lahko fakulteta še vedno javno objavlja imena in priimke kandidatov, ki zagovarjajo svoja zaključna dela (diplomske in magistrske naloge, doktorske disertacije), ali se je mnenje IP zaradi Splošne uredbe o varstvu podatkov (ang. GDPR) spremenilo. Ob tem navajate, da Statut Univerze v Ljubljani med študijske obveznosti šteje tudi zaključna dela (drugi odstavek 119. člena). Načine izkazovanja in preverjanja znanja podrobneje ureja Študijski red Univerze v Ljubljani. Ta v tretjem odstavku 1. člena določa, da lahko članica univerze posebnosti postopkov preverjanja in ocenjevanja znanja podrobneje uredi v lastnem pravilniku. Vaša fakulteta je določila, da sta javna tako zagovor diplomskega dela (tretji odstavek 19. člena Pravilnika o zaključku študija na univerzitetnih študijskih programih prve stopnje) kot tudi zagovor magistrskega dela (23. člen Pravilnika o magistrskem delu in zaključku študija na programih druge stopnje). Univerza v Ljubljani pa je določila, da je javen tudi zagovor doktorske disertacije. To se zagotovi z objavo obvestila o zagovoru na spletni strani članice (56. člen Pravilnika o doktorskem študiju UL). Podobno za magistrsko delo določa prvi odstavek 22. člena prej omenjenega fakultetnega pravilnika. Pojasnjujete, da z uspešnim zagovorom zaključnega dela kandidat dokonča 1., 2. ali 3. stopnjo študija, s čimer pridobi določen strokovni ali znanstveni naslov in vse s tem povezane pravice. Gre za eno najpomembnejših dejanj, ki se zgodijo na univerzi – tako z vidika kandidata, ki zaključi študij, kot tudi z vidika univerze, ki presodi, da lahko kandidat odtlej uporablja strokovni oziroma znanstveni naslov. Menite, da bi bila objava zagovora zaključnega dela brez imena in priimka kandidata v nasprotju z namenom in naravo zagovora samega. Če naj bo zagovor zaključnega dela javen, se mora javnost seznaniti vsaj z osnovnimi podatki o zagovoru, z objavo na spletni strani fakultete pa dosežete prav to.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V mnenju lahko zato podamo zgolj splošna pojasnila, ne moremo pa presojati ustreznosti konkretnega ravnanja posameznih upravljavcev. IP namreč ne sme in ne more prevzeti odgovornosti posameznih subjektov za njihovo poslovanje, podobno kot to velja za druge inšpekcijske organe. Izven posameznega inšpekcijskega ali drugega upravnega postopka IP torej ne sme preverjati primernosti izbrane pravne podlage, niti namenov ali obsega obdelave osebnih podatkov v konkretnem primeru.Javna objava zagovora zaključnega dela na spletni strani fakultete z imenom in priimkom kandidata predstavlja obdelavo osebnih podatkov v smislu člena 4(2) Splošne uredbe, za katero mora imeti upravljavec zakonito in ustrezno pravno podlago. Te so za običajne osebne podatke določene v členu 6(1) Splošne uredbe. Izbira ustrezne pravne podlage za obdelavo osebnih podatkov, upoštevajoč konkretne okoliščine in namen obdelave, je obveznost upravljavca.Kot ste že sami izpostavili, je IP v mnenju št. 0712-79/2009/2 z dne 9. 4. 2009 obravnaval vprašanje objave osebnih podatkov študentov na internetu in oglasni deski ter javnost izpitov. Iz navedenega mnenja izhaja, da je objava zagovora diplome, magisterija in doktorata dopustna, saj je namenjena obveščanju javnosti in zagotavljanju njene prisotnosti pri zagovoru. Po eni strani je tako zadoščeno kriteriju javnosti ustnega preverjanja znanja, po drugi strani pa lahko za zaključek določene stopnje študija obstaja nekoliko širši interes po prisotnosti javnosti na zagovorih.IP pojasnjuje, da se zaradi začetka veljavnosti Splošne uredbe neobvezujoče mnenje IP glede dopustnosti javne objave imen in priimkov kandidatov, ki zagovarjajo svoja zaključna dela, načeloma ni spremenilo. Pravna podlaga za takšno obdelavo osebnih podatkov bi bila lahko zakon oziroma izvajanje javnih nalog (točka (c) oziroma (e) člena 6(1) Splošne uredbe). Dokončna presoja o obstoju pogojev za zakonito in pošteno obdelavo ter izbira ustrezne pravne podlage za obdelavo pa je primarna odgovornost upravljavca, IP pa jo lahko izvede le v inšpekcijskem ali drugem upravnem postopku.Lep pozdrav,Mojca Prelesnik, univ. dipl. prav.,informacijska pooblaščenkaPripravila:Tina Ivanc, univ. dipl. prav., svetovalka IP za varstvo osebnih podatkov
