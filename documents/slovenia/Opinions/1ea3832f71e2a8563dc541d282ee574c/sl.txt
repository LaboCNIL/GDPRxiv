

Identifikacija uporabnikov, ki niso stranke spletne storitve
+
-


Datum: 07.01.2022
Številka: 07121-1/2021/2646

Kategorije: Delovna razmerja, EMŠO in davčna, Pravne podlage, Svetovni splet, Zavarovanje osebnih podatkov
                        Informacijski pooblaščenec (v nadaljevanju IP) je po elektronski pošti prejel vaš dopis v zvezi z zahtevo po vpisu osebnih podatkov posameznikov, ki niso uporabniki storitve …, za namen uporabe te aplikacije. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem izpostavljamo, da IP izven postopka inšpekcijskega nadzora ne more presojati zakonitost konkretnih obdelav osebnih podatkov in da gre pri pričujočem odgovoru le za neobvezno mnenje.
 
* * *
 
Za vsako obdelavo osebnih podatkov, torej tudi za njihovo razkritje s posredovanjem, mora imeti upravljavec zakonito in ustrezno pravno podlago. Te so določene v členu 6(1) Splošne uredbe o varstvu podatkov (privolitev, pogodba, zakon, izvajanje javne naloge itn.). Več o pravnih podlagah si lahko preberete tu: https://upravljavec.si/kako-uporabljate-te-podatke/kratko-o-pravnih-podlagah.
 
Za obdelavo osebnih podatkov v okviru delovnega razmerja je relevanten predvsem 48. člen Zakona o delovnih razmerjih (Uradni list RS, št. 21/13, 78/13 – popr., 47/15 – ZZSDT, 33/16 – PZ-F, 52/16, 15/17 – odl. US, 22/19 – ZPosS, 81/19 in 203/20 – ZIUPOPDVE; v nadaljevanju ZDR-1), ki v prvem odstavku določa, da se osebni podatki delavcev lahko zbirajo, obdelujejo, uporabljajo in posredujejo tretjim osebam samo, če je to določeno s tem ali drugim zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem.
 
Iz navedenega izhaja, da mora delodajalec v konkretni situaciji ugotoviti, ali je določena obdelava podatkov zaposlenih (v konkretnem primeru njihovih davčnih številk) potrebna za opravljanje njihovih delovnih obveznosti, zaradi česar bi bila taka obdelava osebnih podatkov zakonita. Če obdelava teh osebnih podatkov zaposlenih ni neposredno povezana z opravljanjem njihovih delovnih nalog, potem bi se ti podatki lahko obdelovali na podlagi privolitve vsakega posameznega zaposlenega, pri čemer mora biti privolitev skladno z določbami Splošne uredbe o varstvu podatkov prostovoljna, specifična, informirana in nedvoumna. Več o pogojih za pridobitev veljavne privolitve si lahko preberete tu: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/privolitev.
 
Kot je razvidno iz vašega vprašanja, … za varen dostop do svoje storitve … zahteva enolično identifikacijo uporabnika (stranke), in sicer bodisi preko SI PASS ali REKONO sistema za identifikacijo, to pa posredno pomeni z uporabo davčne številke, ki je del digitalnih certifikatov, s katerimi oseba lahko uporablja ta sistem. Vaše vprašanje pa se nanaša na obveznost vpisa osebnih podatkov posameznikov, ki niso stranke, zato velja izpostaviti, da bi … za take uporabnike lahko omogočil drugačen način prijave oz. identifikacije, npr. zgolj z uporabniškim imenom in geslom, vendar pa bi to pomenilo nižanje stopnje varnosti. Odločitev o ustrezni ravni varstva osebnih podatkov pa je odločitev upravljavca, ki sledi skrbno opravljeni presoji, kaj je v okoliščinah konkretne obdelave osebnih podatkov primerno in varno.
 
S spoštovanjem.
 
 
Pripravila:
mag. Eva Kalan Logar,
vodja državnih nadzornikov
 
Mojca Prelesnik, univ. dipl. prav.,
informacijska pooblaščenka
