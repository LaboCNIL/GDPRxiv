

Javno objavljeni podatki registra turistničnih vodnikov
+
-


Datum: 01.04.2021
Številka: 07121-1/2021/636

Kategorije: Zbirke osebnih podatkov, Svetovni splet, Razno
                        Informacijski pooblaščenec (v nadaljevanju IP) je po e-pošti prejel vaš dopis, v katerem pojasnjujete, da se vam zdi sporno, da so podatki iz registra turističnih vodnikov, ki ga vodi GZS, javni. Pojasnjujete, da ste prej imeli izbiro, ali bodo vaši podatki javni ali ne, od lani naprej pa je vse javno. Moti vas, da je tudi podatek o izobrazbi javen. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP v okviru neobvezujočega mnenja ne more podati konkretne ocene glede zakonitosti določene obdelave osebnih podatkov, temveč se lahko konkretno opredeli šele v postopku inšpekcijskega nadzora.
 
Za vsako obdelavo osebnih podatkov je treba zagotoviti ustrezno pravno podlago, v nasprotnem primeru gre lahko za nezakonito obdelavo podatkov. Pravne podlage so določene v členu 6(1) Splošne uredbe o varstvu podatkov in so sledeče:

privolitev(točka (a)),
sklenitev ali izvajanje pogodbe(točka (b)),
zakon(točka (c)),
zaščita življenjskih interesovposameznika (točka (d)),
izvajanjejavne naloge (točka (e) v zvezi s četrtim odstavkom 9. člena ZVOP-1),
zakoniti interesi upravljavca(točka (f)).

Pravno podlago za obdelavo podatkov, kakor opisujete, predstavljajo določbe Zakona o spodbujanju razvoja turizma (Uradni list RS, št. 13/18; v nadaljevanju ZSRT-1). V skladu s 36. členom je turistični vodnik lahko le oseba, ki opravi preizkus znanja za turističnega vodnika iz programa strokovne usposobljenosti, ki ga določi minister, pristojen za turizem, v soglasju z ministrom, pristojnim za kulturo. V drugem odstavku isti člen določa, da za namen obveščanja javnosti o usposobljenih turističnih vodnikih ministrstvo, pristojno za turizem, upravlja register turističnih vodnikov, ki vsebuje naslednje podatke:

osebno ime in naslov stalnega prebivališča vodnika, pri čemer je pri naslovu javen le podatek o kraju stalnega prebivališča,
število dni vodenja v preteklem koledarskem letu,
imena države vodenja v preteklem koledarskem letu (do deset držav),
podatke o strokovnem znanju in usposobljenosti,
s pisnim soglasjem turističnega vodnika lahko tudi njegove kontaktne podatke (e-naslov, številka telefona).

 
Kakor izhaja iz navedenega člena, je upravljanje registra namenjeno obveščanju javnosti glede podatkov v zvezi s turističnimi vodniki. Zakon pa izrecno določa, da se ne objavi polnega naslova in da je za zbiranje (in posledično tudi objavo) kontaktnih podatkov turističnega vodnika potrebno pisna privolitev posameznika. To pomeni, da se lahko vodnik sam odloči, ali bo ta podatka (enega ali oba) posredoval (in bo ta javno objavljen, ali ne).
 
Navajate, da upravljavec osebnih podatkov od vas zahteva tudi podatek o izobrazbi, kar pa po vašem mnenju ni v skladu z zakonodajo. IP ugotavlja, da 36. člena ZSRT-1 določa, da register vsebuje podatke o strokovnem znanju in usposobljenosti turističnega vodnika. Iz navedene določbe glede na celotno besedilo določbe je razbrati, da lahko vsak vodnik sam presodi, katere podatke o svojem  strokovnem znanju in usposobljenosti vezane na opravljanje dela turističnega vodnika bo posredoval (kot npr. poznavanje jamarstva, znanja iz arheologije, znanja jezikov, usposobljenost za učenje jahanja ipd.). Zakon namreč ne določa konkretno posredovana podatka o izobrazbi. Prav tako zakon kot pogoj za opravljanje dela turističnega vodnika ne določa nobene konkretne izobrazbe, ampak zgolj opravljen preizkus znanja za turističnega vodnika, razen kadar je za vodenje z zakonom določeno posebno znanje (na primer za vodenje v gorah), pri vodenju v muzejih in v zgodovinskih spomeniških objektih ter podobno. Za konkretnejša pojasnila glede pogojev za vpis v register pa se prosim obrnite na pristojno ministrstvo.
 
Kakor je že pojasnjeno, je dolžnost upravljavca osebnih podatkov, da za vsako obdelavo zagotovi ustrezno pravo podlago, poleg tega Splošna uredba o varstvu podatkov predvideva, da mora biti upravljavec tudi sposoben dokazati, da podatke obdeluje zakonito (načelo odgovornosti iz člena 5(2)). IP pa, kot je bilo uvodoma povedano, ne more opraviti konkretne presoje glede zakonitosti obdelave podatkov v okviru neobvezujočega mnenja, temveč lahko šele v inšpekcijskem postopku.
 
IP nadalje pojasnjuje, da ima vsak upravljavec dolžnost, da pred obdelavo podatkov posamezniku zagotovi določene informacije glede same obdelave (člen 13 Splošne uredbe o varstvu podatkov). Med drugim vam je dolžan zagotoviti informacije glede namenov, za katere se osebni podatki obdelujejo, kakor tudi pravne podlage za njihovo obdelavo. Več o pravici do obveščenosti si lahko preberete na spletni strani IP: https://tiodlocas.si/moram-biti-obvescen/.
 
IP na koncu še pojasnjuje, da je bil ZSRT-1 sprejet dne 15.02.2018, veljati pa je pričel dne 15.03.2018, kar pomeni, da je bilo potrebno prvič posredovati podatke, ki so se nato objavili skladno z določbami ZSRT-1, šele januarja leta 2019.
 
 
Prijazen pozdrav,
 
 
Mojca Prelesnik, univ.dipl.prav.,         
informacijska pooblaščenka               
 
Pripravila:                                                                                                                              
Neja Domnik, mag. prav.,
asistentka svetovalca pri IP                                         
 
