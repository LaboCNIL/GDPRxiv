

Oglaševanje pooblaščene osebe za varstvo podatkov
+
-


Datum: 24.12.2020
Številka: 07121-1/2020/2308 

Kategorije: Pooblaščene osebe za varstvo podatkov (»DPO«)
                        Informacijski pooblaščenec (v nadaljevanju IP) je po elektronski pošti prejel vaše zaprosilo za mnenje, v katerem vas zanima, ali oglas za storitve zunanje pooblaščene osebe za varstvo podatkov na spletni strani javnega izobraževalnega zavoda, ki najema storitve te iste pooblaščene osebe za varstvo podatkov, presega dopustno ravnanje po določbi 7. točke 37. člena Splošne uredbe o varstvu podatkov, skladno s katero upravljavec oziroma obdelovalec osebnih podatkov objavi kontaktne podatke pooblaščene osebe za varstvo podatkov in jih sporoči nadzornemu organu.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Kakor sami pojasnjujete, je upravljavec ali obdelovalec dolžan objaviti kontaktne podatke pooblaščene osebe za varstvo podatkov in jih tudi sporočiti nadzornemu organu (tako sedmi odstavek člena 37 Splošne uredbe o varstvu podatkov). Kontaktni podatki pooblaščene osebe za varstvo podatkov bi morali vključevati informacije, ki posameznikom in nadzornim organom omogočajo, da preprosto vzpostavijo stik s pooblaščeno osebo za varstvo podatkov (poštni naslov, namensko telefonsko številko in/ali namenski e-poštni naslov), ne da bi jim bilo treba stopiti v stik z drugim delom organizacije. Po potrebi bi se lahko za komunikacijo z javnostjo zagotovila tudi druga komunikacijska sredstva, na primer namenski kontaktni obrazec, naslovljen na pooblaščeno osebo za varstvo podatkov, na spletišču organizacije.IP pa ugotavlja, da vaše vprašanje glede oglaševanja dejavnosti pooblaščene osebe presega pristojnosti IP in vam zato ne more v okviru mnenja odgovoriti na vaše vprašanje. Kakor že pojasnjeno, so upravljavci in obdelovalci dolžni objaviti določene kontaktne podatke pooblaščenih oseb za varstvo podatkov, ki so namenjeni vzpostavitvi stika z njimi, Splošna uredba o varstvu podatkov pa ne zahteva objave drugih informacij. Hkrati pa IP pojasnjuje, da ni pristojen za nadzor nad določbami Zakona o zavodih (Uradni list RS, št. 12/91, 8/96, 36/00 – ZPDZC in 127/06 – ZJZP).IP sklepno poudarja, da se v okviru mnenja ne more opredeljevati glede skladnosti konkretnih rešitev z vidika skladnosti s Splošno uredbo o varstvu podatkov, temveč to lahko stori šele v okviru postopka inšpekcijskega nadzora.V upanju, da ste dobili odgovor na svoje vprašanje, vas lepo pozdravljamo.Mojca Prelesnik, univ.dipl.prav.,                                                 informacijska pooblaščenkaPripravila:                                                                                         Neja Domnik, mag. prav.,asistentka svetovalca pri IP                                           
