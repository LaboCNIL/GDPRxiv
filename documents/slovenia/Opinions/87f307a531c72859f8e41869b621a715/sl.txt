

Zdravstvena dokumentacija stanovalca
+
-


Datum: 28.09.2021
Številka: 07121-1/2021/1935

Kategorije: Posredovanje OP med upravljavci, Pravica do seznanitve z lastnimi osebnimi podatki, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da dom starejših občanov, ki institucionalno varstvo starejših opravlja v pravnoorganizacijski obliki d.o.o. na podlagi podeljene koncesije, za stanovalce doma izvaja osnovno oskrbo (bivanje, organiziranje prehrane, itn.), socialno oskrbo ter tudi zdravstveno nego. Zdravstveno nego izvajajo medicinske sestre oz. zdravstveni tehniki, ki so zaposleni v domu starejših občanov. Zdravnik stanovalcev doma starejših (ki je v domu navzoč približno 2x tedensko) pa je zunanji in torej ni delavec doma starejših občanov. Zanima vas, ali lahko dom starejših občanov dostopa do celotne zdravstvene dokumentacije oz. vseh podatkov o zdravstvenem stanju stanovalcev doma in si tudi napravi kopijo le-te dokumentacije.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem pojasnjujemo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.
 
Za vsako obdelavo osebnih podatkov mora imeti upravljavec zakonito in ustrezno pravno podlago. Te so določene v členu 6(1) Splošne uredbe, za posebne vrste osebnih podatkov, med katere spadajo tudi podatki v zvezi z zdravjem, pa mora biti hkrati izpolnjen eden izmed posebnih pogojev, ki so določeni v členu 9(2) Splošne uredbe.
 
Pacientovi zdravstveni in drugi osebni podatki se lahko obdelujejo na podlagi Zakona o zbirkah podatkov s področja zdravstvenega varstva, Zakona o pacientovih pravicah, Zakona o zdravstvenem varstvu in zdravstvenem zavarovanju, Zakona o zdravniški službi, Zakona o zdravstveni dejavnosti, Zakona o duševnem zdravju in drugih zakonov s področja varstva osebnih podatkov ali zdravstva.
 
V skladu s tretjim in četrtim odstavkom 44. člena Zakona o pacientovih pravicah (Uradni list RS, št. 15/08, 55/17 in 177/20; v nadaljevanju ZPacP) lahko pacient privoli v obdelavo osebnih podatkov pri izvajalcu zdravstvenih storitev, ki sicer ni predvidena v nobenem zakonu. Takšna privolitev se lahko da za potrebe zdravstvene oskrbe oziroma za potrebe izven zdravstvene oskrbe. Skladno s sedmim odstavkom istega člena morajo biti osebni podatki, ki se obdelujejo v skladu s tretjim, četrtim in petim odstavkom tega člena, ustrezni in po obsegu primerni glede na namene, za katere se zbirajo in nadalje obdelujejo. Po 4. alineji šestega odstavka 44. člena ZPacP pa privolitev za uporabo in drugo obdelavo osebnih podatkov po tretjem in četrtem odstavku tega člena ni potrebna, kadar se zaradi potreb zdravljenja podatki posredujejo drugemu izvajalcu zdravstvene dejavnosti.
 
Glede na to IP meni, da privolitev za pridobitev podatkov, ki so potrebni za izvajanje zdravstvene nege, ni potrebna. Vendar pa morajo biti skladno z načelom najmanjšega obsega podatkov (člen 5(1)(c) Splošne uredbe) osebni podatki ustrezni, relevantni in omejeni na to, kar je potrebno za namene, za katere se obdelujejo. To pomeni, da lahko dom starejših občanov od zdravnika pridobi le tiste osebne podatke stanovalca oziroma tisto zdravstveno dokumentacijo, ki je s strokovnega vidika nujno potrebna za izvajanje zdravstvene nege.
 
 
Lep pozdrav,
 
                                                                                                     Mojca Prelesnik, univ. dipl. prav.,
                                                                                                             informacijska pooblaščenka
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
