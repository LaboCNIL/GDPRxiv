

Vpogled v sodni spis
+
-


Datum: 17.03.2021
Številka: 07121-1/2021/517

Kategorije: Sodni postopki
                        Informacijski pooblaščenec (v nadaljevanju IP) je prejel vaše zaprosilo za mnenj, v katerem navajate, da vam sodišče onemogoča vpogled v konkretni pravdni spis.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov; v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07; v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05 in naslednji; v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
IP je na podlagi druge alineje prvega odstavka 2. člena ZInfP pristojen za inšpekcijski nadzor nad izvajanjem zakona in drugih predpisov, ki urejajo varstvo ali obdelavo osebnih podatkov oziroma iznos osebnih podatkov iz Republike Slovenije, ter opravljanje drugih nalog, ki jih določajo ti predpisi. Ob tem je potrebno upoštevati, da Splošna uredba v uvodnih recitalih določa, da pristojnost nadzornih organov ne bi smela obsegati obdelave osebnih podatkov, kadar sodišča delujejo kot sodni organ, da se zaščiti neodvisnost sodstva pri opravljanju sodnih nalog, vključno z odločanjem (uvodni recital 20) ter da bi moral biti vsak nadzorni organ na ozemlju svoje države članice pristojen za izvajanje pooblastil in opravljanje nalog, ki so mu bile podeljene v skladu s Splošno uredbo (uvodni recital 122). Navedeno se odraža v členu 55 Splošne uredbe, ki določa pristojnost nadzornih organov. Nadzorni organi namreč skladno s členom 55(3) Splošne uredbe niso pristojni za nadzor dejanj obdelave sodišč, kadar delujejo kot sodni organi.
 
Ker se vaše vprašanje nanaša na obdelavo osebnih podatkov s strani sodišč, kadar sodišča delujejo kot sodni organi, je potrebno zaključiti, da gre za vrsto obdelave, za nadzor katere, skladno s členom 55(3) Splošne uredbe, IP ni pristojen.
 
Ob navedenem IP dodaja, da pravila postopka, po katerih sodišče obravnava in odloča v sporih iz osebnih in družinskih razmerij, ter v sporih iz premoženjskih in drugih civilnopravnih razmerij fizičnih in pravnih oseb, razen če so kateri od navedenih sporov po posebnem zakonu v pristojnosti specializiranega sodišča ali drugega organa, določa Zakon o pravdnem postopku (Uradni list RS, št. 73/07 in naslednji; v nadaljevanju ZPP). ZPP v 150. členu določa, da imajo stranke pravico pregledovati in prepisovati spise pravde, v kateri so udeležene (prvi odstavek). Drugim osebam, ki imajo upravičeno korist, se lahko dovoli ta pregled in prepis posameznih spisov. Dokler postopek teče, dovoli to predsednik senata, potem ko je končan, pa predsednik oziroma predstojnik sodišča oziroma oseba na sodišču, ki ga določi (drugi odstavek). V kolikor menite, da je v vašem primeru prišlo do nepravilnosti, lahko svoje pravice varujete s pravnimi sredstvi v okviru konkretnega sodnega postopka.
 
Lep pozdrav,
 
                                                                                   Mojca Prelesnik,
                                                                                   informacijska pooblaščenka
 
Pripravil:
Žiga Veber,
državni nadzornik
za varstvo osebnih podatkov
 
 
