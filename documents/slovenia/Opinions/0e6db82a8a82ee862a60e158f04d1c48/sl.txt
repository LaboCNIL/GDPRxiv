

Navedba uradne osebe na obvestilu o prekršku
+
-


Datum: 19.07.2021
Številka: 07121-1/2021/1290

Kategorije: Uradni postopki
                        Informacijski pooblaščenec (v nadaljnjem besedilu IP) je prejel vaše zaprosilo za mnenje o 
tem, ali je običajno, da je na obvestilu o prekršku, ki ga izda Medobčinski inšpektorat in 
redarstvo neke občine, namesto imena in priimka pooblaščene uradne osebe, navedena številka.
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.
 
IP je skladno z 2. členom Zakona o Informacijskem pooblaščencu (Uradni list RS, št. 113/05 in 51/07 – ZUstS-A) samostojen in neodvisen državni organ, pristojen za:

odločanje o pritožbi, s katero je organ zavrgel ali zavrnil zahtevo ali kako drugače kršil pravico do dostopa ali ponovne uporabe informacije javnega značaja ter v okviru postopka na drugi stopnji tudi za nadzor nad izvajanjem zakona, ki ureja dostop do informacije javnega značaja, in na njegovi podlagi izdanih predpisov;
inšpekcijski nadzor nad izvajanjem zakona in drugih predpisov, ki urejajo varstvo ali obdelavo osebnih podatkov oziroma iznos osebnih podatkov iz Republike Slovenije, ter opravljanje drugih nalog, ki jih določajo ti predpisi;
odločanje o pritožbi posameznika, kadar upravljavec osebnih podatkov ne ugodi zahtevi posameznika glede pravice posameznika do seznanitve z zahtevanimi podatki, do izpisov, seznamov, vpogledov, potrdil, informacij, pojasnil, prepisovanja ali kopiranja po določbah zakona, ki ureja varstvo osebnih podatkov.

 
Glede na navedeno vam lahko poda le neobvezno mnenje  z vidika varstva osebnih podatkov in v tem okviru glede dostopa do informacij javnega značaja, med tem ko IP nima pristojnosti preverjanja in presojanja pravilnosti konkretnih upravnih postopkov z drugih vidikov.
 
Področna zakona, ki ureja delovno področje in naloge občinskega redarstva sta Zakon o občinskem redarstvu in Zakon o prekrških. Kot že navedeno IP nima pristojnosti, da bi presojal in preverjal, ali mora obvestilo občinskega predstava vsebovati tudi osebne podatke (ime in priimek) osebe, ki je vodi konkretni (upravni ali prekrškovni) postopek.
 
Z vidika varstva osebnih podatkov IP poudarja, da mora za vsako zakonito obdelavo osebnih podatkov (kamor spada tudi navedba imena in priimka uradne osebe na obvestilu) obstajati zakonita pravna podlaga, obstajati pravna podlaga skladno s prvim odstavkom 6. člena Splošne uredbe:
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
 
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
 
(c) obdelava je potrebna za izpolnitev zakonske obveznosti, ki velja za upravljavca;
 
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
 
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
 
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Ob tem opozarjamo, da se točka (f) ne uporablja za obdelavo s strani javnih organov pri opravljanju njihovih nalog.
 
Glede na navedbe v vašem zaprosilu IP pojasnjuje, da bi pravno podlago za obdelavo osebnih podatkov (imena in priimka uradne osebe) na obvestilu redarstva mogoče iskati v Zakonu o dostopu do informacij javnega značaja (Uradni list RS, št. 51/06 – UPB; s sprem. in dop.; v nadaljevanju ZDIJZ). Slednji v prvem odstavku 1. člena določa, da ureja postopek, ki vsakomur omogoča prost dostop in ponovno uporabo informacij javnega značaja, s katerimi razpolagajo državni organi, organi lokalnih skupnosti, javne agencije, javni skladi in druge osebe javnega prava, nosilci javnih pooblastil in izvajalci javnih služb (organi).
 
Dostop do informacij javnega značaja ni neomejen; prvi odstavek 6. člena določa izjeme od prostega dostopa, katerih obstoj je treba preveriti v vsakem primeru in za vsako informacijo posebej. Posebej omenjamo izjemo varstva osebnih podatkov, ki jo določa 3. točka prvega odstavka 6. člena ZDIJZ. Vendar pa ZDIJZ določa tudi t.i. izjeme od izjem, denimo kadar pa gre za podatke o porabi javnih sredstev ali podatke, povezane z opravljanjem javne funkcije ali delovnega razmerja javnega uslužbenca; v takšnem primeru se dovoli tudi dostop do podatkov, ki so sicer izvzeti od prostega dostopa, torej tudi dostop do osebnih podatkov (gl. tretji odstavek 6. člena ZDIJZ).
 
Skladno z že ustaljeno prakso IP lahko v okoliščinah vašega zaprosila povemo, da so imena in priimki uradnih oseb – javnih uslužbencev,  podatki o porabi javnih sredstev ter podatki, povezani z opravljanjem delovnega razmerja javnega uslužbenca, kar pomeni, da bi zakonito podlago za objavo imena in priimka uradne osebe na obvestilu o prekršku lahko predstavljala določba tretjega odstavka 6. člena ZDIJZ.  Ker pa je IP na področju dostopa do informacij javnega značaja pritožbeni organ, se vnaprej ne sme opredeljevati do vprašanja, kateri podatki konkretno bi predstavljali prosto dostopne informacije javnega značaja. 
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.
 
V upanju, da smo vam z našim mnenjem pomagali, vas lepo pozdravljamo.
 
Lep pozdrav,
                                                                                    Mojca Prelesnik
                                                                                    informacijska pooblaščenka
 
Maja Wondra Horvat, univ. dipl. prav.,
svetovalka IP
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
