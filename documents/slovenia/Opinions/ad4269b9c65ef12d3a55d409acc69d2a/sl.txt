

Seznam sošolcev za organizacijo srečanja sošolcev
+
-


Datum: 06.04.2022
Številka: 07121-1/2022/386

Kategorije: Pravne podlage, Razno
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da organizirate srečanje sošolcev ob obletnici zaključka osnovne šole. Zanima vas, ali lahko kot fizična oseba pripravite spletni obrazec, kamor bi se lahko sošolci prijavili na srečanje in podali svoje podatke. Zanima vas, ali lahko posamezniki privolijo v obdelavo podatkov s pomočjo kljukice. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
 
V kolikor bi v danem primeru šlo za obdelavo osebnih podatkov in vzpostavljanje stikov znotraj manjše skupine oseb, ki se med seboj poznajo, v povsem zasebne namene, se Splošna uredba za obdelavo podatkov ne uporablja (t.i. izjema osebne ali domače dejavnosti). 
 
V danem primeru bi lahko šlo za obdelavo osebnih podatkov večjega števila oseb, kar izključuje uporabo izjeme osebne ali domače dejavnosti, hkrati pa ni povsem izključena možnost, da se te osebe med seboj ne poznajo. V takem primeru bi vas določbe Splošne uredbe lahko zavezovale in kot upravljavec podatkov ste za njihovo obdelavo dolžni zagotoviti ustrezno pravno podlago (npr. privolitev). Privolitev posameznikov v obdelavo podatkov mora biti prostovoljna, specifična, informirana in nedvoumna.
 
O b r a z l o ž i t e v:
 
Splošna uredba se v skladu s členom 2(1) uporablja, ko se obdelujejo osebni podatki, ki so del zbirke ali namenjeni oblikovanju zbirke, oziroma ko se obdelujejo osebni podatki z avtomatiziranimi sredstvi. V drugem odstavku isti člen določa, da se Splošna uredba ne uporablja za obdelavo osebnih podatkov s strani fizične osebe med potekom popolnoma osebne ali domače dejavnosti. To izjemo je treba razlagati ozko, in sicer tako, da se nanaša samo na dejavnosti, ki se izvajajo v zasebnem in družinskem življenju posameznikov. V praksi bi to pomenilo, da v kolikor bi v danem primeru šlo za obdelavo osebnih podatkov in vzpostavljanje stikov znotraj manjše oziroma ozke skupine oseb, ki se med seboj poznajo, v povsem zasebne namene, bi lahko prišla v poštev navedena izjema osebne ali domače dejavnosti. V takšnem primeru vam ni treba izpolniti obveznosti po Splošni uredbi.
Ne glede na to, pa IP glede na vaš dopis ugotavlja, da bi v danem primeru lahko šlo za obdelavo osebnih podatkov večjega števila oseb, hkrati pa ni povsem izključena možnost, da se te osebe med seboj ne poznajo. V takem primeru vas lahko določbe Splošne uredbe zavezujejo in ste jih kot upravljavec osebnih podatkov dolžni upoštevati.
V skladu s členom 6(1) Splošne uredbe je treba za obdelavo podatkov zagotoviti ustrezno pravno podlago. Te so sledeče:

privolitev (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov posameznika (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1),
zakoniti interesi upravljavca (točka (f)).

Kakor sami omenjati, bi ustrezno pravno podlago lahko predstavljala privolitev posameznikov. Pomembo je, da je privolitev prostovoljna, specifična, informirana in nedvoumna. Več o veljavni privolitvi si lahko preberete na naši spletni strani: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/privolitev. Privolitev lahko posameznik poda tudi s kljukico, vendar je ob tem pomembno, da so podani vsi zgoraj navedeni elementi privolitve in da polje s kljukico ni vnaprej obkljukano, temveč da ga posameznik sam prostovoljno obkljuka.
Upravljavec je pred samo obdelavo podatkov posameznikom dolžan v skladu s členi 13 in 14 zagotoviti jasne, razumljive in pregledne informacije glede tega, kako točno bo podatke obdeloval in kakšna so morebitna tveganja in zaščitni ukrepi. Prav tako jih mora obvestiti, kakšne so njihove pravice in kako lahko vložijo pritožbo. Več o obveščanju posameznikov si lahko preberete na naši spletni strani: https://upravljavec.si/obvescanje-posameznikov/. Več o obveznostih, ki jih imajo upravljavci osebnih podatkov, pa si lahko preberete na: https://upravljavec.si/.
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ. dipl. prav.
informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
