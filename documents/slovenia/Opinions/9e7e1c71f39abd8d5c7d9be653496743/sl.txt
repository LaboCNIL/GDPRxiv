

Pridobitev davčne številke s strani elektrodistributerjev
+
-


Datum: 12.01.2022
Številka: 07121-1/2022/36

Kategorije: EMŠO in davčna
                        Informacijski pooblaščenec (v nadaljevanju: IP) je prejel vaše elektronsko sporočilo, v katerem sprašujete, ali lahko elektrodistributerji zahtevajo davčno številko. Naslov odjemalca in telefonsko številko že imajo.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma opozarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Prav tako poudarja, da je odgovornost za zakonito in pošteno obdelavo osebnih podatkov na upravljavcu. Zato IP v nadaljevanju podaja zgolj splošna pojasnila z vidika varstva osebnih podatkov.
 
Za vsako obdelavo osebnih podatkov  mora imeti upravljavec zakonito in ustrezno pravno podlago. Te so določene v členu 6(1) Splošne uredbe o varstvu podatkov (privolitev, pogodba, zakon, izvajanje javne naloge itn.). Več o pravnih podlagah si lahko preberete na: https://upravljavec.si/kako-uporabljate-te-podatke/kratko-o-pravnih-podlagah/. Upravljavec mora spoštovati tudi vsa načela v zvezi z obdelavo podatkov iz člena 5 Splošne uredbe o varstvu podatkov. Skladno z načelom najmanjšega obsega podatkov morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo.
 
Kot pojasnjujete, želi elektrodistributer pridobiti davčno številko odjemalca električne energije. Pri tem bi lahko šlo za obdelavo, ki je potrebna za izvajanje pogodbe, katere pogodbena stranka je posameznik, na katerega se nanašajo osebni podatki (člen 6(1)(b) Splošne uredbe o varstvu podatkov) oz. za obdelavo, ki je potrebna za izpolnitev zakonske obveznosti, ki velja za upravljavca (člen 6(1)(c) Splošne uredbe). Vendar IP ne pozna konkretnega namena, zaradi katerega vaš elektrodistributer obdeluje podatek o davčni številki, niti v okviru tega mnenja na more podati obvezujočega stališča glede potrebnosti zbiranja tega podatka v konkretnem primeru. Opozarja pa, da če gre za zbiranje davčne številke zgolj »na zalogo«, takšen namen zbiranja ni skladen z načelom najmanjšega obsega podatkov iz Splošne uredbe o varstvu podatkov. Ta tudi določa, da upravljavec odgovoren za zagotavljanje skladnosti s predpisi s področja varstva osebnih podatkov in mora biti to skladnost tudi zmožen dokazati (načelo odgovornosti).
 
IP vam zato predlaga, da se za utemeljitev potrebnosti zbiranja davčne številke obrnete neposredno na elektrodistributerja, ki davčno številko zahteva, ta pa vam je dolžan pojasniti pravno podlago, ki utemeljuje njegovo pravico, da ta podatek od vas pridobi. Če boste nato mnjenja, da elektrodistributer z zbiranjem vaše davčne številke krši predpise s področja varstva osebnih podatkov, lahko vložite prijavo pri IP. Več o vložitvi prijave si lahko preberete na spletni strani IP: https://www.ip-rs.si/varstvo-osebnih-podatkov/pravice-posameznika/vložitev-prijave.
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
Lep pozdrav,
 
                                                                                    Mojca Prelesnik
                                                                                    informacijska pooblaščenka
 
Pripravila:
mag. Vanja Zrimšek, univ. dipl. prav.,
svetovalka IP
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
