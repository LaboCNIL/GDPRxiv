

Obvezno testiranje
+
-


Datum: 08.09.2021
Številka: 07121-1/2021/1696

Kategorije: Delovna razmerja, Zbirke osebnih podatkov
                        Informacijski pooblaščenec (v nadaljevanju: IP) je prejel vaše zaprosilo za mnenje. Navajate, da je vaš delodajalec odredil obvezno testiranje tudi za delavce, ki so bili cepljeni oz. so covid preboleli. Glede na to, da vladni odlok določa, da je potrebno izpolnjevati PCT pogoj, menite, da tak ukrep ni ustrezen. Delodajalec vodi tudi evidenco delavcev, ki so bili tisti dan na testiranju oz. se mora delavec ob testiranju podpisati. Prosite za naše mnenje.  
 
Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
 
IP je v mnenju št. 07121-1/2021/1363, z dne 3. 8. 2021 pojasnil, da ni pristojen za ugotavljanje primernosti, nujnosti in sorazmernosti ukrepov delodajalcev v zvezi s preprečevanjem širjenja nalezljivih bolezni. To je namreč predmet ocene tveganj, ki jo delodajalec izvede v skladu z Zakonom o varnosti in zdravju pri delu (Uradni list RS, št. 43/11; v nadaljevanju ZVZD-1) ob sodelovanju pristojnih institucij (pooblaščena oseba medicine dela in NIJZ). Določanje ukrepov v skladu z ZVZD-1 torej ni pristojnost IP, vendar pa je IP pristojen, če pri izvajanju teh ukrepov pride do obdelave osebnih podatkov. Izvajanje ukrepov za varnost in zdravje pri delu je pravica in dolžnost delavca, kar pomeni, da je delodajalec na podlagi 48. člena ZDR-1 v potrebnem obsegu upravičen tudi do obdelave osebnih podatkov v zvezi z izvajanjem teh ukrepov. Ob tem pa mora delodajalec kot upravljavec osebnih podatkov zagotavljati spoštovanje vseh načel varstva osebnih podatkov, med drugim tudi načela omejitve namena (osebni podatki so zbrani za določene, izrecne in zakonite namene ter se ne smejo nadalje obdelovati na način, ki ni združljiv s temi nameni) in načela najmanjšega obsega podatkov (osebni podatki so ustrezni, relevantni in omejeni na to, kar je potrebno za namene, za katere se obdelujejo). Če torej delodajalec izvaja ukrepe, ki so pripravljeni v skladu z ZVZD-1 in usklajeni s pristojnimi strokovnimi službami (NIJZ, izvajalec medicine dela), potem sme v potrebnem obsegu obdelovati tudi s tem povezane osebne podatke delavcev.
Ob predpostavki, da je ukrep obveznega testiranja, ki ga je uvedel vaš delodajalec, v skladu z zgoraj navedenim, nujen, primeren in sorazmeren – v tem primeru je torej vaš delodajalec upravičen tudi obdelovati osebne podatke. Pod navedenimi pogoji je upravljavec upravičen beležiti prisotnost na testiranju, načeloma pa ne tudi rezultata testiranja za posameznega zaposlenega (to bi predstavljalo zbiranje zdravstvenih osebnih podatkov, ko veljajo strožji pogoji varstva). Pri zbiranju in obdelavi osebnih podatkov mora delodajalec upoštevati načelo najkrajšega roka hrambe in druga načela ter pravila varstva osebnih podatkov. 
Če menite, da ukrep obveznega testiranja ne glede na cepljenost in/ali prebolelost, neupravičeno posega v vaše pravice iz delovnega razmerja, predlagamo, da se v zvezi s tem obrnete na Inšpektorat za delo Republike Slovenije oziroma na pristojno sodišče.
 
S spoštovanjem,
 
 
Pripravil:
Anže Novak,
Svetovalec pooblaščenca za preventivo
 
Mojca Prelesnik, univ. dipl. prav.,
Informacijska pooblaščenka
