

Privolitev učencev oziroma dijakov za raziskavo (potrebna starost otroka)
+
-


Datum: 24.12.2020
Številka: 07120-1/2020/666

Kategorije: Pravne podlage, Privolitev
                        Pri Informacijskem pooblaščencu (IP) smo dne 18. 12. 2020 prejeli vaše zaprosilo za mnenje o tem, ali lahko na šoli anketirate učence, ki so starejši od 15 let brez privolitve staršev. Izvedli bi namreč raziskavo, za katero vzorec predstavljajo mladostniki iz več osnovnih in srednjih šol.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Do morebitne drugačne zakonske ureditve lahko učenci oziroma dijaki načeloma, če ne gre za spodaj navedene primere, po dopolnjenem 15 letu (torej že s 15-im letom) starosti sami privolijo v obdelavo osebnih podatkov za raziskovalni namen. Privolitev staršev bi bila za učence oziroma dijake med 15-im in 18-im letom potrebna, če bi šlo pri raziskavi za tako obdelavo osebnih podatkov, ki bi bistveno vplivala na otrokovo življenje pred polnoletnostjo ali po njej.Vedno je treba torej upoštevati konkretne okoliščine primera in veljavne predpise glede omejitev poslovne sposobnosti starejših mladoletnih in njihove sposobnosti veljavno sklepati samostojno pravne posle.O b r a z l o ž i t e v:Privolitev za obdelavo osebnih podatkov (npr. za raziskavo) je pravno urejena izjava posameznikove volje, ki ima pomembne pravne učinke in je zaradi tega s pravnega vidika enostranski pravni posel.V konkretnem primeru je za presojo potrebne starosti otroka relevanten 146. člen Družinskega zakonika (DZ), ki v prvem odstavku 146. člena določa, da lahko otrok, ki dopolni 15 let, sam sklepa pravne posle, če (ta ali drug) zakon ne določa drugače. Splošna uredba o varstvu podatkov, ZVOP-1 in zakoni s področja srednješolskega izobraževanja (ZPSI-1 in ZGim) o potrebni privolitveni starosti nimajo posebnih določb.Glede na navedeno imajo starejši mladoletniki pravno priznano delno poslovno sposobnost, ki jim omogoča, da samostojno, brez sodelovanja staršev, podajo privolitev za obdelavo njihovih osebnih podatkov.Izjema od zgornjega pravila izhaja iz drugega odstavka 146. člena DZ, v katerem je določeno, da je potrebno dovoljenje staršev za sklepanje poslov, ki bistveno vplivajo na otrokovo življenje pred polnoletnostjo ali po njej. To bi na primer veljalo, če bi šlo za privolitev za to: da bi bili občutljivi podatki brez strokovne potrebe razkriti pri javni objavi rezultatov, da bi se osebni podatki obdelovali pri etično mejni raziskavi, da bi se osebni podatki obdelovali v neobičajno velikem obsegu  ali da bi se osebni podatki obdelovali na način, ki je zelo obremenjujoč za zasebnost ali za druge pravice in interese otroka. Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav.                       informacijska pooblaščenka
