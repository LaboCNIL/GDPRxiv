

Objava datuma rojstva in smrti v pogrebni aplikaciji
+
-


Datum: 22.07.2021
Številka: 07121-1/2021/1281

Kategorije: Privolitev, Pravne podlage, OP umrlih
                        Informacijski pooblaščenec (v nadaljevanju: IP) je prejel vaše zaprosilo za mnenje glede objave datuma rojstva in smrti umrle osebe v spletni aplikaciji. Navajate, da ste razvili aplikacijo, ki občanom omogoča iskanje pokojnikov, svojcev in prižig virtualne sveče in pisanje posvetil uporabnikov. V aplikaciji se objavi datum rojstva, smrti ter slika nagrobnika, iz katerega so prav tako razvidni datumi. Zanima vas, ali bi bilo treba pridobiti soglasja najemnikov grobov, da se lahko objavi tudi datum rojstva, smrti (in ne zgolj letnica rojstva, smrti)? V zvezi s to aplikacijo ste tudi že pridobili naše mnenje št. 0712-1/2018/170.
 
Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
 
IP uvodoma pojasnjuje, da v okviru mnenja ne more presojati zakonitosti ali potrjevati skladnosti konkretnih informacijskih rešitev ali aplikacij, s katerimi se obdeluje osebne podatke. Slednje lahko stori le v konkretnem inšpekcijskem ali drugem ustreznem postopku, upoštevaje vse okoliščine konkretnega primera.
 
Kot je IP že pojasnil tudi v mnenju št. 0712-1/2018/170[, ki smo ga izdali v zvezi z vašo aplikacijo, se za obdelavo osebnih podatkov umrlih oseb Splošna uredba ne uporablja. Zato je treba v tem delu upoštevati nacionalno zakonodajo. Za obdelavo osebnih podatkov umrlih oseb je tako treba najprej upoštevati splošno ureditev, ki izhaja iz 23. člena ZVOP-1. Iz tretjega odstavka tega člena izhaja, če zakon ne določa drugače, lahko upravljavec osebnih podatkov, podatke umrlih oseb posreduje komurkoli, ki namerava te podatke uporabljati za zgodovinsko, statistično ali znanstveno-raziskovalne namene, če umrli posameznik ni pisno prepovedal posredovanja teh osebnih podatkov. Po četrtem odstavku istega člena, če umrli posameznik ni podal prepovedi iz prejšnjega odstavka, lahko osebe, ki so po zakonu, ki ureja dedovanje, njegovi zakoniti dediči prvega ali drugega dednega reda, pisno prepovejo posredovanje njegovih podatkov, če zakon ne določa drugače.
Na področju objave osebnih podatkov umrlih oseb v zvezi s pogrebno dejavnostjo je treba upoštevati tudi 35. člen Zakona o pogrebni in pokopališki dejavnosti (Uradni list RS, št. 62/16, v nadaljevanju: ZPPDej), ki v tretjem odstavku med drugim ureja tudi podlago za objavo imena in priimka pokojnika, letnice rojstva in smrti pokojnika – za potrebe obveščanja javnosti o lokaciji groba. Glede na izrecnost določbe ni mogoče razlagati, da ZPPDej zagotavlja pravno podlago za objavo datuma rojstva in smrti.
Namen aplikacije, ki jo opisujete, je širši kot določa ZPPDej, saj presega zgolj obveščanje o lokaciji groba, prav tako ni razbrati, da bi šlo za zgodovinsko, statistično ali znanstveno-raziskovalne namene.
IP pojasnjuje, da privolitev ali soglasje najemnika groba, kot pravna podlaga za objavo osebnih podatkov umrlih oseb, ni predvidena, zato zbiranje tovrstne privolitve ali soglasja ne bi imelo smisla za zagotovitev zakonite objave osebnih podatkov v vaši aplikaciji.
 
IP še dodaja, da je treba pri objavi osebnih podatkov umrlih oseb spoštovati tudi pravico do pietete (pravice spomina na umrlega), ki je skladno s sodno prakso varovana v okviru širše pravice do zasebnosti živečih svojcev po 35. členu Ustave RS (glej npr. Sklep Vrhovnega sodišča II Ips 428/96). Kolikor gre za pravico do pietete, pa IP ni pristojen, saj je za varstvo zasebnosti v širšem smislu in varstvo osebnostnih pravic predvideno sodno varstvo.
 
S spoštovanjem.
 
 
 
Pripravil:
Anže Novak,                                                    
Svetovalec pooblaščenca
za preventivo
 
Mojca Prelesnik, univ. dipl. prav.,
Informacijska pooblaščenka
