

Izvajanje videonadzora v stanovanju pri izvajanju storitve pomoči na domu
+
-


Datum: 18.05.2022
Številka: 07120-1/2022/158

Kategorije: Video in avdio nadzor
                        Pri Informacijskem pooblaščencu (IP) smo 12. 5. 2022 prejeli vaše zaprosilo za mnenje glede izvajanja videonadzora v stanovanju pri izvajanju storitve pomoči na domu. Pojasnjujete, da je svojec zaradi varnosti namestil v stanovanju kamere za svojo mamo, da vidi, če je z njo vse v redu in ima tudi možnost, da pogleda posnetke za nazaj. 
 
Zanima vas:

ali je dopustno, da se ima zaposlene »pod kamero«, ko so pri uporabnici?
ali bi se morali zaposleni s tem strinjati?
kaj storiti, če se zaposleni s tem ne strinjajo; lahko pomoč družini odpoveste, če svojec vztraja pri vključenih kamerah?
če je dopustno, da so vključene kamere, kaj mora svojec v zvezi s tem narediti, da izpolnjuje vse potrebne pogoje za to?

 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
V konkretnem primeru izvajalec videonadzora ne potrebuje osebne privolitve posameznika v smislu določb Splošne uredbe o varstvu podatkov in mu ni treba izpolniti obveznosti glede videonadzora iz ZVOP-1. Poleg tega je izključena pristojnost IP za nadzor nad izvajanjem videonadzora. Vendar pa glede na določbe KZ-1 izvajalec videonadzora najverjetneje potrebuje soglasje vseh oseb, ki bi jih zajel videonadzorni sistem, v konkretnem primeru uporabnika storitve pomoči na domu in samih izvajalcev te storitve.
 
O b r a z l o ž i t e v:
 
Člen 2(2)(c) Splošne uredbe o varstvu podatkov določa, da se ta uredba ne uporablja za obdelavo osebnih podatkov s strani fizične osebe med potekom popolnoma osebne ali domače dejavnosti. Glede na opisano situacijo IP ugotavlja, da je izvajanje konkretnega videonadzora izven področja uporabe Splošne uredbe o varstvu podatkov, saj naj bi videonadzor izvajale fizične osebe za popolnoma osebno oziroma domačo dejavnost.
 
Pravila iz Splošne uredbe o varstvu podatkov in ZVOP-1, ki urejajo zakonitost obdelave osebnih podatkov pri izvajanju videonadzora, se torej za konkretni primer ne uporabljajo. To pomeni predvsem, da izvajalec videonadzora ne potrebuje osebne privolitve posameznika v smislu določb Splošne uredbe  o varstvu podatkov in mu ni treba izpolniti obveznosti glede videonadzora iz ZVOP-1 (na primer glede obvestila s predpisano vsebino itd.). Poleg tega je izključena pristojnost IP za nadzor nad izvajanjem videonadzora.
 
Vendar pa poudarjamo, da lahko snemanje brez soglasja in če se s tem občutno poseže v zasebnost posameznika predstavlja kaznivo dejanje. Prvi odstavek 138. člena Kazenskega zakonika (Uradni list RS, št. 50/12 – uradno prečiščeno besedilo, 6/16 – popr., 54/15, 38/16, 27/17, 23/20, 91/20, 95/21 in 186/21; v nadaljevanju KZ-1) namreč določa: »Kdor neupravičeno slikovno snema ali naredi slikovni posnetek drugega ali njegovih prostorov brez njegovega soglasja in pri tem občutno poseže v njegovo zasebnost ali kdor tako snemanje neposredno prenaša tretji osebi ali ji tak posnetek prikazuje ali kako drugače omogoči, da se z njim neposredno seznani, se kaznuje z denarno kaznijo ali zaporom do enega leta.«
 
Če se predvideva občutni poseg v zasebnost posameznikov torej glede na določbe KZ-1, izvajalec videonadzora potrebuje soglasje vseh oseb, ki bi jih zajel videonadzorni sistem, v konkretnem primeru uporabnika storitve pomoči na domu in samih izvajalcev te storitve. Tudi če se ne predvideva občuten poseg v zasebnost posameznikov in se ne zahteva soglasje, pa morajo biti posamezniki najmanj obveščeni o izvajanju videonadzora. V vašem primeru izpostavljamo, da obstaja večja verjetnost za občutni poseg v zasebnost posameznika, saj gre pri izvajanju storitve za pomoč pri temeljnih dnevnih opravilih, negi, hranjenju in gospodinjskih opravilih, ki jih uporabnik storitve kot oskrbovanec sam ne zmore. Vsekakor mora izvajalec videonadzora ravnati na način, s katerim mora zavarovati dostojanstvo in zasebnost vseh vpletenih. Na vprašanje, ali lahko storitev pomoči na domu odpoveste, če se izvajalci storitve z videonadzorom ne strinjajo, pa IP ni pristojen odgovoriti.
 
Lepo vas pozdravljamo,
 
Pripravila:
Tina Ivanc
Svetovalka pooblaščenca za varstvo osebnih podatkov
Mojca Prelesnik, univ. dipl. prav.
informacijska pooblaščenka
