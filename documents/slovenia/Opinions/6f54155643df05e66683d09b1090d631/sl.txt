

Pogodba o zaposlitvi direktorja občinskega javnega sklada
+
-


Datum: 04.05.2022
Številka: 07121-1/2022/435

Kategorije: Občine, Pravne podlage
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da je bil na seji občinskega sveta imenovan direktor javnega stanovanjskega sklada (JSS) vaše občine. Član občinskega sveta je želel, da se mu pokaže pogodba, ki bo podpisana z direktorjem JSS. Kot predsednico nadzornega sveta JSS vas zanima, ali lahko oziroma morate pokazati pogodbo o zaposlitvi in ali samo konkretnemu članu ali celotnemu občinskemu svetu na naslednji seji.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
Občinski svetniki glede na pristojnosti, ki jih imajo po Zakonu o lokalni samoupravi in Zakonu o javnih skladih, lahko zahtevajo določene osebne podatke. Če je za opravljanje njihovih pristojnosti potrebno, da se seznanijo s pogodbo o zaposlitvi z direktorjem javnega sklada, so do nje upravičeni. Po sklenitvi pogodbe o zaposlitvi pa je direktor javnega sklada tudi javni uslužbenec, zaradi česar so podatki na njegovi pogodbi o zaposlitvi, povezani z delovnim razmerjem, prosto dostopne informacije javnega značaja. 
 
 
Obrazložitev
 
Za vsako obdelavo osebnih podatkov, med katere sodi tudi posredovanje pogodbe o zaposlitvi določljivega posameznika, je treba imeti ustrezno in zakonito pravno podlago. Te so določene v prvem odstavku 6. člena Splošne uredbe in so sledeče:

privolitev (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov posameznika (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1),
zakoniti interesi upravljavca, ki ne prevladajo nad interesi in pravicami posameznika (točka (f)).

 
V vašem primeru ugotavljamo, da je pravno podlago za obdelavo osebnih podatkov treba iskati v zakonu (točka (c) prvega odstavka 6. člena Splošne uredbe). Možni zakon, ki pridejo v poštev, so  Zakon o lokalni samoupravi v povezavi z Zakonom o javnih skladih na eni strani ter Zakon o dostopu do informacij javnega značaja na drugi strani.
 
Zakon o lokalni samoupravi ter Zakon o javnih skladih
 
21.a člen Zakona o lokalni samoupravi (Uradni list RS, št. 94/07 – UPB, s sprem. in dop.; v nadaljevanju ZLS) daje splošno pravno podlago za obdelavo osebnih podatkov s strani občine, saj določa, da občina pridobiva podatke, ki jih potrebuje za opravljanje nalog iz svoje pristojnosti, jih obdeluje ter opravlja statistično, evidenčno in analitično funkcijo za svoje potrebe. Naloge občine so opredeljene v 21. členu istega zakona, med drugim občina ustvarja pogoje za gradnjo stanovanj in skrbi za povečanje najemnega socialnega sklada stanovanj. Še konkretnejša pa je določba glede nalog oziroma pristojnosti občine kot ustanovitelja občinskega javnega sklada v Zakonu o javnih skladih (Uradni list RS, št. 77/08, s sprem. in dop.; v nadaljevanju ZJS-1). Iz 13. člena ZJS-1 izhaja, da je občina kot ustanoviteljica (med drugim) pristojna za:

sprejemanje poslovnega in finančnega načrta ter letnega poročila javnega sklada,
odločanje o uporabi presežka prihodkov nad odhodki javnega sklada in o pokrivanju presežka odhodkov nad prihodki javnega sklada,
imenovanje in razreševanje direktorja javnega sklada.

 
V navedenih nalogah ustanovitelja bi se lahko pojavila potreba po vpogledu v pogodbo o zaposlitvi direktorja javnega sklada, pri čemer je treba izhajati iz konkretnih okoliščin in situacije.
 
Naloge občine v tem smislu izvršuje občinski svet, ki je skladno z 29. členom ZLS najvišji organ odločanja o vseh zadevah v okviru pravic in dolžnosti občine.
 
Da bi člani občinskega sveta lahko odločali zadevah, ki jih kot njihovo pristojnost nalaga zakonodaja, so po mnenju IP skladno z 21.a členom ZLS upravičeni do osebnih podatkov, ki so pomembni v postopku imenovanja (ali razreševanja) direktorja javnega sklada ter izvajanja drugih ustreznih nalog. Kateri so ti osebni podatki, bi bilo treba presoditi od primera do primera, vsekakor pa morajo biti podatki ustrezni in primerni, da omogočijo občinskemu svetu informirano, kvalitetno sprejemanje odločitev.
 
Zakon o dostopu do informacij javnega značaja
 
V primeru, ki ga opisujete, je treba upoštevati, da gre pri direktorju javnega sklada, ko je z njim sklenjena pogodba o zaposlitvi, tudi za javnega uslužbenca. 1. člen Zakona o javnih uslužbencih (Uradni list RS, št. 63/07 – UPB, s sprem. in dop.; v nadaljevanju ZJU) določa, da je javni uslužbenec posameznik, ki sklene delovno razmerje v javnem sektorju; javni sektor med drugim sestavljajo tudi javni skladi. Glede na to, da gre (po sklenitvi pogodbe o zaposlitvi) za javnega uslužbenca, njegova pogodba o zaposlitvi skladno s tretjim odstavkom 6. člena Zakona o dostopu do informacij javnega značaja (Uradni list RS, št. 51/06 – UPB; s sprem. in dop.; v nadaljevanju ZDIJZ) ter ustaljeno prakso Informacijskega pooblaščenca ni varovana glede osebnih podatkov, ki so povezani z opravljanjem javne funkcije ali delovnega razmerja javnega uslužbenca. Tudi (bruto) plača javnega uslužbenca je javni podatek.
 
IP je na področju dostopa do informacij javnega značaja sicer pritožbeni organ, zato se vnaprej ne sme opredeljevati do vprašanja, kateri podatki konkretno bi predstavljali prosto dostopne informacije javnega značaja. Ker pa je upravnopravna praksa Pooblaščenca v zvezi s tem bogata, vam lahko povemo, da so pogodbe o zaposlitvi javnih uslužbencev v večini prosto dostopne informacije javnega značaja, v njih pa se seveda prekrije tiste osebne podatke posameznika, ki niso povezani z delovnim razmerjem javnega uslužbenca (EMŠO, davčna, naslov, vsi drugi podatki iz zasebne sfere posameznika, ki torej niso povezani z delovnim razmerjem javnega uslužbenca).
 
Za zaključek odgovarjamo še na vaše vprašanje, ali pogodbo pokazati samo konkretnemu občinskemu svetniku ali celotnemu občinskemu svetu. IP meni, da če občinski svetniki potrebujejo pogodbo o zaposlitvi za izvrševanje svojih nalog iz ZLS in ZJS-1, so do nje upravičeni vsi tisti občinski svetniki, ki bodo izvrševali omenjene naloge občine. V kolikor gledamo pravno podlago skozi določbe ZDIJZ, pa je do pogodbe o zaposlitvi (z izbrisanimi osebnimi podatki, ki se ne nanašajo na delovno razmerje javnega uslužbenca) upravičen vsakdo.
 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
