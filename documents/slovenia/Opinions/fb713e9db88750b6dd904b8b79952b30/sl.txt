

Obdelava zdravstvenih podatkov s strani zdravnika, specialista MDPŠ, ki ni pooblaščeni zdravnik delodajalca
+
-


Datum: 20.10.2022
Številka: 07120-1/2022/370

Kategorije: Zdravstveni osebni podatki
                        Pri Informacijskem pooblaščencu (IP) smo dne 11. 10. 2022 prejeli vaše vprašanje, ali lahko specialist medicine dela v vašem zdravstvenem domu obdeluje občutljive osebne podatke tudi, če v temeljnih  dokumentih  ni naveden kot pooblaščeni zdravnik nekega delodajalca. Dogaja se, da  delodajalci k vam napotijo svoje delavce na zdravstveni pregled, čeprav vaš zdravnik ni njihov pooblaščeni zdravnik. Delodajalec ima enega pooblaščenega zdravnika, ki je podpisan na temeljnih dokumentih (izjava o varnosti, ocena tveganja...) ter pripravlja letna poročila, ukrepe za varovanje zdravja in podobno, na preglede pa delavce pošilja k različnim izvajalcem, pogosto tja, kjer je najceneje. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. IP se lahko dokončno in konkretno opredeli do konkretne problematike le v morebitnem inšpekcijskem postopku.
 
Če gre za veljavno zdravstveno storitev, zlasti v skladu s predpisi o varnosti in zdravju pri delu, lahko zdravnik, specialist MDPŠ v zdravstvenem domu obdeluje zdravstvene osebne podatke enako kot pooblaščeni zdravnik, ki bi sicer opravil enako zdravstveno storitev – preventivni zdravstveni pregled delavca.
 
O b r a z l o ž i t e v:
 
Najprej pojasnjujemo, da IP ni pristojen presojati, ali lahko delodajalec naroči izvedbo zdravstvenih pregledov delavcev pri drugem izvajalcu in ali je tak zdravstveni pregled oziroma izdano spričevalo veljavno.
 
Ob predpostavki, da je zdravstveni pregled delavca, ki ga opravi zdravnik pri drugem izvajalcu, kot je izvajalec, kjer ima delodajalec pooblaščenega zdravnika, veljaven (tj. skladen s predpisi o zdravstvenem varstvu, zdravstveni dejavnosti ter varnosti in zdravju pri delu) in je veljavno tudi izdano zdravniško spričevalo, pomeni, da je veljavna oziroma dopustna tudi vsa obdelava zdravstvenih osebnih podatkov, ki je s strokovnega vidika potrebna za izvedbo naročene zdravstvene storitve. Obdelava zdravstvenih podatkov (tj. podatkov o zdravstvenem stanju iz 15. točke 2. člena Splošne uredbe o varstvu podatkov in prvi odstavek 45. člena Zakona o pacientovih pravicah) pomeni zlasti ustvarjanje (npr. beleženje rezultatov), pridobivanje (npr. pridobitev osnovne zdravstvene dokumentacije od delavčevega osebnega zdravnika), vpogledovanje (npr. vpogled v interni informacijski sistem, vpogled v laboratorijske izvide), uporaba in presojanje (npr. pri izdelavi spričevala) ter posredovanje (npr. posredovanje spričevala delodajalcu, posredovanje podatkov pri napotitvi na dodatni pregled) teh podatkov. Če gre torej za pravnoskladno klasično zdravstveno storitev, ki je izvedena v skladu s pravili stroke, ima pri vas zaposleni zdravnik, ki storitev opravi v skladu z delovnimi obveznostmi, vsa običajna upravičenja za obdelavo osebnih podatkov, ki jih dopušča zakonodaja – Splošna uredba o varstvu podatkov, ZVOP-1, ZPacP, ZVZD-1, ZZDej itd. Enako velja za dolžnosti v zvezi z obdelavo osebnih podatkov (npr. prepoved razkritja neupravičenim osebam, spoštovanje načela najmanjšega obsega podatkov, skrb za varnost podatkov).
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
