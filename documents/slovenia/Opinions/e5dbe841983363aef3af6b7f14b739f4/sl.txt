

Cepljenje in COVID-19
+
-


Datum: 19.01.2021
Številka: 07120-1/2021/8

Kategorije: Delovna razmerja, Zdravstveni osebni podatki
                        Na Informacijskega pooblaščenca (v nadaljevanju: IP) ste naslovili vprašanje, ali sta podatka o tem, kdo v kolektivu se je odločil za cepljenje proti covid-19 in kdo v kolektivu je že prebolel covid-19, javna. Menite, da podatka nista javna, ker pa ste prejeli pismo enega od zaposlenih, ki zahteva oba podatka, se obračate na IP.
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Uvodoma pojasnjujemo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov oziroma ustreznosti konkretnega ravnanja upravljavca ne more presojati. Zato vam v nadaljevanju podajamo splošna pojasnila ter pravna izhodišča in pogoje za zakonito obdelavo osebnih podatkov.
Podatka o tem, ali se je posameznik cepil zoper določeno bolezen in o tem, ali je posameznik določeno bolezen že prebolel, sta podatka v zvezi z zdravjem posameznika in spadata med posebne vrste osebnih podatkov, katerih obdelavo Splošna uredba o varstvu podatkov ureja v členu 9, ki obdelavo takšnih osebnih podatkov na splošno prepoveduje. V katerih primerih je izjemoma dovoljeno obdelovati tudi posebne vrste osebnih podatkov, je navedeno v členu 9(2). 
Delodajalci glede na določbe delovnopravne zakonodaje v običajnih razmerah načeloma niso upravičeni do obdelave zdravstvenih podatkov zaposlenih. V času, ko se soočamo s širjenjem okužb z novim koronavirusom in je ogroženo tako zdravje posameznika kot javno zdravje, pa lahko posebne okoliščine terjajo ukrepe, ki lahko posegajo tudi na področje obdelave posebnih vrst osebnih podatkov. Ukrepi, ki posegajo na področje obdelave zdravstvenih podatkov, so lahko tudi v zaščiti življenjskih interesov posameznikov (člen 9(2)(c) Splošne uredbe), saj se uvodna izjava 46 Splošne uredbe izrecno sklicuje na obvladovanje epidemije, ali v javnem interesu na področju javnega zdravja (člen 9(2)(i) Splošne uredbe), če je to predpisano z nacionalno zakonodajo. Ob tem pa gre za vprašanje, na katerega mora primarno podati odgovor zdravstvena stroka.
Na temo obdelave osebnih podatkov v zvezi z zdravjem posameznikov je IP izdal že več mnenj, ki so dostopna na naslednjih povezavah: 07121-1/2020/1924, 07121-1/2020/449, 07121-1/2020/1180, 07121-1/2020/411 in 07121-1/2020/387. 
Navedena mnenja v splošnem obravnavajo dopustnost obdelave (pridobitve in v določenih primerih nadaljnjega posredovanja npr. zaposlenim) podatka o tem, kateri posameznik je trenutno okužen z novim koronavirusom, in v katerih primerih ter pod katerimi pogoji bi bila obdelava tega osebnega podatka s strani delodajalca (oseb, ki so pri delodajalcu v zvezi z določenimi delovnimi nalogami pooblaščene za to) dopustna (npr. varovanje zdravja ostalih zaposlenih, način organizacije delovnega procesa pri delodajalcu ipd.). IP ob tem poudarja, da zaposleni pri delodajalcu osebne podatke, s katerimi se seznanijo v zvezi s svojimi delovnimi nalogami, obdelujejo zgolj za namene povezane z delom in teh podatkov ne smejo posredovati tretjim, npr. torej niti drugim zaposlenim, če niso za to pooblaščeni. 
Podatek o tem, kdo je trenutno okužen z novim koronavirusom pa se smiselno razlikuje od podatka o tem, kdo je covid-19 že prebolel oziroma o tem, kdo se je proti virusu cepil. Pod predpostavko, da ste kot delodajalec (v povezavi s pristojnimi zdravstvenimi strokovnjaki) oba podatka pridobili na ustrezni pravni podlagi, ob upoštevanju načela sorazmernosti, ter pri tem obdelujete zgolj tiste podatke, ki so nujni za dosego namena, IP poudarja, da morate te podatke ustrezno varovati in jih za obdelavo za druge namene niste upravičeni posredovati naprej. Vsak zaposleni je sicer upravičen pridobiti osebne podatke, ki se nanašajo nanj in ne avtomatično vseh osebnih podatkov vseh (ostalih) zaposlenih.
V kolikor bi zaposlenim posredovali zgolj podatek o številu posameznikov, ki so se (že) cepili oziroma ki so že preboleli covid-19, torej brez drugih podatkov, ki omogočajo določljivost posameznikov, bi bilo takšno obveščanje dopustno oziroma do obdelave osebnih podatkov v smislu določb Splošne uredbe o varstvu podatkov oziroma ZVOP-1 sploh ne bi prišlo. 
IP je v času izrednih razmer zaradi novega koronavirusa pripravil posebno podstran na svoji spletni strani, kjer objavlja aktualna stališča v zvezi z varstvom osebnih podatkov v trenutnih razmerah: Varstvo osebnih podatkov v času epidemije koronavirusa (COVID-19), kjer boste našli več odgovorov na podobna vprašanja.
Vsa mnenja IP so sicer objavljena in dostopna na naši spletni strani.
 
Lep pozdrav,
 
 Mojca Prelesnik,
 informacijska pooblaščenka
 
Pripravila:
Mateja Telič,
državna nadzornica za 
varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.

Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema
