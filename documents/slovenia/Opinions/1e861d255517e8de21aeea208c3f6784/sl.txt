

Pravne podlage, ocena učinka
+
-


Datum: 01.03.2020
Številka: 07120-1/2020/138

Kategorije: Ocene učinkov v zvezi z varstvom podatkov, Pravne podlage, Video in avdio nadzor
                        Informacijski pooblaščenec (v nadaljevanju: IP) je prejel vaše zaprosilo za mnenje glede skladnosti prijavnice na usposabljanje s predpisi s področja varstva osebnih podatkov.Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da v okviru mnenja ne more presojati ustreznosti konkretnih dejanj obdelave osebnih podatkov in njihove skladnosti z obstoječimi predpisi. Presojo o ustreznosti lahko izvede le v okviru konkretnega inšpekcijskega postopka.IP tako splošno pojasnjuje, da Splošna uredba o varstvu podatkov v prvem odstavku 6. člena določa različne pravne podlage za zakonito obdelavo osebnih podatkov. Obdelava je tako zakonita le in kolikor je za konkretni namen obdelave in konkretne osebne podatke izpolnjen eden od naslednjih pogojev:a)    posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; b)    obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; c)    obdelava je potrebna za izpolnitev zakonske obveznosti, ki velja za upravljavca; d)    obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; e)    obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; f)    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. Ob tem je treba upoštevati, da se zadnja alinea ne more uporabljati za obdelavo s strani javnih organov pri opravljanju njihovih nalog.V kolikor torej obstaja ena izmed zgoraj naštetih podlag za obdelavo osebnih podatkov, je takšna obdelava skladna z zakonodajo. Privolitev posameznika tako predstavlja eno od možnih pravnih podlag za zakonito obdelavo osebnih podatkov, nikakor pa ne edine. Če gre za obdelavo na podlagi katere druge pravne podlage, potem pridobivanje privolitev ni potrebno. Enako velja tudi za obdelavo, ki je potrebna za izpolnitev zakonske obveznosti, ki velja za upravljavca (točka (c) člena 6(1) Splošne uredbe o varstvu podatkov). Navedeno pomeni, da upravljavec, ki osebne podatke posameznikov obdeluje za namen izpolnjevanja zakonske obveznosti, ki velja zanj, za takšno obdelavo od posameznikov ne potrebuje še privolitve.Ob tem IP opozarja na načelo najmanjšega obsega podatkov, ki določa, da morajo biti pod pogojem, da obstaja pravna podlaga, osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo. Navedeno načelo pomeni, da je potrebno obdelovati samo toliko osebnih podatkov članov upravnega odbora, kolikor je nujno potrebno za izpolnitev zakonskih obveznosti upravljavca.Glede ocen učinka v zvezi z varstvom podatkov IP najprej prav tako splošno pojasnjuje, da kot nadzorni organ v mnenju ni pristojen podajati zavezujočih usmeritev za to, kdaj je za upravljavca izvedba ocene učinka v konkretnem primeru obvezna. IP je na to temo izdelal Smernice o ocenah učinkov na varstvo podatkov, ki so dostopne na spletni strani IP:https://www.ip-rs.si/fileadmin/user_upload/Pdf/Ocene_ucinkov/Smernice_o_ocenah_ucinka__DPIA__julij2018.pdfIP nadalje pojasnjuje, da je v skladu s prvim odstavkom 35. člena Splošne uredbe o varstvu podatkov temeljni kriterij za vprašanje, kdaj je ocena učinkov obvezna, zlasti ocena, ali bo obdelava povzročila veliko tveganje za pravice in svoboščine posameznikov. Dodatni kriteriji so opredeljeni v tretjem odstavku istega člena.IP je tudi pripravil in na spletni strani objavil seznam dejanj obdelav osebnih podatkov, za katere velja zahteva po izvedbi ocene učinka v zvezi z varstvom osebnih podatkov:https://www.ip-rs.si/fileadmin/user_upload/Pdf/Ocene_ucinkov/Seznam_dejanj_obdelav_osebnih_podatkov__za_katere_velja_zahteva_po_izvedbi_ocene_ucinka_v_zvezi_z_varstvom_osebnih_podatkov.pdfIP pojasnjuje, da se navedeni kriteriji lahko uporabljajo prepleteno in ne predstavljajo izključnega seznama. Med dodatnimi kriteriji sta tudi obsežno vrednotenje in profiliranje posameznikov ter množičnost obdelave, slednja vključuje: število ali delež zadevnih posameznikov, obseg podatkov, trajanje in stalnost obdelav in geografski obseg podatkov. V kolikor gre pri vašem izvajanju videonadzora oziroma pri implementaciji nove informacijske rešitve za rešitev, pri kateri je pričakovana množična obdelava osebnih podatkov, IP meni, da bi lahko šlo za projekt, ki ima pomembne posledice na varstvo osebnih podatkov posameznikov, zato je glede na določbe Splošne uredbe o varstvu podatkov potrebno, da se pred implementacijo rešitve opravi ustrezna ocena učinka na varstvo osebnih podatkov. IP močno odsvetuje implementacijo informacijskih rešitev velikega obsega brez ustrezno izvedenih predhodnih ocen učinkov na varstvo osebnih podatkov.Glede obdelave osebnih podatkov zaposlenih IP pojasnjuje, da vsakršna obdelava osebnih podatkov v okviru delovnega razmerja sama po sebi vsekakor še ne predstavlja obveznosti izdelave ocene učinka s strani delodajalca. Treba je namreč presojati vse navedene kriterije iz prejšnjih odstavkov. Kadar bi na podlagi njihove presoje upravljavec ocenil, da gre za občutno nesorazmerje moči med upravljavcem in posameznikom (zaposlenim) in bi lahko obdelava povzročila veliko tveganje za pravice in svoboščine slednjega, bi bila izdelava ocene učinkov obvezna.IP na koncu poudarja še, da je ocena učinkov namenjena upravljanju s tveganji in njihovi minimizaciji. Ob tem prinaša tudi druge pozitivne učinke, predvsem bi jo upravljavci, ki stremijo k odgovornemu ravnanju z osebnimi podatki posameznikov, morali prepoznati kot orodje, ki je primarno v njihovem oziroma vašem interesu. Namenjeno je namreč pravočasni identifikaciji tveganj in sprejemu ustreznih ukrepov za obvladovanje tveganj, s čimer lahko upravljavci preprečite, da bi prišlo do kršitve zakonodaje.S spoštovanjem.Pripravil:Matej Sironič,                                                  Svetovalec pooblaščencaza varstvo osebnih podatkovInformacijski pooblaščenec:Mojca Prelesnik, univ. dipl. prav.,pooblaščenka
