

Zahteva za seznanitev s posnetkom pogovora
+
-


Datum: 02.06.2022
Številka: 07121-1/2022/601

Kategorije: Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem vas zanima, ali bi lahko od telekomunikacijskega operaterja zahtevali posnetek pogovora vašega očeta s prodajalcem. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
 
Zvočni posnetek telefonskega pogovora predstavlja osebni podatek posameznika, shranjeni posnetki pogovorov pa zbirko osebnih podatkov, katerih upravljavec je telekomunikacijsko podjetje. Posameznik, na katerega se nanašajo podatki (zvočni posnetki), ima skladno s členom 15 Splošne uredbe pravico do seznanitve z lastnimi osebnimi podatki, v okviru katere lahko med drugim zahteva dostop oziroma kopijo svojih osebnih podatkov – zvočnega posnetka. Pri čemer se lahko posameznik seznani zgolj s svojimi osebnimi podatki, ne pa tudi z osebnimi podatki drugih oseb udeleženih v telefonskem pogovoru. Prav tako lahko pravico do seznanitve z lastnimi osebnimi podatki uveljavlja le posameznik, na katerega se nanašajo konkretni osebni podatki, oziroma oseba, ki jo je ta posameznik za to izrecno pooblastil.
 
O b r a z l o ž i t e v:
Snemanje telefonskih pogovorov med posamezniki (strankami) in podjetji ureja Zakon o elektronskih komunikacijah (Uradni list RS, št. 109/2012, s spremembami in dopolnitvami; v nadaljevanju: ZEKom-1), ki v sedmem odstavku 147. člena določa, da je dovoljeno snemanje komunikacij in z njimi povezanih podatkov o prometu v okviru zakonite poslovne prakse zato, da se zagotovi dokaz o tržni transakciji ali kateri koli drugi poslovni komunikaciji, pod pogojem, da so stranke v komunikaciji predhodno obveščene o snemanju, njegovem namenu in trajanju hrambe posnetka (npr. avtomatski odzivniki).
Zvočni posnetek telefonskega pogovora predstavlja osebni podatek posameznika, shranjeni posnetki pogovorov pa zbirko osebnih podatkov, katerih upravljavec je podjetje. Posameznik, na katerega se nanašajo podatki (zvočni posnetki), ima skladno s členom 15 Splošne uredbe pravico do seznanitve z lastnimi osebnimi podatki. V okviru navedene pravice ima pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in vse informacije iz navedenega člena uredbe. To pomeni, da mora podjetje posamezniku (brezplačno) omogočiti prepis ali kopiranje podatkov oziroma zvočnega posnetka. Na tem mestu je potrebno poudariti, da se posameznik lahko seznani zgolj s svojimi osebnimi podatki, ne pa tudi z osebnimi podatki drugih oseb udeleženih v telefonskem pogovoru. V praksi to pomeni, da posameznik ni upravičen pridobiti tistega dela posnetka telefonskega pogovora, v katerem je prisoten glas zaposlenega. Pridobitev celotnega posnetka pogovora bi lahko npr. pridobilo sodišče v okviru konkretnega sodnega postopka.
Več informacij o pravici do seznanitve lahko pridobite na naši spletni strani: https://tiodlocas.si/zelim-vedeti-kaj-pocnejo-z-mojimi-podatki/, o postopku uveljavljanja pravice pa na strani: https://tiodlocas.si/kako-uveljavim-svoje-pravice/. Pri vložitvi (pisne) zahteve si lahko pomagate z obrazcem SLOP - Zahteva za seznanitev z lastnimi osebnimi podatki, dostopnim na https://www.ip-rs.si/obrazci/varstvo-osebnih-podatkov/. Če upravljavec zahtevo delno ali v celoti zavrne oziroma nanjo ne odgovori v enomesečnem roku, lahko posameznik na IP na podlagi člena 77 Splošne uredbe naslovi pritožbo (obrazec P-SLOP – Pritožba zaradi kršitve pravice do seznanitve z lastnimi osebnimi podatki je objavljen na spletni strani https://www.ip-rs.si/obrazci/varstvo-osebnih-podatkov/).
IP nadalje tudi opozarja, da lahko pravico do seznanitve z lastnimi osebnimi podatki uveljavlja le posameznik, na katerega se nanašajo konkretni osebni podatki. V vašem primeru bi to pomenilo, da lahko pravico uveljavlja le vaš oče. V imenu očeta bi lahko pravico uveljavljali zgolj v primeru, da bi vas oče izrecno pooblastil, da ga zastopate v postopku uveljavljanja navedene pravice.
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ. dipl. prav.
informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
