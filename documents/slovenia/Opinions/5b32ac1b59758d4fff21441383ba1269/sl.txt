

Seznami delavcev v zvezi s HAGT
+
-


Datum: 03.06.2021
Številka: 07120-1/2021/312

Kategorije: Inšpekcijski postopki, Zdravstveni osebni podatki
                        Pri Informacijskem pooblaščencu (IP) smo dne 27. 5. 2021 od Zdravstvenega inšpektorata RS prejeli odstopljeno vaše zaprosilo za mnenje o tem, ali je ob inšpekcijskem nadzoru dovolj, da se predloži lista testirancev, ki je potrjena s strani pooblaščenega izvajalca. Do sedaj vam je namreč izvajalec izdal pisno potrdilo za vsakega testiranca posebej, vendar bi sedaj radi zmanjšali administrativno obremenitev. V skladu z veljavno uredbo prek izvajalca testirate delavce enkrat tedensko s HAG testi. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Uvodoma pojasnjujemo, da se IP ne more opredeljevati do dokazne vrednosti in verodostojnosti posameznih dokazov v inšpekcijskih postopkih, ki jih vodijo drugi inšpekcijski organi, prav tako se ne more opredeljevati do konkretnih potreb po dokazovanju oziroma ugotavljanju določenih dejstev v inšpekcijskem postopku. Zato vam lahko podamo le splošno mnenje z vidika varstva osebnih podatkov. 
 
 

 Z vidika varstva osebnih podatkov ni sporno, če delodajalec od izvajalca HAGT pridobi skupno listo obvezno testiranih delavcev in če jo delodajalec uporabi kot dokaz v morebitnem inšpekcijskem postopku v zvezi s spoštovanjem ukrepov za obvladovanje epidemije COVID-19, če so podatki potrebni za izvedbo inšpekcijskega nadzora.

 
Pri izročanju seznama inšpekcijskemu organu je treba v največji meri spoštovati načelo najmanjšega obsega podatkov, torej se omejiti na podatke o delavcih, ki so relevantni za konkretni nadzor.
 
 

 Če gre za sezname testiranih delavcev skupaj s konkretnimi rezultati, tako zbiranje podatkov s strani delodajalca praviloma ni dopustno. 

 
 
 
O b r a z l o ž i t e v:
 
Če je predmet dokazovanja le to, ali je bil določen delavec v določenem času podvržen HAGT, potem ni problematično, če so dokazila izdana individualno za vsakega delavca posebej, ali če so izdana na skupni listi. Če obstaja pravna podlaga za tovrstno poročanje podatkov delodajalcu, sta oba načina lahko skladna z vidika varstva osebnih podatkov. Enako velja za uporabo teh seznamov v dokazne namene. Če obstaja pravna podlaga za predložitev podatkov o testiranju določenega delavca inšpekcijskem organu (podlaga je lahko ZIN, ZZdrI in ZUP; o tem gl. mnenje IP št. 07120-1/2021/213 in 07121-1/2021/113), je praviloma vseeno, ali se predloži seznam (ali ustrezen del seznama v skladu z načelom najmanjšega obsega podatkov) ali zbir posamičnih potrdil.
 
Načelo najmanjšega obsega podatkov je urejeno v 5. členu Splošne uredbe o varstvu podatkov.
 
Če ste imeli v mislih tudi poročanje izvajalca o ugotovljenih okužbah, vam predlagamo, da si ogledate mnenje IP št. 07121-1/2021/467.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
 
