

Projekt »E-oskrba na domu« in sklenitev pogodbe z družbo Telekom, d.d.
+
-


Datum: 26.08.2022
Številka: 07121-1/2022/934

Kategorije: Zdravstveni osebni podatki, Informiranje posameznika
                        Pri Informacijskem pooblaščencu (IP) smo dne 24. 8. 2021 prejeli vaše zaprosilo za mnenje o naslednjem dogodku. Prijavili ste se na projekt Evropskega socialnega sklada »E-oskrba na domu«, ki ga vodi Ministrstvo za zdravje in Telekom, d.d. Pri vas se je oglasil predstavnik telekoma in vam prinesel opremo za klic na pomoč. Zaprosil vas je še za podatke o zdravju in o zdravilih, ki jih jemljete. Teh podatkov mu niste sporočili. Nato ste podpisali pogodbo, katere vsebine niste poznali in ste jo prejeli kasneje po e-pošti. Iz pogodbe izhaja, da Telekom, d.d. zahteva mesečno plačilo v višini 30,90 EUR. Pogodbo ste priložili. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Pri tem še pojasnjujemo, da se lahko do konkretnih primerov obdelave osebnih podatkov dokončno in zavezujoče opredelimo le v inšpekcijskih postopkih.
 
IP ni pristojen za presojanje načina sklenitve in učinkov pogodbe o naročilu storitev, ki ste jo sklenili z operaterjem. 
 
Glede razkritja vaših podatkov o zdravstvenem stanju operaterju velja:
- da bi morali biti kot stranka s strani operaterja pred razkritjem jasno obveščeni o vseh pomembnih vidikih obdelave teh osebnih podatkov, zlasti o konkretnem namenu, o uporabnikih, o pravni podlagi, o prostovoljni ali obvezni naravi sporočaja podatkov in o obdobju hrambe (13. in 14. člen Splošne uredbe o varstvu podatkov);
- da mora biti za zbiranje teh podatkov obstajati neka zakonska podlaga ali pa bi morali v razkritje in nadaljnjo obdelavo teh podatkov izrecno privoliti.
 
O b r a z l o ž i t e v:
 
Pristojnost IP se razteza le na področje varstva osebnih podatkov in pritožbenega odločanja o dostopu do informacij javnega značaja. Zato vam žal ne moremo svetovati na področju konkretnih pogodbenih razmerij z operaterjem. Lahko le pojasnimo, da iz pogodbe ne izhaja, da ste plačnik naročnine, temveč da je ta določeno obdobje krita iz sredstev projekta.
 
Če bi operater morebiti potreboval podatke o zdravstvenem stanju (npr. zaradi pravilnega izbora opreme, zaradi tehničnih nastavitev ali zaradi preverjanja pogojev za sodelovanje v projektu), bi  moral pred pridobitvijo podatkov jasno pojasniti vse informacije o obdelavi osebnih podatkov ki jih zahtevata 13. in 14. člen Splošne uredbe o varstvu podatkov (na primer informacije o upravljavcu ali več soupravljavcih, uporabnikih, hrambi, podlagi, strankinih obveznostih in pravicah, namenih oziroma razlogih). To bi moral pojasniti na način iz 12. člena iste uredbe. Brez teh informacij stranka in tudi IP ne more presoditi pravne podlage za zbiranje teh podatkov in tudi ne more presoditi sorazmernosti zbiranja teh podatkov (tj. ali so ti podatki res ustrezni, relevantni in omejeni glede na namen zbiranja).
 
Ker ste pogodbeno razmerje očitno uspešno sklenili brez razkritja zdravstvenih podatkov, sklepamo, da zahtevani podatki o zdravstvenem stanju niso bili nujno potrebni.
 
Če bi operater vztrajal pri pridobitvi podatkov o vašem zdravstvenem stanju, bi bilo to dopustno le:
-      če bi za to bila na voljo neka zakonska podlaga (ta nam v tem trenutku ni znana, ker nimamo informacij o namenu oziroma razlogih za zbiranje teh podatkov) ali
-      če bi za to podali izrecno, prostovoljno in informirano privolitev, praviloma v pisni obliki.
V obeh primerih bi morali biti zbrani osebni podatki tudi v skladu z načelom najmanjšega obsega podatkov iz 5. člena Splošne uredbe o varstvu podatkov.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
