

Deljenje javno objavljenega komentarja na spletni strani
+
-


Datum: 26.08.2019
Številka: 0712-1/2019/1947

Kategorije: Svetovni splet
                        Informacijski pooblaščenec (v nadaljevanju: IP) je prejel vaše zaprosilo za mnenje in sicer nas sprašujete, ali lahko delite mnenje osebe z imenom in sliko, če je ta oseba to mnenje podala javno pod javno objavo na Facebook-u. Na primer na FB strani časopisa Delo je pod člankom nekdo podal komentar, gre za javno objavo na javni strani in javni komentar. Ali lahko ta komentar potem delite z imenom in priimkom?Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP uvodoma pojasnjuje, da kolikor naprej delite že objavljeno javno mnenje oziroma komentar osebe, ki jo je ta objavila na javno dostopnem mestu, brez da bi očitno želela omejiti dostopnost svoje objave, potem v tem primeru takšno deljenje te objave ni sporno z vidika varstva osebnih podatkov. Pri tem je pomembno, da ne delite naprej drugih podatkov, ki jih ta oseba ni razkrila v sami objavi (npr. da je komentar objavila pod vzdevkom, vi pa komentar delite naprej z njenim imenom in priimkom, ker ga poznate ali pa drugih podatkov, ki niso del javne objave te osebe, npr. fotografije osebe) in da objavljenih podatkov ne uporabljate v druge namene (npr. trženjske ali podobne).S spoštovanjem,Mojca Prelesnik, univ. dipl. prav.,Informacijska pooblaščenkaPripravil:                                                                                                                              mag. Andrej Tomšič, namestnik informacijske pooblaščenke       
