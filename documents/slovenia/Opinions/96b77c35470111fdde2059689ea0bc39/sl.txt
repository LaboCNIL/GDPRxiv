

Promocijska sporočila
+
-


Datum: 17.10.2022
Številka: 07121-1/2022/1102

Kategorije: Definicija OP, Neposredno trženje, nagradne igre
                        Informacijski pooblaščenec (v nadaljevanju: IP) je prejel vaše zaprosilo za mnenje glede prejemanja promocijskih elektronskih sporočil na vaš poslovni elektronski naslov.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
Kontaktni elektronski naslovi podjetij in organizacij (npr. info@organizacija.si) niso osebni podatki in zato se zanje ne uporabljajo predpisi s področja varstva osebnih podatkov. 
O b r a z l o ž i t e v:
IP splošno pojasnjuje, da osebni podatki skladno s prvim odstavkom 4. člena Splošne uredbe o varstvu podatkov pomenijo katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.
Kontaktni elektronski naslovi podjetij in organizacij (npr. info@organizacija.si) niso osebni podatki in zato se zanje ne uporabljajo predpisi s področja varstva osebnih podatkov. Obdelava podatkov o poslovnem subjektu, ki v konkretnem primeru opravlja dejavnost kot s.p., tako ne predstavlja obdelave varovanih osebnih podatkov. Gre za podatke, ki se nanašajo na opravljanje gospodarske dejavnosti podjetnika oziroma gre za podatke, s katerimi podjetnik nastopa na trgu kot poslovni subjekt. V tem primeru torej ne gre za osebne podatke posameznika, ki so skladno s Splošno uredbo o varstvu podatkov varovana kategorija osebnih podatkov (npr. ime, priimek in naslov posameznika, itd.).
V zvezi s tem IP izpostavlja, da ima pristojnost izdaje mnenja le glede obdelave osebnih podatkov, ne pa tudi glede drugih podatkov, npr. podatkov o poslovnih subjektih, ki ne pomenijo varovanih osebnih podatkov.
Kljub temu IP sklepno pojasnjuje, da področje neposrednega trženja s sredstvi elektorske komunikacije (kamor sodi tudi elektronska pošta) urejata Zakon o elektronskih komunikacijah  (ZEKom-1; Uradni list RS, št. 109/12, 110/13, 40/14 – ZIN-B, 54/14 – odl. US, 81/15, 40/17, 189/21 – ZDU-1M) in Zakon o elektronskem poslovanju na trgu  (ZEPT; Uradni list RS, št. 96/09 – UPB, 19/15, 189/21 – ZDU-1M), ki ga nadzirata Agencija za komunikacijska omrežja in storitve RS (AKOS) in Tržni inšpektorat RS. Glede na 229. člen ZEKom-1 je pristojen organ za svetovanje ter izdajo mnenj, priporočil in predlogov na področju elektronskih komunikacij, vključno glede varstva potrošnikov Svet za elektronske komunikacije Republike Slovenije.
 
Lepo vas pozdravljamo.
 
 
Pripravil:
Matej Sironič,                                                   
Svetovalec pooblaščenca
za varstvo osebnih podatkov
 
Mojca Prelesnik, univ. dipl. prav.,
Informacijska pooblaščenka
