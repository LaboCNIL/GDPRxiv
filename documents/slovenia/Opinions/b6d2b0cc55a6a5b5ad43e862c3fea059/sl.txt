

Posredovanje osebnih podatkov etažnih lastnikov zaradi najema kredita
+
-


Datum: 07.12.2021
Številka: 07121-1/2021/2448

Kategorije: Bančništvo, Informiranje posameznika, Pravne podlage
                        Informacijski pooblaščenec (v nadaljevanju: IP) je dne 23. 11. 2021 prejel vaše elektronsko sporočilo, v katerem sprašujete, ali je za namen najema kredita pri banki za izvedbo fasade na večstanovanjski stavbi zakonito razkrivanje osebnih podatkov etažnih lastnikov med njimi in v razmerju do banke, saj je banki zaradi pridobitve kredita potrebno predložiti obrazec s podatki o datumu in kraju rojstva ter podpisi vseh etažnih lastnikov (pri čemer iz obrazca izhaja, da etažni lastniki niso stranke kreditne pogodbe).
 
Na podlagi informacij, ki ste nam jih posredovali, vam v nadaljevanju v skladu z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 in 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašimi vprašanji.
 
Banka bi po mnenju IP lahko imela podlago za obdelavo osebnih podatkov etažnih lastnikov zlasti po točki (c) prvega odstavka 6. člena Splošne uredbe, če tovrstno obdelavo osebnih podatkov narekuje področna zakonodaja, je pa banka posameznike, torej etažne lastnike, ob pridobivanju teh podatkov dolžna seznaniti z vsemi informacijami po 13. členu Splošne uredbe, kar med drugim vključuje tudi navedbo pravne podlage, ki pokriva vsak osebni podatek, ki ga banka želi pridobiti. Pridobivanje osebnih podatkov etažnih lastnikov, v primeru, da je tovrstna obdelava osebnih podatkov zakonita, pa bi bilo po mnenju IP potrebno prilagoditi na način, da se nobeden od etažnih lastnikov ne seznani z osebnimi podatki drugih etažnih lastnikov, razen če bi za to obstajala ustrezna pravna podlaga. 
 
 
Obrazložitev:
 
IP uvodoma pojasnjuje, da v okviru mnenja ne more presojati ustreznosti ravnanja posameznih upravljavcev osebnih podatkov, ampak to lahko stori le v okviru konkretnega inšpekcijskega oziroma drugega pravnega postopka, ko so znane vse konkretne okoliščine posameznega primera.
 
Splošna uredba v prvem odstavku 6. člena opredeljuje zakonite pravne podlage za obdelavo osebnih podatkov, in sicer: privolitev, sklenitev ali izvajanje pogodbe, izvajanje zakonskih zahtev oziroma izvajanje javnih nalog in zakoniti interesi, ki prevladajo nad interesi posameznika; pri tem je za zakonitost obdelave dovolj, da je izpolnjena ena od navedenih pravnih podlag – npr. če področni zakon banki nalaga pridobivanje določenih osebnih podatkov posameznikov, banka za obdelavo teh osebnih podatkov ne potrebuje še privolitve oziroma dovoljenja teh posameznikov.
 
Banka je pri opravljanju bančnih storitev podvržena zahtevam številnih zakonov, ki ji med drugim nalagajo tudi obdelavo različnih osebnih podatkov za različne namene, lahko pa banka osebne podatke posameznikov obdeluje tudi na drugih pravnih podlagah iz prvega odstavka 6. člena Splošne uredbe, zlasti na podlagi privolitve ali zaradi sklepanja ali izvajanja pogodbe, lahko pa tudi na podlagi zakonitega interesa. V vsakem primeru je banka dolžna posameznikom ob vsakem pridobivanju njihovih osebnih podatkov nuditi ustrezne informacije v skladu s 13. členom Splošne uredbe, pri čemer morajo biti informacije podane v jedrnati, pregledni, razumljivi in lahko dostopni obliki ter jasnem in preprostem jeziku. Zahteva banke po podatkih etažnih lastnikov v vašem primeru bi lahko izhajala iz bančnih področnih zakonov ali potreb kreditnega procesa, pri čemer pa je banka še vedno dolžna spoštovati osnovna načela obdelave osebnih podatkov iz prvega odstavka 5. člena Splošne uredbe, med drugim načelo najmanjšega obsega podatkov, ki določa, da morajo biti podatki ustrezni, relevantni in omejeni na to, kar je potrebno za namene, za katere se obdelujejo.
 
Po mnenju IP bi banka v konkretnem primeru lahko imela podlago za obdelavo osebnih podatkov etažnih lastnikov zlasti po točki (c) prvega odstavka 6. člena Splošne uredbe, če tovrstno obdelavo osebnih podatkov narekuje področna zakonodaja, je pa banka posameznike, torej etažne lastnike, ob pridobivanju njihovih podatkov dolžna seznaniti z vsemi informacijami po 13. členu Splošne uredbe, kar med drugim vključuje tudi navedbo pravne podlage, ki pokriva vsak osebni podatek, ki ga banka želi pridobiti. Ker gre za namenski kreditni posel, ki je povezan z lastništvom etažirane nepremičnine, v zemljiški knjigi pa so rojstni datumi etažnih lastnikov javno objavljeni, je pridobivanje podatka o datumu rojstva posameznega etažnega lastnika s strani banke po mnenju IP ustrezno zlasti v primeru, če banki ta podatek služi za identifikacijo etažnih lastnikov, kot so navedeni v zemljiški knjigi, kar bi lahko predstavljalo tudi zakoniti interes banke in pravno podlago za obdelavo tega osebnega podatka v skladu s točko (f) prvega odstavka 6. člena Splošne uredbe. Nasprotno pa bi pridobivanje podatka o kraju rojstva v konkretnem primeru po mnenju IP lahko predstavljalo prekomerno zbiranje osebnih podatkov, če banka obdelave tega osebnega podatka ne more ustrezno utemeljiti.    
 
Predlagamo vam, da od banke pred pridobivanjem osebnih podatkov od etažnih lastnikov zberete vsa potrebna pojasnila in informacije, pridobivanje osebnih podatkov, če za tovrstno obdelavo seveda obstaja nedvoumna in ustrezna pravna podlaga (kar mora izkazati banka), pa prilagodite na način, da se nobeden od etažnih lastnikov ne seznani s podatki drugih etažnih lastnikov (npr. vsak etažni lastnik poda samostojno izjavo), saj po mnenju IP za to ni nobene potrebe, razen če za seznanitev etažnih lastnikov z osebnimi podatki ostalih etažnih lastnikov v konkretnem primeru obstaja ustrezna pravna podlaga.
 
Lep pozdrav,
 
 
Pripravila:                                                                                
Mojca Leitinger Okršlar,
državna nadzornica za varstvo osebnih podatkov
 
Mojca Prelesnik, univ. dipl. prav.,
informacijska pooblaščenka
