

Objava dokumenta na oglasni deski
+
-


Datum: 08.12.2022
Številka: 07121-1/2022/1345

Kategorije: Stanovanjsko in nepremičninsko pravo
                        Informacijski pooblaščenec (v nadaljevanju: IP) je prejel vaše zaprosilo za mnenje, v katerem nas prosite, da pregledamo konkretno obrazložitev sklepa, pripravljenega s strani upravnika večstanovanjskega objekta, kjer bivate. Zanima vas, ali je vsebina priloženega sklepa primerna za objavo na oglasni deski, predvsem z vidika tega, ker ste v obrazložitvi sklepa izpostavljeni z vašim priimkom.
 
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 76. členom Zakona o varstvu osebnih podatkov na področju obravnavanja kaznivih dejanj (Uradni list RS, št. 177/20, v nadaljevanju ZVOPOKD), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezujoče mnenje v zvezi z vašim vprašanjem.
 
IP uvodoma poudarja, da v okviru neobvezujočega mnenja ne more in ne sme presojati, ali so v konkretnem primeru, za konkreten namen in podatke izpolnjeni pogoji za obdelavo podatka in njegovo razkritje. Konkretno presojo zakonitosti obdelave v posameznem primeru bi IP lahko opravil zgolj v okviru inšpekcijskega ali drugega upravnega postopka. V nadaljevanju vam zato posredujemo le nekaj splošnih pojasnil v zvezi z vašimi vprašanji.
 
1.     Upravljavec mora imeti za obdelavo osebnih podatkov primerno pravno podlago skladno s prvim odstavkom 6. člena Splošne uredbe.
2.     V kolikor bi bila izkazana pravna podlaga osebna privolitev, bi ta morala biti prostovoljna, konkretna, informirana, nedvoumna in dokazljiva. 
3.     Upravljavec lahko obdeluje zgolj tiste osebne podatke, ki so za zasledovani cilj nujno potrebni.
O b r a z l o ž i t e v:
Pojem osebni podatki skladno s členom 4(1) Splošne uredbe o varstvu podatkov pomeni katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, priimek, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. Nedvomno torej priimek vezan na določljivega posameznika predstavlja njegov osebni podatek.
Za vsako obdelavo osebnih podatkov, torej med drugim tudi za njihovo razkritje s posredovanjem, razširjanje ali drugačno omogočanje dostopa, je treba imeti zakonito in ustrezno pravno podlago. Te so določene v členu 6(1) Splošne uredbe o varstvu podatkov (to je lahko privolitev, pogodba, zakon, zakoniti interesi itn.).
V zvezi z vašim vprašanjem razumemo, da je bil najverjetnejši namen upravnika seznaniti druge etažne lastnike z vašim trudom pri urejanju zadeve, ki je predmet odločanja s podpisovanjem listine. Glede na to, da bi v tem primeru prišlo do razkritja osebnega podatka drugim etažnim lastnikom, bi v tem primeru moral upravljavec osebnih podatkov (v vašem primeru upravnik, ki namerava ta podatek razkriti drugim etažnim lastnikom), zagotoviti ustrezno pravno podlago, npr. po točki (a) privolitev posameznika, na katerega se nanašajo osebni podatki ali npr. po točki (b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki (npr. v povezavi z izvajanjem pogodbe o medsebojnih razmerjih etažnih lastnikov).
IP ob tem dodaja, da bi morala pri tem biti osebna privolitev skladno s pogoji Splošne uredbe prostovoljna, konkretna, informirana, nedvoumna in dokazljiva. Za njeno izkazovanje pa je odgovoren upravljavec, kar je v primeru upravljanja večstanovanjskih stavb praviloma upravnik.
Pri tem pa dodatno še opozarjamo, da morajo biti osebni podatki, ki se obdelujejo (razkrivajo) tudi ustrezni, relevantni in omejeni na to, kar je potrebno za namene, za katere se obdelujejo (načelo najmanjšega obsega podatkov). Z drugimi besedami, upravljavec lahko obdeluje zgolj tiste osebne podatke, ki so za zasledovani cilj nujno potrebni. 
IP ponovno poudarja, da v okviru izdaje mnenja ne more odločati o tem, ali so v konkretnem primeru podani pogoji za razkritje osebnih podatkov, temveč lahko zgolj opozori na relevantno pravno podlago ter pogoje, ki morajo biti izpolnjeni, da je določeno razkritje podatkov zakonito. Konkretno presojo pa lahko oziroma mora opraviti izključno upravljavec osebnih podatkov, v konkretnem primeru najverjetneje upravnik vaše večstanovanjske stavbe, ki nosi tudi odgovornost za tovrstno opravljeno presojo. IP se namreč ne more in se niti ne sme postaviti v vlogo odločevalca oz. razsojevalca v posameznih primerih in odločiti o upravičenosti razkritja podatkov ali celo odrediti/prepovedati določenemu zavezancu razkritje določenih podatkov.
Več o obdelavi osebnih podatkov v večstanovanjskih stavbah si lahko še dodatno preberete v Smernicah za upravnike večstanovanjskih stavb, ki so dostopne na: https://www.ip-rs.si/fileadmin/user_upload/Pdf/smernice/Smernice_za_upravnike_vecstanovanjskih_stavb.pdf, oz. odgovore na svoja vprašanja poiščete v že izdanih mnenjih IP, ki so objavljena na www.ip-rs.si/vop.
V kolikor na podlagi zgornjih usmeritev menite, da je konkretna obdelava osebnih podatkov pri upravljavcu nezakonita, lahko podate prijavo na IP (podana je lahko tudi anonimno). Pomagate si lahko z obrazcem »Prijava kršitve varstva osebnih podatkov«, ki je objavljen na spletni strani IP, na https://www.ip-rs.si/obrazci/varstvo-osebnih-podatkov/.
V upanju, da ste pridobili odgovor na vaše vprašanje, vas lepo pozdravljamo.
 
Pripravil:                                                                                                                                  
Grega Rudolf,
asistent svetovalca pri IP          
 
Mojca Prelesnik, univ. dipl. prav.,
informacijska pooblaščenka
