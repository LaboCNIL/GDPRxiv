

Financiranje prevoza učencev s posebnimi potrebami
+
-


Datum: 16.04.2019
Številka: 0712-1/2019/886

Kategorije: Pridobivanje OP iz zbirk
                        Informacijski pooblaščenec (v nadaljevanju IP) je prejel vaš dopis, v katerem pojasnjujete, da ste javni zavod, ki ima z Ministrstvom za izobraževanje, znanost in šport, ki je tudi vaš ustanovitelj, sklenjeno pogodbo o financiranju prevoza učencev s posebnimi potrebami ob pouka prostih dneh. Navajate, da želi za izvajanje te pogodbe ministrstvo tudi odločbe o usmeritvi mladostnikov v vašo institucijo. 11. člen navedene pogodbe določa, da zavod ministrstvu sproti posreduje odločbe o usmeritvi za učence, ki so novi upravičenci povračila stroškov prevoza po tej pogodbi. Sprašujete, ali lahko celotno odločbo posameznega mladostnika posredujete na ministrstvo, ali s tem vendarle ne kršite varovanja osebnih podatkov. V odločbi je poleg vseh osebnih podatkov mladostnika in njihovih staršev oz. zakonitih zastopnikov (ime, priimek, naslov, rojstni podatki) zapisana običajno tudi celotna anamneza mladostnika, strokovna mnenja zdravnikov, psihiatrov, psihologov, socialnih delavcev, socialnih pedagogov, itd., torej po vašem mnenju tudi podatki, ki nimajo nobene povezave oziroma niso relevantni za izvajanje pogodbe. Iz obrazložitve navedene odločbe pa izhaja pomembna informacija, ki pa vpliva na izvajanje pogodbe (recimo podatek, da gre za gibalno težje oviranega mladostnika, ki potrebuje spremstvo).Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 - v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05 - v nadaljevanju ZInfP) posredujemo naše neobvezujoče mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora ali upravnega postopka konkretnih obdelav osebnih podatkov ne more presojati.Obdelava osebnih podatkov je na podlagi prvega odstavka 6. člena Splošne uredbe zakonita le in kolikor je izpolnjen vsaj eden od naslednjih pogojev:  posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;   obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;   obdelava je potrebna za izpolnitev zakonske obveznosti, ki velja za upravljavca;   obdelava je potrebna za zaščito posameznika, na katerega se nanašajo osebni podatki, ali druge fizične osebe;   obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu;    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok (ta točka se ne uporablja za obdelavo s strani javnih organov pri opravljanju njihovih nalog).  V zvezi s tem za javni sektor, kamor sodijo tudi javni zavod in ministrstvo, v 9. členu ZVOP-1, ki se v tem delu še naprej uporablja, natančneje posebej ureja pravno podlago za obdelavo osebnih podatkov v javnem sektorju. V javnem sektorju se lahko osebni podatki obdelujejo le, če tako določa zakon, ki lahko tudi določi, da se določeni osebni podatki obdelujejo le na podlagi osebne privolitve posameznika. Ni pa izključeno, da bi v poštev prišla tudi točka e) prvega odstavka 6. člena Splošne uredbe, tj. za opravljanje nalog v javnem interesu ali izvajanju javne oblasti, ki jo dopolnjuje tretji odstavek, ki za obdelavo iz točk (c) in (e) prvega odstavka napotuje na določitev podlage v pravu EU ali pravu države članice, ki velja za upravljavca. Navaden odstavek določa še, da se namen obdelave določi v navedeni pravni podlagi ali pa je ta v primeru obdelave iz točke e) prvega odstavka potrebna za opravljanje naloge, ki se izvaja v javnem interesu, ali pri izvajanju javne oblasti, dodeljene upravljavcu. (Tudi) ZVOP-1 v četrtem odstavku 9. člena, ki ureja pravne podlage v javnem sektorju (kamor se kot že navedeno skladno z 22. točko 6. člena ZVOP-1 uvrščate tudi vi in ministrstvo), da se lahko v javnemu sektorju izjemoma obdelujejo tisti osebni podatki, ki so nujni za izvrševanje zakonitih pristojnosti, nalog ali obveznosti javnega sektorja, če se s to obdelavo ne poseže v upravičen interes posameznika, na katerega se osebni podatki nanašajo.Zakon o uveljavljanju pravic iz javnih sredstev (Uradni list RS, št. 62/10, 40/11, 40/12 - ZUJF, 57/12 - ZPCP-2D, 14/13, 56/13 - ZŠtip-1 in 99/13, in nasl.) v petem odstavku 27. člena določa, da osebi, ki je z odločbo o usmeritvi opredeljena kot težje ali težko gibalno ovirana (ne more uporabljati javnega prevoza oziroma potrebuje prilagojen prevoz), pripada brezplačen prilagojen prevoz. Za prevoze učencev s posebnimi potrebami ob pouka prostih dnevih v skladu z določbo šestega odstavka 56. člena Zakona o osnovni šoli (Uradni list RS, št. 12/96, 33/97 in 59/2001, s spremembami) so na podlagi četrtega odstavka 81. člena Zakona o organizaciji in financiranju vzgoje in izobraževanja zagotovljena sredstva iz državnega proračuna. Prilagojen prevoz oseb, ki so z odločbo o usmeritvi opredeljene kot težje ali težko gibalno ovirane, subvencionira Ministrstvo za izobraževanje, znanost in šport na podlagi sklenjene pogodbe z vzgojno-izobraževalnim zavodom in prevoznikom, ki kot fizična ali pravna oseba opravlja dejavnost prevoza, in ki zadostuje kriterijem usposobljenosti.Zakon o usmerjanju otrok s posebnimi potrebami (Uradni list RS, št. 58/11, 40/12 – ZUJF, 90/12 in 41/17 – ZOPOPP, v nadaljevanju ZUOPP-1) vsebuje določbe o izdaji odločbe o usmeritvi, v členih 41 do 46, ki se navezujejo na obdelavo osebnih podatkov v okviru Zavoda RS za šolstvo in ministrstva, pristojnega za šolstvo pa ureja zbiranje ter varstvo osebnih podatkov. O usmerjanju otrok s posebnimi potrebami odloča na prvi stopnji Zavod RS za šolstvo. V tej odločbi je med drugim odločeno tudi o pravici do brezplačnega prevoza. Odločba o usmeritvi se vroči staršem oziroma starejšemu mladoletniku, drugim vlagateljem zahteve ter vzgojno-izobraževalnemu zavodu, v katerega je otrok vključen oziroma bo vključen. Če ima otrok rejnika, se odločba vroči tudi rejniku in pristojnemu centru za socialno delo. Med naslovniki navedene odločbe ministrstvo ni navedeno. 45. člen ZUOPP-1 določa, da osebni podatki otroka s posebnimi potrebami, ki se zbirajo v skladu s tem zakonom, se obdelujejo, shranjujejo in uporabljajo za potrebe vzgoje in izobraževanja in posredujejo ministrstvu, pristojnemu za šolstvo, in ministrstvu, pristojnemu za družino in socialne zadeve, za izvajanje z zakonom določenih nalog s področja usmerjanja otrok s posebnimi potrebami ter izvajanja njihove vzgoje in izobraževanja, če so osebni podatki potrebni za učinkovito izvajanje teh nalog. Ministrstvi imata pravico do brezplačnega vpogleda, prepisa, izpisa ali kopiranja teh podatkov.Iz določbe 45. člena ZUOPP-1 ni mogoče zaključiti, da je ministrstvo upravičeno do posredovanja celotne odločbe o usmerjanju otroka s posebnimi potrebami. Na podlagi e) točke prvega odstavka 6. člena Splošne uredbe pa bi lahko šteli, da ima ministrstvo zakoniti interes za obdelavo teh podatkov, saj mora kot ustanovitelj javnega zavoda in kot financer prevozov, preverjati smotrnost porabe javnih sredstev. Ker je treba pri vsaki obdelavi osebnih podatkov spoštovati načelo sorazmernosti ali načelo najmanjšega obsega podatkov, to pomeni, da morajo biti osebni podatki pri obdelavi ustrezni, relevantni in omejeni na to, kar je potrebno za namene, za katere se obdelujejo. Za namen izvajanja pogodbe in zakonitih interesov se zdi prekomerno, da bi bilo ministrstvo upravičeno do vseh podatkov iz odločbe o usmeritvi. Zaradi preverjanja upravičenosti razpolaganja z javnimi sredstvi, bi bila ustreznejša rešitev le seznanitev ministrstva s številko odločbe o usmeritvi ali morda z delnim dostopom do te odločbe, iz katere bi izhajali podatki za identifikacijo otroka in drugi pomembni podatki za izvajanje pogodbe in preveritev upravičenosti porabe javnih sredstev ali zgolj z vpogledom in izdelavo uradnega zaznamka. Konkretno presojo pa morate opraviti sami v sodelovanju z ministrstvom.V upanju, da vam bo naš odgovor v pomoč, vas lepo pozdravljamo.Pripravila: Manja Resman, univ. dipl. prav.svetovalka IPMojca Prelesnik, univ. dipl. prav. informacijska pooblaščenka
