

Registrske številke službenih vozil
+
-


Datum: 26.07.2021
Številka: 07121-1/2021/1317

Kategorije: Definicija OP
                        Informacijski pooblaščenec (v nadaljevanju: IP) je prejel vaše zaprosilo za mnenje glede registrskih oznak službenih vozil.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
IP uvodoma poudarja, da lahko podaja nezavezujoča mnenja in pojasnila, ne sme pa izven konkretnih inšpekcijskih postopkov preverjati primernosti izbrane pravne podlage ali namenov oziroma obsega obdelave osebnih podatkov v konkretnem primeru.
IP pojasnjuje, da osebni podatki predstavljajo skladno s prvo točko 4. člena Splošne uredbe o varstvu podatkov katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. Osebni podatki so torej vsi podatki, ki posredno ali neposredno kažejo na posameznike. To pomeni, da so osebni podatki le podatki, ki se nanašajo na fizične osebe, ne pa tudi podatki o pravnih osebah. Skladno z navedeno definicijo je pravni objekt varstva osebnih podatkov torej lahko le posameznik, torej fizična oseba, ne pa pravna oseba.
V skladu z navedenimi kriteriji registrske oznake službenih vozil, ki so v lasti pravne osebe, ne predstavljajo osebnih podatkov in v primeru njihove obdelave ne gre za obdelavo osebnih podatkov, kar pomeni, da za njihovo obdelavo ne veljajo pravila varstva osebnih podatkov. 
Takšen podatek bi lahko le izjemoma predstavljal osebni podatek, in sicer v primeru, da bi bilo takšno vozilo dodeljeno zgolj enemu določenemu posamezniku in bi ga le ta edini uporabljal. Le v takem primeru bi ta posameznik lahko postal neposredno ali posredno določljiv. Le v kolikor je torej objektivno mogoče posameznika identificirati na podlagi registrske številke vozila, lahko predstavlja tak podatek osebni podatek.
 
S spoštovanjem.
 
 
 
 
Pripravil:
Matej Sironič,                                                   
Svetovalec pooblaščenca
za varstvo osebnih podatkov
 
Mojca Prelesnik, univ. dipl. prav.,
Informacijska pooblaščenka
