

Oviranje dostopa do zdravstvene dokumentacije pri izvajalcu
+
-


Datum: 24.12.2021
Številka:  07121-1/2021/2587

Kategorije: Pravica do seznanitve z lastnimi osebnimi podatki
                        Pri Informacijskem pooblaščencu (IP) smo dne 23. 12. 2021 prejeli vaše vprašanje o tem, ali vam lahko državni organ (policija) onemogoča vpogled v vašo zdravstveno dokumentacijo pri izvajalcu zdravstvenih storitev, ki je javni zdravstveni zavod.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Pri tem opozarjamo, da je dokončen oziroma bolj konkreten odgovor možen le v pritožbenem ali inšpekcijskem postopku, poleg tega nam niso znana vsa relevantna dejstva in okoliščine vašega primera. 
 
 
IP v tem trenutku ni znana pravna podlaga, ki bi dopuščala, da policija omeji ali prepreči pacientu uresničevanje pravice do seznanitve z lastno zdravstveno dokumentacijo, ki jo pacient uveljavlja pri izvajalcu zdravstvene dejavnosti na podlagi 41. člena Zakona o pacientovih pravicah (ZPacP).
 
Načeloma bi bilo to možno le začasno v primeru, da je originalna zdravstvena dokumentacija zasežena s strani policije, zaradi česar izvajalec z njo začasno ne more razpolagati. 
 
Prav tako pacient ni upravičen do seznanitve z lastno zdravstveno dokumentacijo pri policiji, če ima dokumentacijo (v originalu ali kopiji) policija zaradi vodenja postopka iz njene pristojnosti, če in dokler so podani razlogi za omejitev pravice iz 127. člena Zakona o nalogah in pooblastilih policije (ZNPPol) ali omejitve v kakšnih drugih zakonih v smislu možnih omejitev iz 25. člena Zakona o varstvu osebnih podatkov na področju obravnavanja kaznivih dejanj. 
 
 
O b r a z l o ž i t e v:
 
V primeru zavrnitve pacientove zahteve za seznanitev, je v vsakem primeru možna pritožba pri IP. Rok za pritožbo je 15 dni.
 
Splošna pojasnila v zvezi s seznanitvijo z lastno zdravstveno dokumentacijo ali lastnimi osebnimi podatki lahko najdete na naslednjih povezavah:

https://www.ip-rs.si/fileadmin/user_upload/Pdf/brosure/Smernice_za_izvajalce_zdr._storitev_net.pdf
https://www.ip-rs.si/obrazci/obrazci-s-podro%C4%8Dja-pacientovih-pravic
https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki
https://www.ip-rs.si/varstvo-osebnih-podatkov/obveznosti-upravljavcev/zakon-o-varstvu-osebnih-podatkov-na-podrocju-obravnavanja-kaznivih-dejanj.

 
 
Prijazen pozdrav,
 
 
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
