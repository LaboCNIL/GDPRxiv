

Pravna podlaga za pošiljanje osebnih podatkov lastnikom
+
-


Datum: 05.12.2019
Številka: 0712-1/2019/2816

Kategorije: Delovna razmerja, Informiranje posameznika, Pravne podlage
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje. Pojasnjujete, da lastniki iz Nemčije od nas zahtevajo dnevno pošiljanje bančnih izpiskov v MT 940 obliki, na katerih so vidni: nazivi in bančni računi kupcev in dobaviteljev, imena in naslovi zaposlenih, njihovi bančni računi in višina njihovih plač. Zanima vas ali je dopustno pošiljati navedene podatke, glede na to, da ste od svojih zaposlenih prejeli podpisane izjave za uporabo in obdelavo podatkov za tiste namene, ki jih vaše podjetje potrebuje za izračun plač, ne za posredovanje podatkov tudi naprej. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP uvodoma pojasnjuje, da se pravila varstva osebnih podatkov uporabljajo, ko gre za obdelavo 'osebnih podatkov'. Podatki podjetij (npr. firma s.p. ali d.o.o., TRR podjetja, zneski plačil med podjetji, itd.) niso osebni podatki in se zanje pravila varstva osebnih podatkov ne uporabljajo. Navedeni podatki bi v določenih okoliščinah lahko predstavljali poslovne skrivnosti, ki jih podjetje varuje v skladu z drugimi predpisi in dogovori, kar pa ni predmet varstva osebnih podatkov. Osebni podatki so podatki, ki se nanašajo na določenega ali določljivega posameznika (ime in priimek, TRR zaposlenega, plača zaposlenega, TRR kupca, ki je posameznik, itd.). Za navedene podatke se uporablja pravila varstva osebnih podatkov.IP pojasnjuje, da v okviru mnenja ne more podati zavezujočega stališča glede zakonitosti posredovanja osebnih podatkov v konkretnem primeru. Slednje lahko stori le v okviru inšpekcijskega postopka, upoštevaje vse okoliščine primera.IP na splošno pojasnjuje, da mora za obdelavo osebnih podatkov mora obstajati ustrezna pravna podlaga. Pravne podlage določa člen 6(1) Splošne uredbe in so naslednje:(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;(c) obdelava je potrebna za izpolnitev zakonske obveznosti, ki velja za upravljavca;(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.Po uvodni določbi 48 Splošne uredbe, upravljavci ki so del povezane družbe ali institucij, povezanih z osrednjim telesom, lahko imajo zakoniti interes za posredovanje osebnih podatkov znotraj povezane družbe v notranje upravne namene, vključno z obdelavo osebnih podatkov strank ali zaposlenih. To ne vpliva na splošna načela znotraj povezane družbe glede prenosa osebnih podatkov družbi v tretji državi.IP pojasnjuje, da če so v konkretnem primeru izpolnjeni pogoji za posredovanje osebnih podatkov vašemu lastniku po členu 6(1)(f) Splošne uredbe, potem je to tudi zadostni pravni temelj za posredovanje osebnih podatkov. Pri tem je treba zlasti upoštevati upravičeno pričakovanje posameznikov, na katere se podatki nanašajo, med drugim tudi, ali so posamezniki o obdelavi ustrezno informirani in ali je posameznikom zagotovljena pravica do ugovora (člen 21 Splošne uredbe).Zahteva po informiranju posameznikov v zvezi z obdelavo osebnih podatkov je ena od temeljnih zahtev Splošne uredbe. Pri tem Splošna uredba taksativno našteva informacije, s katerimi mora biti posameznik seznanjen in sicer v členih 13 in 14. IP je pripravil tudi vzorce obvestil, ki jih lahko zavezanci uporabijo za pomoč pri izvajanju svojih obveznosti po Splošni uredbi: Vzorec obvestila posameznikom glede obdelave osebnih podatkov (člen 13 Splošne uredbe) Vzorec obvestila posameznikom glede obdelave osebnih podatkov (člen 14 Splošne uredbe) Ob navedenem IP pojasnjuje, da izjave zaposlenih, ki jih podajo delodajalcu v zvezi z obdelavami osebnih podatkov za namen izvajanja delovnega razmerja, niso privolitvene izjave za zagotovitev pravne podlage po členu 6(1)(a) Splošne uredbe. Običajno gre za izjavo, da je zaposleni seznanjen z obdelavami osebnih podatkov, ki jih izvaja delodajalec zaradi delovnega razmerja. Z navedenimi izjavami delodajalci izkazujejo zlasti izpolnjevanje svojih obveznosti po členih 13 in 14 Splošne uredbe. Privolitev kot pravna podlaga za obdelavo osebnih podatkov zaposlenih pa lahko pride v poštev v delovnih razmerjih le izjemoma, ko iz narave obdelave izhaja, da bi lahko zaposleni zavrnil podajo privolitve brez, da bi zato trpel neugodne posledice (npr. posredovanje imena in priimka svojega otroka za praznično obdarovanje otrok zaposlenih). Obveznost informiranja posameznikov pa velja v vseh primerih obdelav osebnih podatkov, ne glede na pravno podlago, po kateri se podatke zaposlenih obdeluje. Izbira in utemeljitev pravne podlage je odgovornost upravljavca.Končno še dodajamo, da Splošna uredba velja v vseh državah članicah EU neposredno, torej tudi v Nemčiji, kjer navajate, da je sedež lastnika vašega podjetja.Lep pozdrav,Informacijski pooblaščenecMojca Prelesnik, univ. dipl. prav.informacijska pooblaščenkaPripravil:                                                                                 Anže Novak, univ. dipl. prav.                                       Svetovalec Pooblaščenca za preventivo                                
