

Posredovanje OP oseb, ki prebivajo na določenem naslovu
+
-


Datum: 31.07.2020
Številka: 07121-1/2020/1341

Kategorije: Posredovanje OP med upravljavci, Pravne podlage, Pridobivanje OP iz zbirk, Upravne enote
                        Informacijski pooblaščenec (v nadaljevanju: IP) je prejel vaše zaprosilo za mnenje glede posredovanja osebnih podatkov oseb, prijavljenih na določenih naslovih, ter posebej še podatkov o številu tujcev na teh naslovih.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da lahko podaja nezavezujoča mnenja in pojasnila, ne sme pa izven konkretnih inšpekcijskih postopkov preverjati primernosti izbrane pravne podlage ali namenov oziroma obsega obdelave osebnih podatkov v konkretnem primeru. To pomeni, da IP v okviru izdaje mnenja ne more odločati o tem, ali so v konkretnem primeru podani pogoji za posredovanje osebnih podatkov, temveč lahko zgolj opozori na relevantno pravno podlago ter pogoje, ki morajo biti izpolnjeni, da je določeno posredovanje podatkov zakonito. Dokončno presojo pa lahko oziroma mora opraviti izključno upravljavec osebnih podatkov.IP uvodoma tudi pojasnjuje, da osebni podatki predstavljajo skladno s prvo točko 4. člena Splošne uredbe o varstvu podatkov katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. Osebni podatki so torej vsi podatki, ki posredno ali neposredno kažejo na posameznike. V skladu z navedenimi kriteriji tudi naslovi prebivanja fizičnih oseb sodijo med osebne podatke in so varovani  s predpisi s področja varstva osebnih podatkov. IP pojasnjuje, da Splošna uredba o varstvu podatkov v prvem odstavku 6. člena določa različne pravne podlage za zakonito obdelavo osebnih podatkov. Obdelava je tako zakonita le in kolikor je za konkretni namen obdelave in konkretne osebne podatke izpolnjen eden od naslednjih pogojev:(a)    posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; (b)    obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; (c)    obdelava je potrebna za izpolnitev zakonske obveznosti, ki velja za upravljavca; (d)    obdelava je potrebna za zaščito posameznika, na katerega se nanašajo osebni podatki, ali druge fizične osebe; (e)    obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu, (f)    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.  Ob tem je treba upoštevati, da se zadnja alinea ne more uporabljati za obdelavo s strani javnih organov pri opravljanju njihovih nalog.Področno pravno podlago v smislu (c) točke prvega odstavka 6. člena Splošne uredbe o varstvu podatkov glede posredovanja podatkov posameznikov iz registra stalnega prebivalstva predstavlja Zakon o prijavi prebivališča (ZPPreb-1; Uradni list RS, št. 52/16). Ta v prvem odstavku 28. člena določa, da se v registru stalnega prebivalstva vodijo, obdelujejo, hranijo in uporabljajo podatki o posameznikih iz 30. člena tega zakona zaradi spremljanja stanja in gibanja prebivalstva za potrebe državnih organov in drugih uporabnikov, ki te podatke potrebujejo za opravljanje predpisanih nalog, ter zaradi izvajanja statističnih in drugih raziskovanj, za katere imajo zakonsko podlago. Nadalje ZPPreb-1 v tretjem odstavku 28. člena določa, da je obdelava osebnih podatkov iz registra stalnega prebivalstva dopustna le v obsegu, ki je potreben za uresničevanje navedenih namenov. Za zbiranje, obdelovanje, shranjevanje, posredovanje in uporabo podatkov iz registra stalnega prebivalstva se uporabljajo določbe zakona, ki ureja varstvo osebnih podatkov, če ni s tem zakonom določeno drugače.ZPPreb-1 v 37. členu določa, da potrdila iz registra stalnega prebivalstva vsebujejo podatke, ki se vodijo v registru stalnega prebivalstva in se izdajajo na zahtevo posameznika, na katerega se podatki nanašajo, na zahtevo drugih oseb pa le, če imajo njegovo pisno privolitev ali zakonsko pooblastilo. ZVOP-1 pa v drugem odstavku 22. člena določa, da mora upravljavec centralnega registra prebivalstva ali evidenc stalno in začasno prijavljenih prebivalcev na način, ki je določen za izdajo potrdila, posredovati upravičencu, ki izkaže pravni interes za uveljavljanje pravic pred osebami javnega sektorja, osebno ime in naslov stalnega ali začasnega prebivališča posameznika, zoper katerega uveljavlja svoje pravice. Nedvoumno je, da je v tem primeru torej posredovanje osebnih podatkov dopustno le, če posameznik izkaže pravni interes za pridobitev osebnih podatkov, kar pomeni, da mora v svoji zahtevi jasno izkazati, za katerega konkretnega posameznika potrebuje zahtevane osebne podatke, za uveljavljanje katerih svojih pravic ter pred katerimi osebami javnega sektorja bo te svoje pravice uveljavljal. Prosilec se mora zavedati tudi dejstva, da tako pridobljene osebne podatke lahko uporabi zgolj in izključno za namen, ki ga je opredelil v zahtevi.IP ob  tem opozarja na načelo najmanjšega obsega podatkov, ki določa, da morajo biti pod pogojem, da obstaja pravna podlaga, osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo.Ob tem IP pojasnjuje tudi, da podatki o pravnih osebah ne spadajo med osebne podatke in niso varovani s predpisi s področja varstva osebnih podatkov. Enako velja tudi za statistične podatke, ki ne omogočajo določljivosti posameznika.IP ponovno poudarja, da je presoja in odgovornost za zakonitost posredovanja osebnih podatkov vedno na upravljavcu. Zato vam IP svetuje, da od prosilca pred morebitnim posredovanjem osebnih podatkov pridobite temeljite informacije o obstoju pravne podlage za pridobitev osebnih podatkov, ki jih zahteva.Sklepno IP glede vprašanja občinskega svetnika o kraju zaposlitve posameznih oseb pojasnjuje, da vsak upravljavec lahko, v kolikor seveda za to obstaja pravna podlaga, lahko posreduje le tiste podatke, s katerimi upravlja. V konkretnem primeru IP meni, da najverjetneje ni podlage za posredovanje želenih podatkov s strani vašega organa.S spoštovanjem.Pripravil:Matej Sironič,                                                  Svetovalec pooblaščencaza varstvo osebnih podatkov                                                                                                 Mojca Prelesnik, univ. dipl. prav.,                                                                                                     Informacijska pooblaščenka
