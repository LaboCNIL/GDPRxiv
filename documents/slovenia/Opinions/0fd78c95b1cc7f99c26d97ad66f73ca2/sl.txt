

Pridobivanje davčne številke zavezancev za RTV prispevek
+
-


Datum: 03.09.2021
Številka: 07121-1/2021/1647

Kategorije: Pridobivanje OP iz zbirk, Pravne podlage, Upravni postopki, Zbirke osebnih podatkov
                        Informacijski pooblaščenec RS (v nadaljevanju IP) prejel vaše zaprosilo za mnenje. Navajate, da na podlagi drugega odstavka 37. člena ZRTVS, Radio televizija Slovenije (v nadaljevanju RTVS) od distributerjev energije pridobiva podatke o imenu in priimku in naslovu odjemnega mesta el. energije. Navajate, da ti podatki ne zadoščajo za enolično identifikacijo zavezanca za plačilo RTV prispevka, zato RTVS vodi zavezance na podlagi davčne številke. Pravno podlago za vodenje davčne številke v zbirki pri RTVS za namen izvrševanja nalog obračuna RTV prispevka zagotavlja 3. al. prvega odstavka 39. člena ZRTVS. Davčno številko odjemalcev el. energije (in s tem zavezancev za plačilo RTV prispevka), RTVS pridobi na podlagi poizvedb pri Finančni upravi RS v skladu s tretjim odstavkom 37. člena ZRTVS. Navajate, da tudi poizvedbe pri FURS v več kot polovici primerov niso uspešne – ni mogoče pridobiti davčne številke odjemalca el. energije prek FURS zaradi dejanskih težav (npr. na istem naslovu živi več oseb z istim imenom in priimkom, uradno prebivališče odjemalcev el. energije ni na odjemnem mestu, napačni podatki so v zbirkah pri distributerju ipd.). Menite, da je zakonska ureditev zastarela in ne omogoča učinkovitega izvrševanja nalog obračuna RTV prispevka. Zato prosite IP za mnenje, ali bi bilo dopustno pridobivati davčno številko odjemalcev el. energije neposredno od distributerjev, ki ta podatek tudi vodijo.   
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanjem.
 
ZRTVS-1 jasno določa, katere podatke RTVS pridobiva od distributerjev in načeloma ne daje pravne podlage za pridobivanje davčne številke. Eventualno, ko bi to bilo nujno zaradi nezmožnosti identifikacije, pravno podlago za pridobivanje davčne številke od distributerjev lahko zagotavljajo ustrezne določbe Zakona o splošnem upravnem postopku, kolikor se postopek vodi na tej podlagi. IP pa ni pristojen presojati, na podlagi katerih procesnih določil se izvajajo dejanja pridobivanja podatkov od distributerjev v konkretnem primeru.
 
Obrazložitev
 
Prispevek RTVS je treba glede na veljavno sodno prakso obravnavati kot javnopravno dajatev, ki nima podlage v civilnem obligacijskem razmerju med zavezanci za plačevanje RTV prispevka in RTVS (tako sodbi UPRS sodba II U 179/2015 z dne 16.12.2015, Sodba X Ips 1737/2006, z dne 28.05.2009). Namen pobiranja javnih dajatev in s tem povezanih obdelav osebnih podatkov je tako treba razumeti kot izvajanje javne oblasti dodeljene upravljavcu – zato je glede na določbe iz 6(2) in 6(3) Splošne uredbe, treba izhajati iz nacionalne ureditve.
 
ZVOP-1, ki se do drugačne pravne ureditve v zvezi z zgoraj navedenim še uporablja, v 9. členu ureja pravne podlage za obdelavo osebnih podatkov v javnem sektorju. Po prvem odstavku se osebni podatki v javnem sektorju lahko obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi, da se določeni osebni podatki obdelujejo le na podlagi osebne privolitve posameznika. Po četrtem odstavku se ne glede na prvi odstavek tega člena lahko v javnemu sektorju izjemoma obdelujejo tisti osebni podatki, ki so nujni za izvrševanje zakonitih pristojnosti, nalog ali obveznosti javnega sektorja, če se s to obdelavo ne poseže v upravičen interes posameznika, na katerega se osebni podatki nanašajo.
 
Področni predpis – Zakon o Radioteleviziji Slovenija (ZRTVS-1) v 37. členu določa:

Za namene izvrševanja nalog obračuna prispevka lahko RTV Slovenija zbira osebne podatke, določene v prvi, drugi, tretji, četrti, peti in deveti alinei prvega odstavka 39. člena ter v prvi, drugi, tretji, četrti in osmi alinei drugega odstavka 39. člena tega zakona, neposredno od zavezancev, ki so jim te podatke oziroma njihove spremembe dolžni pisno posredovati v roku 15 dni od prejema poziva.
Podatke o imenu in priimku fizične osebe oziroma nazivu pravne osebe oziroma samostojnega podjetnika posameznika ter o njihovem naslovu RTV Slovenija zbira od distributerjev električne energije.
Vse podatke, navedene v prvem odstavku tega člena, razen označbe sprejemnika, lahko RTV Slovenija zbira tudi iz evidenc Davčne uprave Republike Slovenije, na podlagi pisne ali s pisno obliko izenačene zahteve, kjer je navedena ustrezna pravna podlaga ter ustrezna številka ali druga oznaka zahteve.

 
Po prvem odstavku 39. člena ZRTVS-1, evidence iz 38. člena ZRTVS-1, ki se vodijo za namen izvrševanja nalog obračuna prispevka RTV Slovenija, v delu, ki se nanaša na fizične osebe, vsebujejo naslednje podatke:
- osebno ime;
- naslov stalnega ali začasnega prebivališča (ulica, kraj, hišna številka itd.);
- davčno številko;
- številko transakcijskega računa;
- zaposlitev;
- znesek neporavnanega prispevka;
- znesek poravnanega prispevka;
- datum vnosa podatkov;
- označbo sprejemnika.
 
V skladu s 40. členom ZRTVS-1 se glede obračunavanja in plačevanja prispevka, obresti in drugih vprašanj postopka uporabljajo določbe zakona, ki ureja davčni postopek. Zakon o davčnem postopku (ZDavP-2) v 2. členu določa, da za vprašanja davčnega postopka, ki niso urejena z mednarodno pogodbo, ki obvezuje Republiko Slovenijo, z zakonom o obdavčenju, s tem zakonom, zakonom, ki ureja finančno upravo, ali zakonom, ki ureja inšpekcijski nadzor, se uporablja zakon, ki ureja splošni upravni postopek. IP je v svojem mnenju Posredovanje podatka o prebivanju RTV št. 07120-1/2021/306, z dne 02.06.2021, že pojasnil, da 39. člen ZDavP-2 praviloma ne more predstavljati pravne podlage za RTVS za pridobivanje osebnih podatkov od kateregakoli upravljavca.  Po drugi strani, pa je IP mnenjih Posredovanje podatka o prebivanju in družinskih članov na zahtevo RTV, 07120-1/2021/106, z dne 16.03.2021 in Posredovanje podatka o prebivanju RTV, 07120-1/2021/58, z dne 15.02.2021 pojasnil, da RTVS lahko zbira podatke na podlagi Zakona o splošnem upravnem postopku (Uradni list RS, št. 24/06 – uradno prečiščeno besedilo, 105/06 – ZUS-1, 126/07, 65/08, 8/10, 82/13 in 175/20 – ZIUOPDVE; v nadaljevanju:ZUP), kolikor se za pridobivanje podatkov uporablja ZUP (torej, če RTVS ta postopek vodi na podlagi ZUP). IP ob tem poudarja, da ni pristojen ugotavljati, ali se za konkreten primer pridobivanja podatkov od distributerjev uporabljajo določbe ZUP – torej na podlagi katerih procesnih določil se vodi konkretni postopek. S tem bi IP posegal v vodenje uradnega postopka s strani za to pristojne institucije, česar pa IP skladu s sodbo Ustavnega sodišča RS ne sme storiti (sklep št. U-I-92/12-13 z dne 10. 10. 2013, http://odlocitve.us-rs.si/documents/8b/89/u-i-92-122.pdf). 
 
Kot navajate, vam strogo sledenje zakonski ureditvi ZRTVS-1 ne omogoča učinkovitega izvrševanja pristojnosti pobiranja RTV prispevka. Težava se pojavlja zlasti pri identifikaciji (novih) zavezancev za plačevanje RTV prispevka, ki so fizične osebe. Te namreč določite z »uparjanjem podatkov z obstoječo zbirko«, kot identifikator pa uporabljate davčno številko. Davčno številko pridobite od FURS prek podatkov o imenu in priimku in naslovu odjemnega mesta električne energije, ki jih pridobite od distributerjev – pri tem pa je več kot polovica poizvedb pri FURS neuspešnih, ker npr. na istem naslovu živi več oseb z istim imenom in priimkom, uradno prebivališče odjemalcev el. energije ni na odjemnem mestu, napačni podatki so v zbirkah pri distributerju ipd. Težave bi odpravili, če bi davčne številke odjemalcev pridobili neposredno od distributerjev, česar pa neposredna zakonska dikcija drugega odstavka 37. člena ZRTVS-1 ne omogoča – po vašem zlasti zato, ker v času sprejema te ureditve distributerji niso razpolagali z davčno številko odjemalcev el. energije, sedaj pa davčno številko distributerji vodijo v svoji evidenci na podlagi 157.a člena Energetskega zakona (Uradni list RS, št. 60/19 – uradno prečiščeno besedilo, 65/20, 158/20 – ZURE in 121/21 – ZSROVE; v nadaljevanju: EZ-1) za namen izvajanja obvezne gospodarske javne službe po 78. členu EZ-1.
 
IP ugotavlja, da ZRTVS-1 jasno določa, katere podatke RTVS pridobiva od distributerjev in načeloma ne daje pravne podlage za pridobivanje davčne številke. Po mnenju IP, pa bi lahko izjemoma, če je to nujno potrebno zaradi nezmožnosti identifikacije, pravno podlago za pridobivanje davčne številke od distributerjev zagotavljal ZUP, kolikor se postopek vodi na podlagi ZUP. Kot pojasnjeno, pa IP ni pristojen presojati, na podlagi katerih procesnih določil se vodi konkretni postopek.
 
Lep pozdrav,
 
 
Pripravil:
Anže Novak, univ. dipl. prav.
Svetovalec pooblaščenca za preventivo
 
Mojca Prelesnik, univ. dipl. prav.
informacijska pooblaščenka
