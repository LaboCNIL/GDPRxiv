

OP kandidatov za direktorja zavoda
+
-


Datum: 26.03.2021
Številka: 07121-1/2021/600

Kategorije: Uradni postopki, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da sta nadzorna organa javnega zavoda (Strokovni svet in Svet zavoda) prejela od pristojnega ministra vabilo, naj svetniki podajo svoja predhodna mnenja o zadevi javnega razpisa za prosto delovno mesto direktorja javnega zavoda. Minister je svetnike opozoril, da s prijavami kandidatov ravnajo skladno s predpisi, ki urejajo varstvo osebnih podatkov in da podatki o prijavljenih kandidatih niso javni (tudi ime in priimek ne). Sprašujete, kako naj predstavniki zaposlenih v obeh svetih javnega zavoda zastopajo (večinsko) mnenje zaposlenih, če jim ne smejo predstaviti kandidatov za delovno mesto direktorja javnega zavoda. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Zato vam v nadaljevanju podajamo splošna pojasnila ter pravna izhodišča in pogoje za zakonito obdelavo osebnih podatkov.
 
Za vsako obdelavo osebnih podatkov mora imeti upravljavec zakonito in ustrezno pravno podlago. Te so določene v členu 6(1) Splošne uredbe:
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
Točka (f) prvega pododstavka se ne uporablja za obdelavo s strani javnih organov pri opravljanju njihovih nalog.
 
Izbira ustrezne pravne podlage za obdelavo osebnih podatkov, upoštevajoč konkretne okoliščine in namen obdelave, je obveznost upravljavca.
 
Zakon o zavodih (Uradni list RS, št. 12/91, 8/96, 36/00 – ZPDZC in 127/06 – ZJZP; v nadaljevanju ZZ) ureja položaj in imenovanje direktorja v 31. do 39. členu. Sklep o ustanovitvi javnega zavoda Moderna galerija (Uradni list RS, št. 8/04, 31/09, 62/15 in 178/20; v nadaljevanju Sklep) pa v tretjem odstavku 9. člena podrobneje določa, da direktorja tega zavoda imenuje minister, pristojen za kulturo, na podlagi javnega razpisa ter po predhodnem mnenju sveta in strokovnega sveta. Tudi iz 18. člena Sklepa izhaja, da daje svet zavoda predhodno mnenje o imenovanju direktorja, iz 20. člena Sklepa pa, da daje strokovni svet predhodno mnenje ustanovitelju k imenovanju in razrešitvi direktorja zavoda. Navedene določbe torej predstavljajo pravno podlago, da se lahko oba organa zavoda seznanita s tistimi osebnimi podatki kandidatov za prosto delovno mesto direktorja javnega zavoda, ki so potrebni za sestavo tega mnenja.
 
IP ob tem pojasnjuje, da Sklep v okviru določb, ki se nanašajo na postopek za imenovanje direktorja, ne ureja načina posredovanja in obsega dokumentacije oziroma dokazil kandidatov, ki izpolnjujejo pogoje, svetu in strokovnemu svetu, od katerih mora minister pred odločitvijo o izbiri kandidata za direktorja javnega zavoda pridobiti mnenje. Zato IP posebej opozarja na načelo celovitosti in zaupnosti iz točke (f) člena 5 Splošne uredbe in načelo najmanjšega obsega podatkov iz točke (c) člena 5 Splošne uredbe. Skladno z načelom celovitosti in zaupnosti morajo biti osebni podatki obdelani na način, ki zagotavlja ustrezno varnost osebnih podatkov, vključno z zaščito pred nedovoljeno in nezakonito obdelavo ter pred nenamerno izgubo, uničenjem ali poškodbo z ustreznimi tehničnimi ali organizacijskimi ukrepi. Skladno z načelom najmanjšega obsega podatkov pa morajo biti osebni podatki, pod pogojem, da za njihovo obdelavo obstaja pravna podlaga, ustrezni, relevantni in omejeni na to, kar je potrebo za namene, za katere se obdelujejo.
 
IP nadalje poudarja, da obstoj pravne podlage za obdelavo določenih osebnih podatkov kandidatov s strani sveta in strokovnega sveta zavoda ne pomeni, da je s tem avtomatično dopustno tudi razkrivanje teh osebnih podatkov s strani predstavnikov delavcev vsem zaposlenim ali celo širši javnosti, če za to ni ustrezne pravne podlage. Zgolj dejstvo, da so sestavni del sveta zavoda in strokovnega sveta tudi predstavniki delavcev, še ne daje zadostne pravne podlage za opisano razkrivanje osebnih podatkov kandidatov vsem delavcem zaradi namena pridobitve njihovega večinskega mnenja. Dolžnost upravljavca osebnih podatkov pa je, da dokončno presodi, kdaj so pogoji za razkritje izkazani ter v kakšnem obsegu in kdaj ne. IP v okviru mnenja namreč ne more presojati, ali so v konkretnem primeru, za konkreten namen in podatke izpolnjeni navedeni pogoji za obdelavo določenih podatkov in njihovo posredovanje.
 
Glede vašega pojasnila, da predstavniki delavcev zaposlenim niso pripravljeni posredovati niti vsebinskega dela (predstavitve koncepta vodenja muzeja) posameznih kandidatov (brez imen, priimkov, spola), pa IP dodaja, da pomeni pojem »osebni podatki« katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika (člen 4(1) Splošne uredbe). Če je na podlagi vsebinskega dela prijave kandidat torej določljiv (zaradi vsebine, lastnoročne pisave ipd.), je tudi ta del podvržen določbam Splošne uredbe.
 
IP v preteklosti že odgovarjal na vsebinsko podobna vprašanja, zato vam priporočamo, da se seznanite z vsebino neobveznih mnenj, ki jih poiščete s pomočjo iskalnika na spletni strani  https://www.ip-rs.si/vop/.
 
 
Lep pozdrav,
 
 
Mojca Prelesnik, univ. dipl. prav.,                                               
informacijska pooblaščenka
 
Pripravila:                                                                                                                              
Tina Ivanc, univ. dipl. prav.,svetovalka IP za varstvo osebnih podatkov
 
 
