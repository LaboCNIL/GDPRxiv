

Navedba številke stanovanja na poštnem nabiralniku
+
-


Datum: 21.10.2021
Številka: 07121-1/2021/2118

Kategorije: Stanovanjsko in nepremičninsko pravo, Telekomunikacije in pošta
                        Informacijski pooblaščenec (v nadaljevanju IP) je po e-pošti prejel vaše vprašanje. Navajate, da so v bloku, kjer stanujete in ste lastnik stanovanja, namestili nove poštne nabiralnike. Poleg priimka je upravnik napisal še številko stanovanja. Smatrate, da je navedba stanovanja vprašljiva iz razlogov osebne varnosti in varstva osebnih podatkov. Upravnik ima seznam lastnikov stanovanj in je to po vašem mnenju dovolj, navedba številke stanovanja na nabiralniku pa odveč in nepotrebna.
 
***
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.  
 
Uvodoma pojasnjujemo, da mora za zakonito obdelavo osebnih podatkov obstajati pravna podlaga skladno s prvim odstavkom 6. člena Splošne uredbe:
 
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Številka stanovanja je navedena (med drugim) v katastru stavb, ki skladno s prvim odstavkom 114. člena Zakona o evidentiranju nepremičnin (Uradni list RS, št. 47/06, 65/07 – odl. US, 79/12 – odl. US, 61/17 – ZAID, 7/18, 33/19 in 54/21 – ZKN, v nadaljevanju: ZEN) šteje za javno evidenco. Skladno s 73. členom ZEN se v kataster stavb za stavbo ali del stavbe vpisujejo naslednji podatki: identifikacijska oznaka, lastnik, upravljavec, lega in oblika, površina, dejanska raba in številka stanovanja ali poslovnega prostora. Opozoriti pa je treba, da je določba 114. člena ZEN glede katastra stavb delno razveljavljena z odločbo Ustavnega sodišča št. U-I-98/11-17 in sicer za javne ne štejejo podatki o lastniku nepremičnine, ki je fizična oseba (o imenu in priimku, naslovu stalnega prebivališča ter o letnici rojstva). Tako poudarjamo, da je tudi številka stanovanja osebni podatek, če vemo, na katerega etažnega lastnika se nanaša.
 
Glede objave podatkov na poštnih nabiralnikih bi za zakonito obdelavo vaših osebnih podatkov morala biti podana ustrezna pravna podlaga, npr. na podlagi vašega soglasja ali na podlagi zakona. V tem primeru IP meni, da bi taka pravna podlaga lahko bil deloma 43. člen Zakona o poštnih storitvah (Uradni list RS, št. 51/09, 77/10, 40/14 – ZIN-B in 81/15, (ZPSto-2)), ki med drugim določa, da mora lastnik ali stanovanja ali poslovnega prostora ob vhodu v objekt zagotoviti namestitev, označitev in vzdrževanje hišnega predalčnika. Hišni predalčniki v večstanovanjskih objektih morajo biti označeni s priimkom ali s firmo uporabnikov poštnih storitev v posameznem stanovanju ali poslovnem prostoru.  Nameščeni morajo biti v pritličju, omogočen pa mora biti neoviran dostop. Če je vhod v stavbo zaklenjen, mora lastnik ali njen upravnik dostavljavcu zagotoviti dostop do predalčnikov. O načinu dostopa se dogovorita lastnik ali upravnik stavbe in izvajalec poštnih storitev. ZPSto-2 pa za razliko od Zakona o poštnih storitvah (Uradni list RS, št. 42/2002, ZPSto-1) več ne določa, da bi moral biti hišni predalčnik označen s številko stanovanja.
 
Čeprav upravnik obdeluje podatek o številki stanovanja v okviru opravljanja svojih dolžnosti skladno s pogodbo o opravljanju upravniških storitev, pa mora ob tem spoštovati tudi načelo najmanjšega obsega podatkov (točka (c) prvega odstavka 5. člena Splošne uredbe), skladno s katerim morajo biti osebnih podatki ustrezni, relevantni in omejeni na to, kar je potrebno za namene, za katere se obdelujejo in načelo omejitve namena (točka (b) prvega odstavka 5. člena Splošne uredbe), ki določa, da morajo biti osebni podatki zbrani za določene, izrecne in zakonite namene ter se ne smejo nadalje obdelovati na način, ki ni združljiv s temi nameni. Na podlagi navedenega IP torej načeloma meni, da bi moral upravnik za navedbo številke stanovanja na hišnem predalčniku zagotoviti primerno pravno podlago, kadar gre za obdelavo osebnih podatkov. Skladno z zgoraj citirano pravno podlago, pa zakon zahteva samo to, da se hišni predalčniki posameznikov označijo s priimkom.
 
 
Lepo vas pozdravljamo,
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
