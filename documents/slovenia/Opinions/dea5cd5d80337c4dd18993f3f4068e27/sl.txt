

Prošnja za izdajo napotnice s strani zdravstvenih izvajalcev prek e-pošte
+
-


Datum: 06.09.2022
Številka: 07120-1/2022/300

Kategorije: Zavarovanje osebnih podatkov, Zdravstveni osebni podatki, Elektronska pošta
                        Pri Informacijskem pooblaščencu (IP) smo dne 1. 9. 2022 prejeli vaše sporočilo, v katerem pojasnjujete, da ste v ambulantah družinske medicine zdravstvenega doma ukinili elektronsko pošto in prešli na uporabo zdravstveno komunikacijske elektronske rešitve Portal za paciente. Preko Portala vas lahko kontaktirajo bodisi pacienti sami ali osebe, ki jih pooblastijo. To poteka na varen (kriptiran) način. Še vedno pa vas preko tajništva enote kontaktirajo nekatere osebe, ki s strani vaših pacientov niso pooblaščene za izmenjavo njihovih zdravstvenih podatkov. To so npr. nekateri zasebni zdravstveni izvajalci, pri katerih vaši pacienti opravijo samoplačniški pregled, v okviru katerega pacientu kot nekakšen del paketa, ponudijo tudi kontaktiranje osebnega zdravnika in pridobitev ustrezne napotnice. Zanima vas, kakšen je lahko odgovor tovrstnim osebam, ki niso pooblaščeni s strani pacientov, npr. ali lahko prejmejo informacijo »napotnica je/ni urejena«, številko napotnice ali ne smejo pridobiti nobenih informacij. Priložili ste anonimiziran primer komunikacije.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Pri tem še pojasnjujemo, da se lahko do konkretnih primerov obdelave osebnih podatkov dokončno in zavezujoče opredelimo le v inšpekcijskih postopkih.
 
 
V primerih, ki jih navajate sta prisotna dva potencialna problema:
-     izvajalec naročnik, ki po navadni e-pošti zaproša za podatke in naroča storitev mora, poleg drugih varnostnih ukrepov, poskrbeti za: (1) šifriranje vsebine, saj ta vsebuje zdravstvene podatke in ni anonimizirana in (2) lastno avtentikacijo;
-     izvajalec naročnik mora biti za naročanje storitev pooblaščen s strani pacienta in mora to pooblastilo tudi izkazati (vnaprej generalno za vso oskrbo ali pa vsakič posebej). Izjema je, če bi bilo možno zaprosilo za izdajo napotnice šteti kot običajno zdravstveno storitev, ki jo zagotavlja izvajalec naročnik, vendar IP ni pristojen za presojanje tega vprašanja.  
Če sta izpolnjena ta dva pogoja, je dopustna komunikacija tudi izven »Portala za paciente«, izvajalec naročnik pa lahko od splošne ambulante prejme vse potrebne informacije, ki bi jih sicer lahko pridobil pacient.
 
S tem mnenjem se ne opredeljujemo do ustreznosti informacijske rešitve »Portal za paciente« in tudi ne do ustreznosti odločitve o uvedbi tega sistema namesto običajne e-pošte.  
 
 
O b r a z l o ž i t e v:
 
Pri vsaki elektronski komunikaciji, katere predmet so zdravstveni osebni podatki, morata biti izpolnjena najmanj dva osnovna pogoja: obstoj pravne podlage in varnost komunikacije. Čeprav ste sicer prešli na komunikacijo prek »Portala za paciente«, to še ne pomeni, da zaradi tega ni dopustna vzporedna komunikacija po navadni e-pošti tako s pacienti kot z drugimi izvajalci zdravstvene dejavnosti. Dodajamo še, da se IP v okviru tega mnenja ni pristojen opredeljevati do ustreznosti te informacijske rešitve in do ustreznosti odločitve o uvedbi le enega kanala za komunikacijo. Glede varnosti komunikacije, poleg ostalih zahtev (npr. pošiljanje sporočila pravemu naslovniku), velja, da morajo biti zdravstveni osebni podatki šifrirani. To ne velja le v primeru anonimiziranih podatkov, za kar pa v vašem primeru ne gre.  Zahteva po šifriranju podatkov velja za obe smeri komunikacije. Pomembno je tudi, da lahko vi kot prejemnik veste, da je pošiljatelj sporočila res tisti, za katerega trdi da je – potreba po avtentikaciji, saj brez tega tvegate, da bi komunikacija potekala z neupravičeno osebo. Avtentikacija je možna na več načinov, na primer z varnim elektronskim podpisom, na podlagi poznavanja pošiljateljevega e-naslova, na podlagi prepričljivih informacij o pacientu, ki jih predstavi izvajalec, s povratnim kontrolnim klicem ipd.
 
Glede pravne podlage za naročilo napotnice in s tem povezano obdelavo osebnih podatkov sta dve možnosti – naročilo napotnice temelji na specialnem pooblastilu pacienta, ni pa izključeno, da bi bilo naročilo napotnice pri osebnem zdravniku družinske medicine in s tem povezana komunikacija tudi redni sestavni del širše zdravstvene obravnave pri naročniku, torej zdravstvena storitev. V tem primeru pooblastilo pacienta ni potrebno. Toda IP ni pristojen za presojanje narave in pravnih podlag za izvajanje tovrstnih storitev.
 
Če sta v vsakem konkretnem primeru izpolnjena zgornja pogoja, lahko izvajalec naročnik od splošne ambulane pridobi vse informacije, ki so potrebe za izvedbo nadaljnje zdravstvene storitve, torej enake informacije, kot jih lahko v zvezi z izdano napotnico pridobi pacient. Če je povratni odgovor šifriran, poslan na pravi naslov in je bilo izkazano pooblastilo, ni posebnih omejitev glede vsebine povratnega odgovora, razen omejitev, ki so začrtane s samim pooblastilom ter z načelom najmanjšega obsega podatkov. 
 
Dodajamo še, da imamo v mislih pooblastilo za naročilo napotnice (v tem primeru se lahko obdelujejo osebni podatki, ki so potrebni za izvedbo pooblastila) in ne pooblastilo za obdelavo osebnih podatkov. Lahko pa je takemu pooblastilu za naročilo napotnice dodano tudi dodatno pooblastilo ali privolitev za obdelavo osebnih podatkov.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
