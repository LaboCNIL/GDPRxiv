

Objava podatkov o transakcijskih računih samostojnih podjetnikov in nakazilih v aplikaciji Erar
+
-


Datum: 26.04.2022
Številka: 07120-1/2022/128

Kategorije: Svetovni splet, Definicija OP, Informiranje posameznika
                        Zahvaljujemo se vam za vaš dopis, v katerem zaprošate za pojasnilo, ali lahko Komisija za preprečevanje korupcije (v nadaljevanju: Komisija) pri transakcijah, ki se nanašajo na samostojne podjetnike (v nadaljevanju: s.p.), v aplikaciji Erar javno prikazuje tudi številke transakcijskih računov s.p., ki so bili v času delovanja s.p. uporabljeni hkrati kot osebni in tudi kot poslovni računi s.p., po zaprtju s.p. pa se ti računu uporabljajo samo še za osebni namen. Gre za objave podatkov, ki jih Komisija obdeluje na podlagi 75.a in 75.b člena v povezavi z 12. členom Zakona o integriteti in preprečevanju korupcije. Kot navajate, bi javni prikaz zajemal podatke o transakcijah za obdobje, ko so bili s.p. odprti in so imeli poslovni transakcijski račun (ki je bil hkrati osebni račun fizične osebe, ki je bila nosilec s.p.), ne pa tudi za obdobje, ko so bili ti računi klasificirani kot zgolj osebni računi.
 
Informacijski pooblaščenec (v nadaljevanju IP) na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov oz. Uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) uvodoma pojasnjuje, da kot nadzorni organ za varstvo podatkov ne more in ne sme v mnenju izvajati konkretnih in dokončnih presoj o zakonitosti posameznih obdelav osebnih podatkov (konkretno v tem primeru o tem, katere konkretne osebne podatke Komisija objavlja o svojih spletnih straneh o zavezancih). Prav tako nismo pristojni za tolmačenje ustreznosti izvedbe postopkov po ZIntPK.
 
 
IP ugotavlja, da je z vidika 75.b člena ZIntPK in upoštevajoč 6. odstavek 10.a člena ZDIJZ ustrezno, če javni prikaz zajema podatke o TR in transakcijah s.p. za obdobje, ko je imel s.p. odprt TR, ki je bil hkrati osebni in poslovni TR, ne pa tudi za obdobje, ko so bili ti računi klasificirani zgolj kot osebni računi. 
 
Naloga bank pa je, da posameznika v zvezi z posredovanjem informacij po 13. členu Splošne uredbe ustrezno seznanijo s posledicami odločitve, da posameznik TR uporablja hkrati za osebne in poslovne namene. 
 
 
O b r a z l o ž i t e v:
 
Uvodoma IP poudarja, da je osebni podatek vsak podatek, ki se nanaša na določenega ali določljivega posameznika ne glede na to, na kaj se nanaša in o katerem delu posameznikove zasebnosti podatek govori. Torej gre pri transakcijskih računih (TR) s.p., ki so hkrati poslovni in osebni računi za podatke s t.i. dvojno naravo, saj gre za podatke poslovnih subjektov (s.p.) in hkrati za osebne podatke fizičnih oseb, pri čemer se v opisanem primeru podatki obdelujejo za namene povezane z delovanjem poslovnih subjektov.
 
Javno objavo podatkov o denarnih tokovih subjektov javnega sektorja ureja 75.b člen Zakona o integriteti in preprečevanju korupcije (Uradni list RS, št. 69/11-UPB2, 158/20 in 3/22, v nadaljevanju ZIntPK), ki določa, da Komisija zaradi zagotavljanja transparentnosti porabe javnih sredstev in finančnih sredstev poslovnih subjektov javnega sektorja zaradi krepitve integritete in omejevanja korupcijskih tveganj, ter nadzora javnosti nad smotrnostjo porabe javnih sredstev, na spletni strani objavi podatke iz 75.a člena, pod pogoji, določenimi v 75.b členu.
 
Tako se objavijo:

v celoti podatki iz četrtega, šestega, osmega, devetega in dvanajstega odstavka 75.a člena.
podatki iz petega odstavka 75.a člena, ki jih Ajpes objavlja na podlagi zakona in na način oziroma z omejitvami, ki jih določa zakon.
podatki iz evidence premoženjskega stanja iz drugega odstavka 46. člena,
podatki iz evidence zapisov o stikih z lobisti iz drugega odstavka 68. člena in
podatki iz evidence poslovnih subjektov iz 35. člena.

 
Ne objavijo pa se:

podatki iz drugega odstavka 75.a člena o transakcijskem računu, naslovu prejemnika in davčni številki prejemnika, ki je fizična oseba.
podatki o osebnem imenu prejemnika ter podatki o namenu transakcije, razen kadar je iz kode namena razvidno, da se izplačilo nanaša na donatorske, sponzorske, svetovalne pogodbe in druge avtorske ali druge intelektualne storitve ter na transakcije, ki presegajo mesečno bruto plačo predsednika republike;
podatki iz tretjega odstavka 75.a člena o besedilnem opisu poslovnega dogodka, razen kadar je iz kode namena transakcije, na katero se knjižba nanaša, razvidno, da se poslovni dogodek nanaša na donatorske, sponzorske, svetovalne pogodbe in druge avtorske ali druge intelektualne storitve ter na transakcije, ki presegajo mesečno bruto plačo predsednika republike;
podatki iz sedmega odstavka 75.a člena o davčni številki fizičnih oseb,
podatki o osebnem imenu tistih fizičnih oseb, katerih delež imetništva vrednostnih papirjev posameznega subjekta ne presega pet odstotkov;
osebni podatki iz desetega odstavka 75.a člena (evidenca stvarnega premoženja subjektov javnega sektorja) o fizičnih osebah;
podatki iz enajstega odstavka 75.a člena (evidence trga nepremičnin, ki jo upravlja Geodetska uprava Republike Slovenije) o fizičnih osebah.

 
ZIntPK tako, drugače kot 10.a člen Zakona o dostopu do informacij javnega značaja (Uradni list RS, št. 51/06-UPB2, 117/06 – ZDavP-2, 23/14, 50/14, 19/15 – odl. US, 102/15 in 7/18, v nadaljevanju ZDIJZ), v 3. odstavku 75.b člena ne ureja situacij, ko so določeni podatki hkrati podatki v zvezi s fizično osebno in v zvezi s poslovnim subjektom (to so v primeru 75.b člena številka TR, naslov, davčna številka). V primeru podatkov poslovnih subjektov 10.a člen ZDIJZ določa, da so informacije javnega značaja TR in naziv ali firma in sedež prejemnika plačil fizične osebe, ki je kot poslovni subjekt vpisana v Poslovni register Slovenije. Ker gre torej za podatke, ki so v skladu z ZDIJZ že javno objavljeni, namenska razlaga obeh predpisov skupaj – ne glede na določbo 3. odstavka 75.b člena ZIntPK – nakazuje v smer, da je takšne informacije javnega značaja dopustno objaviti tudi s strani Komisije za enak namen (preglednost porabe javnih sredstev in poslovnih subjektov javnega sektorja).
 
Objava podatkov, kot zahteva 75.b člen ZIntPK v povezavi z 10.a členom ZDIJZ, kadar gre za podatke, ki se nanašajo na poslovni subjekt z vidika varstva osebnih podatkov ni sporna. To velja tudi za zgodovinske podatke, ki govorijo o preteklih transakcijah poslovnih subjektov. Konkretnih izvedbenih pojasnil in možnosti tehnične izvedbe tega pa IP v mnenju ne more podajati, ampak morate to uskladiti z Upravo Republike Slovenije za javna plačila. Ob tem izpostavljamo, da je pomembno, da Komisija v okviru pripravi tehnične izvedbe objav poskrbi za ustrezno obveščanje posameznikov o pravicah po Splošni uredbi in zlasti tudi o pravici osebe z upravičenim pravnim interesom po 12. odstavku 75.b člena ZIntPK.
 
V zvezi s temi objavami namreč ZIntPK v 12. odstavku 75.b člena ZIntPK določa, da lahko oseba z upravičenim pravnim interesom zahteva odpravo napake v objavljenih podatkih, ki jih vodi Komisija Komisija o odpravi napake odloči z odločbo, skladno z zakonom, ki ureja splošni upravni postopek. Če komisija zahtevku v celoti ugodi, o tem napravi uradni zaznamek. Če komisija zahtevek zavrne, lahko ta oseba zahteva, da se ob objavljenih spornih podatkih, na primeren način objavi njeno pojasnilo o spornih podatkih, odločbo komisije in druge relevantne dokumente. Zoper odločbo komisije ni dovoljena pritožba.
 
Za tolmačenje drugih vidikov izvajanja ZIntPK je pristojna Komisija kot nadzorni organ.
Lepo vas pozdravljamo,
 
Mojca Prelesnik, univ. dipl. prav.,
informacijska pooblaščenka
 
Pripravila:
Alenka Jerše, univ. dipl. prav.
namestnica informacijske pooblaščenke
