

Obveščanje civilne zaščite glede koronavirusa v podjetju
+
-


Datum: 25.03.2020
Številka: 07121-1/2020/421

Kategorije: Delovna razmerja, Posebne vrste, Pravne podlage
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje glede obveščanja občinske enote civilne zaščite o stanju v vašem podjetju glede števila obolelih in izvajanju ukrepov za zajezitev širjenja koronavirusa. Občinska enota v pozivu zahteva med drugim posredovanje številčnih podatkov o: delavcih prisotnih na delu; delavcih, ki delajo na domu; bolniških staležih; številu sumov na okužbo; številu okuženih; številu obolelih. Posebej se zahtevajo tudi podatki o krajih bivanja okuženih ali sumov.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP uvodoma pojasnjuje, da so osebni podatki le tisti podatki, ki kažejo na določenega ali določljivega posameznika. Z vidika obdelave zdravstvenih podatkov (podatek o okužbi je posebne vrste osebni podatek, za katere veljajo strožja pravila dopustnosti obdelave), sama informacija o tem, da je eden od zaposlenih obolel za virusom v določenem kraju/podjetju (brez drugih podatkov) načeloma ne pomeni obdelave osebnih podatkov, saj brez drugih dodatnih podatkov tak posameznik ni določljiv. V tem primeru se pravila varstva osebnih podatkov ne uporabljajo.Dalje IP pojasnjuje, da imajo pristojne službe civilne zaščite pri izvajanju nalog po Zakonu o varstvu pred naravnimi in drugimi nesrečami (Uradni list RS, št. 51/06 – uradno prečiščeno besedilo, 97/10 in 21/18 – ZNOrg; v nadaljevanju ZVNDN) pristojnost tudi od različnih organizacij (tudi gospodarskih družb) prejemati podatke, pomembne za varstvo pred naravnimi in drugimi nesrečami (50. člen ZVNDN). Kadar je to primerno in nujno potrebno za izvrševanje nalog po zakonu, pa lahko pristojne službe zbirajo in drugače obdelujejo tudi osebne podatke.IP končno še dodaja, da pa ni pristojen za odgovor na vprašanje ali in v kakšnem obsegu so podjetja dolžna poročati občinski enoti civilne zaščite glede stanja v zvezi z izvajanjem ukrepov za zajezitev širjenja koronavirusa. Slednje namreč sodi v okvir ZVNDN, nadzor nad izvajanjem tega zakona pa opravlja Inšpektorat Republike Slovenije za varstvo pred naravnimi in drugimi nesrečami.Lep pozdrav,Informacijski pooblaščenecMojca Prelesnik, univ. dipl. prav.informacijska pooblaščenkaPripravil:Anže Novak, univ. dipl. prav.Svetovalec Pooblaščenca za preventivo
