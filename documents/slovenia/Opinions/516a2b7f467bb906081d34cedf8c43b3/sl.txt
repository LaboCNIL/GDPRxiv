

Pridobivanje osebnih podatkov s strani odvetnikov
+
-


Datum: 26.02.2020
Številka: 07121-1/2020/256

Kategorije: Stanovanjsko in nepremičninsko pravo, Video in avdio nadzor
                        Informacijski pooblaščenec (v nadaljevanju: IP) je prejel vaše elektronsko sporočilo, v katerem navajate, da ste iz Republike Hrvaške prejeli globo iz leta 2017 za napačno parkiranje, pri čemer je komunalno podjetje pooblastilo hrvaškega odvetnika, le ta pa odvetnika v Sloveniji. S tem v zvezi vas zanima, ali je slovenski odvetnik upravičeno pridobil vaše osebne podatke in podatke v zvezi z vašim osebnim avtomobilom glede napačnega parkiranja. Dodajate še, da ste kazen in vse stroške v višini cca. …EUR že poravnali, zanima vas samo postopek odvetnika, saj bi v primeru neupravičenega pridobivanja osebnih podatkov podali tudi prijavo.  Na podlagi informacij, ki ste nam jih posredovali, vam v nadaljevanju skladno s točko b) tretjega odstavka 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 - v nadaljevanju ZVOP-1; v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05 in 51/07 – ZustS-A, v nadaljevanju: ZInfP) posredujemo naše neobvezno mnenje v zvezi z vašim vprašanjem. IP uvodoma pojasnjuje, da lahko podaja le nezavezujoča mnenja in pojasnila, ne more pa izven konkretnih inšpekcijskih postopkov presojati posameznih primerov obdelave osebnih podatkov.V zvezi z vašim vprašanjem in glede na številne postopke, ki jih je IP v postopkih izterjave neplačane parkirnine na Hrvaškem vodil zoper nekatere slovenske odvetnike, vam pojasnjujemo, da je bilo v večini sproženih inšpekcijskih postopkih ugotovljeno, da so slovenski odvetniki osebne podatke lastnikov vozil, ki v Republiki Hrvaški niso poravnali parkirnine, pridobivali zakonito. Vaše vprašanje se sicer nanaša na pridobivanje podatkov v zvezi s plačilom globe zaradi napačnega parkiranja, ki pa samo po sebi ne vpliva in se ne razlikuje od pridobivanja osebnih podatkov zaradi neplačane parkirnine.Skladno z določbo 10. člena Zakona o odvetništvu (Uradni list RS, št. 18/93, 24/01, 54/08, 35/09, 97/14, 46/16 in 36/19; v nadaljevanju: ZOdv) morajo, ne glede na določbe drugih zakonov, ki določajo posredovanje osebnih podatkov upravljavcem osebnih podatkov in uporabnikom osebnih podatkov, državni organi, organi samoupravnih lokalnih skupnosti ter nosilci javnih pooblastil, brez privolitve posameznika, na katerega se osebni podatki nanašajo, brezplačno dati odvetniku podatke, ki jih potrebuje pri opravljanju odvetniškega poklica v posamični zadevi in to v roku 15 dni od dneva, ko prejmejo pisno zahtevo odvetnika.Na podlagi navedene vsebine 10. člena ZOdv IP  meni, da je odvetnik upravičen do pridobivanja osebnih podatkov o domnevnih dolžnikih svoje stranke, kadar te podatke potrebuje za opravljanje dejanj, ki sodijo med storitve odvetniškega poklica. Storitve odvetniškega poklica so skladno z določbo 2. člena ZOdv pravno svetovanje, zastopanje in zagovarjanje stranke pred sodišči in drugimi državnimi organi, sestavljanje listin in zastopanje stranke v njihovih pravnih razmerjih. Kadar torej odvetnik pridobiva osebne podatke npr. iz evidence registriranih vozil, ki jo na podlagi Zakona o motornih vozilih (Uradni list RS, št. 75/17) vodi ministrstvo, pristojno za promet, je takšno pridobivanje podatkov zakonito, kadar odvetnik te podatke pridobiva za namene oprave katerekoli storitve iz 2. člena ZOdv. Le v primeru, kadar bi odvetnik podatke zgolj pridobil in pri tem ne bi opravil nobene dodatne storitve za svojo stranko, bi se v takšnem primeru zastavilo vprašanje morebitne zlorabe 10. člena ZOdv in s tem posledično sum nezakonite obdelave osebnih podatkov.Skladno z 10. členom ZOdv mora biti torej že v času pridobivanja podatkov izkazana potreba po konkretnem osebnem podatku za opravo konkretnega procesnega dejanja ali drugega dejanja odvetniškega zastopanja (npr. pošiljanje opomina na plačilo neplačane parkirnine). V inšpekcijskih postopkih, ki jih je vodil IP, je bilo tako ugotovljeno, da je odvetnik poleg pridobivanja osebnih podatkov iz evidence registriranih vozil, domnevnim dolžnikom v imenu upnika (oziroma njegovega pooblaščenca – hrvaškega odvetnika, katerega je upnik predhodno pooblastil za izterjavo domnevnega dolga) tudi posredoval opomin pred začetkom sodnega postopka in s tem izkazal, da je osebne podatke potreboval za opravo določene storitve odvetniškega poklica in namene zastopanja svoje stranke. Torej, v primeru, da odvetnik pridobi osebne podatke, sklicujoč se na pravico iz 10. člena ZOdv, mora biti zmožen kadarkoli izkazati, za katero konkretno dejanje zastopanja, za katero je v posamični zadevi prejel mandat (pooblastilo) še pred pridobivanjem podatkov, potrebuje pridobljene osebne podatke.V upanju, da ste dobili odgovor na svoje vprašanje, vas lepo pozdravljamo.                                     Mojca Prelesnik, univ. dipl. prav. informacijska pooblaščenka
