

Zahteva delodajalca za posredovanje podatkov partnerjev zaradi preprečevanja korupcije
+
-


Datum: 25.08.2021
Številka: 07121-1/2021/1574

Kategorije: Delovna razmerja, Posebne vrste, Pravne podlage
                        Informacijski pooblaščenec (v nadaljevanju: IP) je prejel vaše zaprosilo za mnenje. Navajate, da v podjetju, kjer je zaposlena vaša partnerka, zahtevajo, da zaradi potencialne korupcije v podjetju, navede podatke o svojem partnerju s katerim je v zvezi, če ima le-ta kakršnokoli obrt (s.p., d.o.o.) ali je lastnik/solastnik gospodarske družbe itn. Menite, da gre za neupravičeno zbiranje osebnih podatkov, zato prosite za mnenje IP. 
 
Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
 
 
IP uvodoma pojasnjuje, da so določeni osebni podatki zastopnikov in lastnikov v gospodarskih družbah in samostojnih podjetnikov, po zakonu javni podatki. Dostopni pa so v informacijski bazi poslovnega registra (https://www.ajpes.si/prs/).
 
Podatki o tem, s kom je določena oseba v partnerski zvezi, pa ni javni podatek. Treba je ob tem poudariti, da podatek o partnerski zvezi kaže na spolno usmerjenost posameznika, ki se v skladu s členom 9(1) Splošne uredbe šteje za posebne vrste osebni podatek, ki je posebej varovan. Zbiranje tovrstnih podatkov je praviloma prepovedano, razen če upravljavec izkaže obstoj katerekoli izmed taksativno predpisanih okoliščin iz člena 9 (2) Splošne uredbe. Slednji določa, da je obdelava izjemoma dopustna, če velja karkoli od naslednjega:

 posameznik, na katerega se nanašajo osebni podatki, je dal izrecno privolitev v obdelavo navedenih osebnih podatkov za enega ali več določenih namenov, razen kadar pravo Unije ali pravo države članice določa, da posameznik, na katerega se nanašajo osebni podatki, ne sme odstopiti od prepovedi iz odstavka 1;
 obdelava je potrebna za namene izpolnjevanja obveznosti in izvajanja posebnih pravic upravljavca ali posameznika, na katerega se nanašajo osebni podatki, na področju delovnega prava ter prava socialne varnosti in socialnega varstva, če to dovoljuje pravo Unije ali pravo države članice ali kolektivna pogodba v skladu s pravom države članice, ki zagotavlja ustrezne zaščitne ukrepe za temeljne pravice in interese posameznika, na katerega se nanašajo osebni podatki;
 obdelava je potrebna za zaščito življenjskih interesov posameznika, na katerega se nanašajo osebni podatki, ali drugega posameznika, kadar posameznik, na katerega se nanašajo osebni podatki, fizično ali pravno ni sposoben dati privolitve;
 obdelavo v okviru svojih zakonitih dejavnosti z ustreznimi zaščitnimi ukrepi izvaja ustanova, združenje ali katero koli drugo neprofitno telo s političnim, filozofskim, verskim ali sindikalnim ciljem in pod pogojem, da se obdelava nanaša samo na člane ali nekdanje člane telesa ali na osebe, ki so v rednem stiku z njim v zvezi z njegovimi nameni, ter da se osebni podatki ne posredujejo zunaj tega telesa brez privolitve posameznikov, na katere se nanašajo osebni podatki;
 obdelava je povezana z osebnimi podatki, ki jih posameznik, na katerega se nanašajo osebni podatki, sam objavi;
 obdelava je potrebna za uveljavljanje, izvajanje ali obrambo pravnih zahtevkov ali kadar koli sodišča izvajajo svojo sodno pristojnost;
 obdelava je potrebna iz razlogov bistvenega javnega interesa na podlagi prava Unije ali prava države članice, ki je sorazmerno z zastavljenim ciljem, spoštuje bistvo pravice do varstva podatkov ter zagotavlja ustrezne in posebne ukrepe za zaščito temeljnih pravic in interesov posameznika, na katerega se nanašajo osebni podatki;
 obdelava je potrebna za namene preventivne medicine ali medicine dela, oceno delovne sposobnosti zaposlenega, zdravstveno diagnozo, zagotovitev zdravstvene ali socialne oskrbe ali zdravljenja ali upravljanje sistemov in storitev zdravstvenega ali socialnega varstva na podlagi prava Unije ali prava države članice ali v skladu s pogodbo z zdravstvenim delavcem ter zanjo veljajo pogoji in zaščitni ukrepi iz odstavka 3;
 obdelava je potrebna iz razlogov javnega interesa na področju javnega zdravja, kot je zaščita pred resnimi čezmejnimi tveganji za zdravje ali zagotovitev visokih standardov kakovosti in varnosti zdravstvenega varstva ter zdravil ali medicinskih pripomočkov, na podlagi prava Unije ali prava države članice, ki zagotavlja ustrezne in posebne ukrepe za zaščito pravic in svoboščin posameznika, na katerega se nanašajo osebni podatki, zlasti varovanje poklicne skrivnosti;
 obdelava je potrebna za namene arhiviranja v javnem interesu, za znanstveno- ali zgodovinskoraziskovalne namene ali statistične namene v skladu s členom 89(1) na podlagi prava Unije ali prava države članice, ki je sorazmerno z zastavljenim ciljem, spoštuje bistvo pravice do varstva podatkov ter zagotavlja ustrezne in posebne ukrepe za zaščito temeljnih pravic in interesov posameznika, na katerega se nanašajo osebni podatki.

 
Po mnenju IP bi lahko za zbiranje osebnih podatkov partnerjev zaposlenih teoretično lahko prišli v poštev zgoraj izpostavljeni pogoji v točkah (a), (b), (f) ali (g) člena 9(1) Splošne uredbe.

Točka (a) določa, da se lahko podatke posreduje na podlagi izrecne privolitve, ki pa v delovnem razmerju praviloma ne pride v poštev. Privolitev v delovnem razmerju se zaradi neenakovrednega odnosa zaposleni-delodajalec šteje za prisiljeno in s tem neveljavno, razen če delodajalec izkaže, da zavrnitev privolitve nikakor ne bi mogla negativno vplivati na delovno razmerje oz. položaj zaposlenega.
Točka (b) opredeljuje možnost obdelave osebnih podatkov v delovnem razmerju, če to dovoljuje pravo države članice ali pravo Unije. IP v zvezi s to točko ugotavlja, da splošne podlage za to, da bi delodajalec lahko izvedel s kom je njegov zaposleni v partnerski zvezi, ni v splošni delovno-pravni zakonodaji. 48. člen ZDR-1 splošno ureja podlago za zbiranje osebnih podatkov delavcev (ne njihovih partnerjev), kolikor je to potrebno za izvrševanje pravic in obveznosti iz delovnega razmerja ali v zvezi z delovnim razmerjem. IP sicer ne izključuje možnosti, da bi specialna zakonska obveznost obstajala za specifičen sektor in/ali delovno mesto, vendar pa tovrstne določbe IP sicer ne pozna, v svojem dopisu pa na tovrstne posebne okoliščine tudi niste opozorili (npr. strožje so zahteve zakonodaje pri izvajanju protikorupcijskih ukrepov na področju bančništva, zavarovalništva).
Točka (f) opredeljuje možnost zbiranja osebnih podatkov v zvezi s pravnimi zahtevki. Če obstaja dejanski pravni zahtevek, kjer so podatki o partnerju zaposlenega lahko relevantni, jih lahko delodajalec pridobi tudi od zaposlenega za ta namen. Ob tem IP poudarja, da mora obstajati dejanski pravni zahtevek in ne zgolj preprečevanje možnosti nastanka negativnih posledic, ki bi lahko bile podlaga za uveljavljanje pravnih zahtevkov (ukrepi za zniževanje korupcijskih tveganj običajno zgolj zmanjšujejo možnosti za korupcijo in posledično nastop škodljivih posledic).
Točka (g) splošno opredeljuje možnost zbiranja osebnih podatkov, ko za to obstaja bistven javni interes. IP šteje, da je javni interes podan, ko zahteva za posredovanje osebnih podatkov izhaja iz zakona. Podobno kot navedeno pri točki g, so strožje zahteve zakonodaje pri izvajanju protikorupcijskih ukrepov na področju bančništva in zavarovalništva.

 
Glede na zgoraj navedeno zaključujemo, da kolikor delodajalec ne izkaže zakonske pravne podlage za zbiranje podatkov o partnerjih zaposlenih, teh podatkov načeloma ne sme zbirati. Izjema bi bila, ko obstaja dejanski pravni zahtevek – tudi v tem primeru bi bilo takšno zbiranje osebnih podatkov lahko zakonito. Teoretično bi lahko delodajalec podatke zbiral tudi na podlagi izrecne privolitve, pri tem pa bi bil dolžan izkazati, da zaposleni ne morejo pasti v slabši položaj, če zavrnejo podajo privolitve, sicer takšna privolitev ne bi bila veljavna.
 
Ob zgoraj navedenem opozarjamo še na obveznost upravljavca, da informira posameznike v zvezi z obdelavo osebnih podatkov – tako v primeru, ko zbira osebne podatke neposredno od posameznikov (člen 13 Splošne uredbe), kot tudi ko podatkov ne zbira od posameznikov (člen 14 Splošne uredbe). Delodajalec mora torej vselej, ko zbira osebne podatke od zaposlenih zagotoviti, da so ustrezno obveščeni o obdelavi osebnih podatkov, vključno z informacijo o namenu in pravni podlagi na kateri zbira in obdeluje osebne podatke. Delodajalec pa mora zagotoviti tudi, da so ustrezno obveščeni vsi posamezniki, o katerih podatke obdeluje (torej tudi partnerji zaposlenih, če podatke zbira o njih).     
 
Če menite, da je v konkretnem primeru prišlo do zlorabe, lahko podate inšpekcijsko prijavo. Prijavo lahko podate na obrazcu:  Prijava kršitve varstva osebnih podatkov (Obrazec ZIN PRIJAVA)
  
Upamo, da smo vam s pojasnili uspeli pomagati.
 
Lep pozdrav,
 
 
Pripravil:
Anže Novak,                                                    
Svetovalec pooblaščenca
za preventivo
 
Mojca Prelesnik, univ. dipl. prav.,
Informacijska pooblaščenka
