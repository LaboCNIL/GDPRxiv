

Obveščanje o delu sindikata na e-naslov zaposlenih
+
-


Datum: 11.02.2019
Številka: 0712-1/2019/275

Kategorije: Sindikati
                        obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje. Pojasnjujete, da ste javna uslužbenka in da je vaš služben elektronski naslov javno objavljen na spletni strani institucije, kjer ste zaposleni. Navajate, da imate v okviru programa elektronske pošte, ki ga uporabljate vsi zaposleni, možnost izbrati »vsi zaposleni«, ki med prejemnike avtomatsko vključi vse elektronske naslove zaposlenih. Vaš sindikalni zaupnik uporablja to možnost za obveščanje vseh zaposlenih o svojem delu. Ker niste članica sindikata in ne želite prejemati njegovih obvestil, ste zahtevali, da vas preneha obveščati. Navajate, da vam je odgovoril, da ker ste javna uslužbenka in imate javno objavljen elektronski naslov, vas ne bo izbrisal iz spiska prejemnikov, in vas bo še naprej obveščal o prizadevanjih sindikata, saj morate po njegovem mnenju biti seznanjena s tem, ker se vas tičejo. Prosite za pojasnilo, ali je takšno ravnanje skladno s pravili varstva osebnih podatkov?Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP uvodoma pojasnjuje, da mora za obdelavo osebnih podatkov obstajati ustrezna pravna podlaga (načelo zakonitosti). Dalje, podatki morajo biti zbrani za določene, izrecne in zakonite namene ter se ne smejo nadalje obdelovati na način, ki ni združljiv s temi nameni (načelo omejitve namena).IP ugotavlja, da je uporaba službenega elektronskega predala vzpostavljena zaradi namenov izvajanja delovnega procesa, pri delodajalcu. Pravna podlaga za obdelavo kontaktov zaposlenih za namen povezan z delovnim razmerjem je v tem primeru lahko 48. člen Zakona o delovnih razmerjih (ZDR-1). Vsak zaposleni torej praviloma lahko uporablja elektronski predal in vse funkcije elektronske pošte (tudi pošiljanje večim prejemnikom), kadar je to povezano z delovnim razmerjem. Utrjena sodna in inšpekcijska praksa IP pa zagotavlja določeno stopnjo zasebnosti tudi zaposlenemu glede njegove elektronske pošte. Elektronski naslov zaposlenega lahko delodajalec javno objavi zaradi poslovanja s strankami oziroma uporabniki storitev (drugi odstavek 106. člena ZVOP-1). Teh elektronskih naslovov pa ni dopustno uporabiti za drug namen, kot za tistega, za katerega so bili objavljeni.Sindikati delujejo kot samostojni pravni subjekti in zato niso del upravljavca (delodajalca), pri katerem delujejo. 203. člen ZDR-1, pa določa, da mora delodajalec sindikatu zagotoviti pogoje za hitro in učinkovito opravljanje sindikalnih dejavnosti v skladu s predpisi, s katerimi se varujejo pravice in interesi delavcev. Za izvajanje sindikalne dejavnosti torej ni izključeno, da se delodajalec in sindikat dogovorita tudi za uporabo elektronskega predala za elektronsko pošto (in s tem tudi v dopustnem obsegu za obdelavo elektronskih naslovov zaposlenih). Kljub temu, pa mora ob uporabi sredstev delodajalca, sindikat spoštovati pravila varstva osebnih podatkov. Sam tehnični dostop do elektronskih naslovov zaposlenih sindikatu namreč še ne zagotavlja avtomatično pravne podlage za njihovo zakonito uporabo – zlasti ne tistih, ki niso člani sindikata. Zakonska določba iz 203. člena ZDR-1 namreč ni ustrezno jasna in predvidljiva, da bi sama po sebi izpolnjevala zahtevane demokratične standarde v poseg v pravico do varstva osebnih podatkov kot človekovo pravico. Navedeno sicer ne pomeni, da določba iz 203. člena ZDR-1 v posebej utemeljenih okoliščinah in ob upoštevanju strogega načela sorazmernosti (3. člen ZVOP-1 in člen 5 Splošne uredbe), ne more predstavljati pravne podlage za obdelavo osebnih podatkov s strani sindikata. Konkreten obseg osebnih podatkov, do katerih je sindikat upravičen je treba presojati glede na okoliščine posameznega primera (predvsem zakonske določbe glede vloge sindikata v posameznih primerih npr. obveznost posvetovanja v določenih primerih, možnost zastopanja delavca ipd. in določila kolektivnih pogodb). Za člane sindikata bi eventualno lahko obstajala pravna podlaga, ko bi npr. notranja pravila delovanja sindikata predvidevala obveščanje na službene naslove elektronske pošte. Za ne-člane sindikata, pa IP pojasnjuje, da ob odsotnosti posebej utemeljenih okoliščin (legitimnega interesa) in ob spoštovanju strogega načela sorazmernosti, določba iz 201. člena ZDR-1 ne zagotavlja avtomatične zakonite obdelave osebnih podatkov – še zlasti v primeru, ko je posameznik izrecno zahteval prenehanje obveščanja. Tudi dejstvo, da so kontaktni elektronski naslovi javno objavljeni samo po sebi še ne omogoča zakonite uporabe osebnega podatka kadarkoli in za katerikoli namen – uporaba objavljenega podatka mora biti vedno izvedena skladno z namenom objave in ob spoštovanju pravice do varstva osebnih podatkov kot dela zasebnosti posameznika. Ali je v konkretnem primeru nastopila kršitev pravil varstva osebnih podatkov IP ne more ugotoviti v neobvezujočem mnenju – to lahko stori le ob upoštevanju vseh okoliščin primera, v konkretnem inšpekcijskem postopku.Če menite, da je v vašem primeru nastopila kršitev varstva osebnih podatkov, lahko vložite inšpekcijsko prijavo, (lahko tudi na obrazcu, ki ga je v ta namen pripravil IP).Lep pozdrav
