

Davčna in EMŠO pri prispevkih stranki
+
-


Datum: 02.03.2021
Številka: 07121-1/2021/401

Kategorije: EMŠO in davčna, Pravne podlage
                        Informacijski pooblaščenec (v nadaljevanju: IP) je prejel vašo vlogo za mnenje, v kateri navajate, da politična stranka posameznike (preko tiskovine in spleta) med ostalim zaproša za donacije z navodilom, da pri referenci plačila v sklic navede posameznik davčno številko, sklicujoč na Zakon o političnih strankah pa posameznike prosi za posredovanje imena in priimka, naslova, datuma rojstva oz. EMŠO. 
Menite, da gre za prikrito hkratno zbiranje dveh enoličnih identifikatorjev (EMŠO in davčna številka) in sprašujete, če gre za zakonito obdelavo osebnih podatkov. 
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašo vlogo.
 
IP uvodoma poudarja, da lahko podaja nezavezujoča mnenja in pojasnila, ne sme pa izven konkretnih inšpekcijskih postopkov preverjati primernosti pravne podlage ali namenov oziroma obsega obdelave osebnih podatkov v konkretnem primeru. Presojo o ustreznosti obdelave lahko izvede le v okviru konkretnega inšpekcijskega ali upravnega postopka.
 
Obdelava osebnih podatkov je na podlagi člena 6(1) Splošne uredbe o varstvu osebnih podatkov zakonita le in kolikor je izpolnjen vsaj eden od naslednjih pogojev:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

Točka (f) prvega pododstavka se ne uporablja za obdelavo s strani javnih organov pri opravljanju njihovih nalog.
 
V skladu s prvim odstavkom 22. člena Zakona o političnih strankah (Uradni list RS, št. 100/05 – uradno prečiščeno besedilo, 103/07, 99/13 in 46/14, v nadaljevanju ZPoIS) prispevki posamezne fizične osebe v letu, za katerega se dela letno poročilo stranke, ne smejo v skupnem znesku presegati zneska, ki je določen na podlagi zakona, ki ureja davčni postopek, glede obveznosti nakazovanja plačil in prejemkov na transakcijske račune, sicer mora stranka, skladno s Pravilnikom o vsebini in načinu predložitve letnega poročila političnih strank (Uradni list RS, št. 50/14), izdanim na podlagi petega odstavka 24. člena ZPolS, v letno poročilo navesti ime in priimek fizične osebe, naslov ter višino skupnega letnega zneska, ki ga je fizična oseba prispevala stranki. Izpolnitev te zakonske obveznosti, ki velja za upravljavca, stranki nalaga obdelavo potrebnih podatkov posameznika, na podlagi katerih lahko dokazljivo spremlja in izračuna skupni znesek prispevkov posamezne fizične osebe v letu in kot kaže, se je v konkretnem primeru stranka dodatno odločila zgolj za davčno številko, ki jo je treba navesti pri referenci plačila v sklic. Davčna številka je ustrezen, relevanten podatek, omejen na to, kar je potrebno za namen (izračun višine skupnega letnega prispevka posameznika stranki), za katerega se obdeluje.
 
Fizična oseba je pri prispevanju prispevka politični stranki, poleg višine danega zneska stranki zaradi zagotavljanja zakonitosti finančnega poslovanja stranke, po prvem odstavku 22. člena ZPoIS, dolžna sporočiti tudi podatke o svojem imenu, priimku, datumu rojstva in naslovu. Pri posredovanju teh podatkov stranki gre torej za izpolnitev zakonske obveznosti, ki velja za fizične osebe. Podatek EMŠO, ki ga v konkretnem primeru politična stranka izbirno ali opcijsko zaproša (z »oziroma«) od posameznikov, med ostalim vsebuje podatek o datumu rojstva. Posamezniki se o posredovanju podatka EMŠO, namesto datuma rojstva za izpolnitev njihove zakonske obveznosti, zatorej lahko povsem prostovoljno odločajo in imajo pri tem resnično izbiro. Poleg tega ni znano, ali stranka v svoje evidence v vsakem primeru (torej tudi, če ji posameznik posreduje podatek EMŠO) ne zapiše zgolj datuma rojstva.  
 
Že sama narava prispevkov je prostovoljna in se zanje posamezniki povsem svobodno odločajo in pri tem imajo resnično izbiro, če pa so ob tem svojem prostovoljnem delovanju o obdelavi osebnih podatkov še ustrezno informirani, je za obdelavo ostalih osebnih podatkov, ki niso nikogaršnja zakonska obveznost, najverjetneje izpolnjen prvi pogoj iz točke a) člena 6 Splošne uredbe, ni pa izključeno, da še kakšen od ostalih možnih. 
 
