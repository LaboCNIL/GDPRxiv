

Preverjanje PCT pogoja pri rednih obiskovalcih
+
-


Datum: 19.11.2021
Številka: 07121-1/2021/2301

Kategorije: Zdravstveni osebni podatki, Privolitev
                        Informacijski pooblaščenec (v nadaljevanju IP) je dne 11. 11. 2021 prejel vaš elektronski dopis, v katerem IP prosite za pojasnilo glede preverjanja pogojev PCT pri obiskovalcih oz. uporabnikih vaših storitev. V vašem dopisu se sklicujete tudi na naše objavljene smernice glede preverjanja pogojev PCT.
 
Pojasnjujete, da imate v športni dvorani, kjer izvajate vašo storitev, večinoma redne udeležence ter glede na to, da gre za manjši kraj, vse osebno tudi poznate. Zanima vas, ali morate kljub temu vsakokratno preverjati pogoj PCT ter ali zadošča, če skupina predloži upravljavcu seznam z naslednjimi informacijami: ime in priimek; do katerega datuma je potrdilo o cepljenju/prebolelosti veljavno ter njihov podpis. Dodatno pojasnjujete, da bi točnost podatkov na seznamu preverili, hranil pa bi ga le upravljavec ter ga uporabljal izključno za ta namen. Zanima vas, ali je tovrstni način preverjanja skladen s predpisi ter sprejemljiv v primeru morebitnega inšpekcijskega nadzora?
                                                                                                                                                       
Dodatno vaš še zanima, ali lahko upravljavec hrani omenjene podatke, če uporabnik s tem soglaša?
 
***
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov[1] (v nadaljevanju ZVOP-1) ter 2. člena Zakona o informacijskem pooblaščencu[2] (v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 pa IP še opozarja, da je bilo mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
Uvodoma pojasnjujemo, da bi lahko konkretno presojo glede vašega vprašanja IP opravil zgolj v okviru inšpekcijskega ali drugega upravnega postopka. IP namreč ne sme in ne more prevzeti odgovornosti posameznih subjektov za njihovo poslovanje, podobno kot to velja za druge inšpekcijske organe. Iz tega razloga v nadaljevanju podajamo zgolj splošna pojasnila ter izpostavljamo relevantno pravno podlago ter pogoje, ki morajo biti izpolnjeni, da je določena obdelava osebnih podatkov zakonita. Konkretno presojo pa mora opraviti izključno upravljavec osebnih podatkov.
 
IP je že večkrat v svojih neobvezujočih mnenjih[3] ter o objavljenih smernicah glede preverjanja pogojev PCT[4], na katere se sklicujete v vašem vprašanju poudaril, da lahko obdelava osebnih podatkov (v izpostavljenem primeru zbiranje, beleženje, urejanje, strukturiranje, shranjevanje itd.) poteka le v kolikor ima upravljavec za to ustrezno in zakonito pravno podlago. Te so določene v členu 6(1) Splošne uredbe:
 

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito posameznika, na katerega se nanašajo osebni podatki, ali druge fizične osebe;
obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok (ta točka se ne uporablja za obdelavo s strani javnih organov pri opravljanju njihovih nalog).

 
Nadalje 9. člen Splošne uredbe govori o prepovedi obdelave občutljivih osebnih podatkov (znotraj katerega nedvomno sodijo tudi podatki v zvezi z zdravjem posameznika) ter navaja, da je obdelava kljub temu dovoljena, v kolikor bi posameznik, na katerega se nanašajo osebni podatki, dal izrecno privolitev v obdelavo navedenih osebnih podatkov za enega ali več določenih namenov, razen kadar bi pravo Unije ali pravo države članice določalo, da posameznik, na katerega se nanašajo osebni podatki, ne sme odstopiti od prepovedi (točka (a) drugega odstavka 9. člena Splošne uredbe).
 
IP ob tem najprej poudarja, da se mora posameznik, od katerega izvajalec določene storitve zahteva dokazilo o izpolnjevanju pogoja PCT, prostovoljno odločati o tem, s katerim dokazilom bo izkazoval izpolnjevanje pogojev PCT ter ali bo izpolnjevanje pogojev PCT izkazoval vsakokrat ali pa se bo prostovoljno, na bazi izrecne privolitve, pri upravljavcu vpisal na seznam glede izpolnjevanja pogojev ter se s tem izognil vsakokratnemu preverjanju. Tudi pri preverjanju dokazil je priporočljivo, da se upravljavec seznani le z najnujnejšimi podatki iz dokazil (npr. na koga se dokazilo nanaša, časovna veljavnost potrdila za prebolevnike, in za cepljene podatek o polni cepljenosti - odmerek 1/1 ali odmerek 2/2).
 
Ne glede na izpolnjevanje ustrezne in zakonite pravne podlage (ter morebitne pridobitve veljavne privolitve posameznika) pa mora biti tudi v vašem primeru posameznik obveščen o vseh vidikih obdelave osebnih podatkov kot to zahteva 13. člen Splošne uredbe ter obdelava osebnih podatkov ter obdelava potekati v skladu z vsemi temeljnimi načeli varstva osebnih podatkov (sorazmernosti ter s tem najmanjšega obsega podatkov, omejitve shranjevanja, namena in hrambe, odgovornosti itd.).
                                                           
Glede vašega vprašanja; ali je predviden način preverjanja izpolnjevanja pogojev PCT skladen s predpisi ter sprejemljiv v primeru morebitnega inšpekcijskega nadzora pa IP pojasnjuje, da se njegova pristojnost navezuje le na obdelavo osebnih podatkov glede česar ne more in ne sme presojati, ali je organizacija posameznega izvajalca storitve v zvezi s preverjanjem PCT pogojev ustrezna, kajti to je naloga pristojnih inšpekcij (praviloma Zdravstvenega inšpektorata RS). Predlagamo vam, da se v povezavi z vašim vprašanjem glede načina preverjanja pogojev PCT in njegove ustreznosti v povezavi z veljavnimi odloki, obrnete tudi na resorno ministrstvo (Ministrstvo za zdravje), ki je v konkretnem primeru pristojno za interpretacijo zadevnih odlokov.
           
V upanju, da smo vam bili v pomoč, vas lepo pozdravljamo.
 
 
Mojca Prelesnik, univ.dipl.prav.,                                                  
informacijska pooblaščenka
