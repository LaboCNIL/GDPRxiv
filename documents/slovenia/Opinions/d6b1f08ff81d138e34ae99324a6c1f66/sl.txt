

Videonadzor na domu
+
-


Datum: 09.02.2021
Številka: 07121-1/2021/207

Kategorije: Delovna razmerja, Video in avdio nadzor
                        Na e-naslov Informacijskega pooblaščenca (v nadaljevanju IP) ste posredovali e-sporočilo, v katerem navajate, da v imenu pravne osebe izvajate pomoč na domu in hodite v stanovanje fizične osebe, ki ima nameščeno kamero v prostoru, kjer se nahaja njegova dementna mama. Na vprašanje, zakaj imajo nameščeno kamero so vam pojasnili, da je to za nadzor mame. Navajate, da se v tem prostoru izvaja hranjenje gospe, včasih tudi nega gospe.
Zanima vas kaj pravi zakon in ali lahko dosežete, da se kamera umakne?
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma opozarja, da je pristojen le za tisti del pravice do zasebnosti, ki se nanaša na varstvo osebnih podatkov in ga ureja 38. člen Ustave Republike Slovenije (Uradni list RS, št. 33/91 s spremembami in dopolnitvami, v nadaljevanju: Ustava RS).
 
Pojasnjujemo, da v kolikor lastnik stanovanja snema zgolj prostore v svojem stanovanju, gre za t.i. obdelavo osebnih podatkov za osebno uporabo, družinsko življenje, oz. druge domače potrebe in  pravila Splošne uredbe oziroma ZVOP-1 ne pridejo v poštev. V tem primeru lastniku tudi ni treba izpolniti obveznosti, ki jih nalagata Splošna uredba in ZVOP-1, kot je objava obvestila o videonadzoru.
 
Ne glede na navedeno vas seznanjamo s tem, da so v primeru snemanja vas, ki na domu opravljate svoje delo na voljo druge oblike pravnega varstva. Snemanje brez vaše privolitve bi namreč lahko predstavljalo poseg v osebnostne pravice posameznika, ki jih lahko uveljavljate na civilnem sodišču. Pod določenimi pogoji bi lahko šlo morda tudi za kaznivo dejanje skladno s Kazenskim zakonikom (Uradni list RS, št. 50/12 – uradno prečiščeno besedilo, 6/16 – popr., 54/15, 38/16, 27/17 in 23/20, v nadaljevanju: KZ-1), npr. za kaznivo dejanje neupravičenega slikovnega snemanja po 138. členu KZ-1. Pregon za kaznivo dejanje se začne na predlog, ki ga  lahko vložite pri pristojnem okrožnem državnem tožilstvu ali na policijski postaji.
 
 
Lep pozdrav,
 
                                                                                   Mojca Prelesnik
                                                                                   informacijska pooblaščenka
 
 
 
Pripravila:
mag. Tanja SLAK
država nadzornica za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
 
