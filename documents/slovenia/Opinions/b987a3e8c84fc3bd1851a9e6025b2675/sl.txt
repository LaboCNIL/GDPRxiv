

Hramba rezultatov psihološkega testiranja za položajna delovna mesta
+
-


Datum: 24.02.2021
Številka: 07120-1/2021/73

Kategorije: Delovna razmerja, Zavarovanje osebnih podatkov, Pravne podlage
                        Pri Informacijskem pooblaščencu (IP) smo dne 15. 2. 2021 prejeli vaše zaprosilo za mnenje o tem (povzetek), ali bi lahko na podlagi privolitve ali brez nje hranili rezultate psihološkega testiranja kandidatov za položajna delovna mesta vsaj dve leti. V skladu z določbami Zakona o javnih uslužbencih Uradniški svet skrbi za izvajanje posebnih javnih natečajev za položajna delovna mesta v državni upravi. V ta namen sprejme tudi standarde strokovne usposobljenosti, na podlagi katerih se posameznega kandidata oceni, ali je za določeno delovno mesto primeren ali ne. Ker gre za vodstvena delovna mesta, se z novimi standardi uvaja tudi psihološko testiranje vodstvenega potenciala. Ker se kandidati prijavljajo večkrat oziroma za več delovnih mest, in ker bolj pogosto izvajanje testiranja strokovno ni utemeljeno, bi želeli, da se rezultati testiranja hranijo vsaj dve leti. Zanima vas tudi najprimernejši način hrambe. Sami imate v mislih hrambo le v papirni obliki. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji.
 
 
1. Po mnenju IP je lahko dopustno, da se rezultati psihološkega testiranja hranijo dve leti tudi brez privolitve kandidatov, če je to utemeljeno z vidika psihološke stroke ter z vidika zakonitega namena uporabe rezultatov v tem obdobju.
 
Praviloma se taki dokumenti iz izbirnih postopkov lahko hranijo toliko časa, dokler je mogoče uveljavljati pravice, ki izvirajo iz izbirnega postopka. To tudi pomeni, da se taki dokumenti lahko uporabljajo le za namene konkretnega izbirnega postopka. Za uporabo rezultatov v drugih izbirnih postopkih mora biti na voljo ustrezna pravna podlaga.
 
2. Kandidati morajo biti pravočasno in ustrezno obveščeni o vseh potrebnih informacijah glede obdelave rezultatov v skladu s 13. oziroma 14. členom Splošne uredbe o varstvu podatkov, kar vključuje tudi informacije o hrambi rezultatov in zakontemu namenu hrambe. 
 
3. Pri načinu hrambe je treba upoštevati, da gre za posebne kategorije osebnih podatkov, zaradi česar je treba za varnost podatkov še posebej dobro poskrbeti, na primer z doslednim zagotavljanjem notranje in zunanje sledljivosti obdelave, strogo omejenimi dostopnimi pravicami in pravilnim uničevanjem dokumentacije. Hramba v elektronski obliki sama po sebi ni prepovedana, pri posredovanju dokumentov po e-pošti v taki obliki, pa morajo biti dokumenti kriptirani.   
 
O b r a z l o ž i t e v:
 
Privolitev za dvoletno hrambo rezultatov ni nujna, če lahko kot upravljavec izkažete, da je zakoniti namen uporabe rezultatov možen in potreben tudi v tem obdobju. V vašem primeru je hramba lahko utemeljena na podlagi (b) točke 9. člena Splošne uredbe o varstvu podatkov v zvezi z delovnopravno zakonodajo. Hrambo podatkov na splošni ravni ureja (e) točka prvega odstavka 5. člena Splošne uredbe o varstvu podatkov. Načeloma dvoletna hramba ni pretirana – o tem gl. tudi smernice IP o varstvu osebnih podatkov v delovnih razmerjih (stran 33), ki so dostopne na naši spletni strani. Praviloma se taki dokumenti iz izbirnih postopkov lahko hranijo toliko časa, dokler je mogoče uveljavljati pravice, ki izvirajo iz izbirnega postopka. To tudi pomeni, da se taki dokumenti lahko uporabljajo le za namene konkretnega izbirnega postopka. Za uporabo rezultatov v drugih izbirnih postopkih mora biti na voljo katera izmed pravnih podlag v 9. členu Splošne uredbe o varstvu podatkov. Te v konkretnem primeru ne moremo presojati, ker imamo premalo informacij in ker je dokončna presoja možna le v morebitnem inšpekcijskem postopku.
 
Obvezno informiranje posameznikov urejata 13. in 14. člen Splošne uredbe o varstvu podatkov.
 
Vprašanja varnosti urejajo 32. člen Splošne uredbe o varstvu podatkov in 24. ter 14. člen ZVOP-1.
 
V zvezi s pravico do seznanitve z rezultati testa je IP že izdal mnenje št. 0712-326/2007/2 (leto 2007 pred veljavnostjo uredbe), ki je dostopno na naši spletni strani. S področja testiranja je tudi mnenje št. 0712-854/2007/2 (leto 2007 pred veljavnostjo uredbe).
 
Lepo vas pozdravljamo,
 
 
Pripravil:mag. Urban Brulc, univ. dipl. prav.
samostojni svetovalec IP
 
 
Mojca Prelesnik, univ. dipl. prav.informacijska pooblaščenka
 
 
