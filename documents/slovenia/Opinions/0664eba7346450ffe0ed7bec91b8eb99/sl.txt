

Zahteve zavarovalnice po OP ob zaključku rentnega zavarovanja
+
-


Datum: 15.02.2022
Številka: 07121-1/2022/165

Kategorije: Informiranje posameznika, Pogodbena obdelava podatkov, Zavarovalništvo
                        Informacijski pooblaščenec (v nadaljevanju: IP) je prejel vašo vlogo za mnenje o zahtevi zavarovalnice po zavarovalnem agentu ob izteku rentnega zavarovanja, ki vam je v telefonskem razgovoru predlagal, da v primeru odstopa od nadaljnjega zavarovanja posredujete po elektronski pošti izpolnjen obrazec zavarovalnice, kopijo bančne izkaznice s številko računa in kopijo osebne izkaznice. Z načinom posredovanja se niste strinjali, zato vam je posredoval naslov za poštno pošiljanje, ki pa se razlikuje od naslova zavarovalnice, ki je ves čas zavarovanja prejemala plačila z vašega računa. Menite, da se podatki zbirajo na sporen način in vas zanima, ali so postopki skladni z zakonodajo.
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašo vlogo.
 
Splošna uredba v členu 4 opredeljuje »upravljavca« kot fizično ali pravno osebo, javni organ, agencijo ali drugo telo, ki samo ali skupaj z drugimi določa namene in sredstva obdelave. Kadar namene in sredstva obdelave določa pravo Evropske unije (v nadaljevanju: EU) ali pravo države članice, se lahko upravljavec ali posebna merila za njegovo imenovanje odločijo s pravom EU ali pravom države članice. »Obdelovalec« pa pomeni fizično ali pravno osebo, javni organ, agencijo ali drugo telo, ki obdeluje osebne podatke v imenu upravljavca.
 
Zavarovalnica, ki obdeluje vaše osebne podatke za izvajanje pogodbe o rentnem zavarovanju in je ves čas zavarovanja prejemala plačila z vašega računa, je tako upravljavec vaših osebnih podatkov, ki določa namene in sredstva obdelav osebnih podatkov, medtem ko je zavarovalni zastopnik ali posrednik oziroma t.i. distributer zavarovalnice (kot to izhaja iz obrazca zavarovalnice, ki vam je bil predložen v izpolnitev), ki za njo opravlja zavarovalne posle ali t.i. distribucijo zavarovanj, ki po določbah Direktive o distribuciji zavarovalnih produktov (IDD) pomeni vsako svetovanje v zvezi z zavarovanji, sklepanje zavarovanj, pomoč pri zahtevkih za izplačilo odškodnine ali zavarovalnine ter pomoč pri zagotavljanju informacij o zavarovanjih, pa je z vidika Splošne uredbe obdelovalec, če obdeluje vaše osebne podatke v imenu in zatorej po navodilih upravljavca.
 
Zavarovalnica kot upravljavec osebnih podatkov ima dolžnost, da s svojimi obdelovalci sklene pogodbo ali drug interni akt, skladno z zahtevami člena 28 Splošne uredbe, namen katere je jasnost razmerij z vidika obsega nudenih storitev, zagotovitev ustrezne varnosti pri obdelavi osebnih podatkov in natančna razmejitev odgovornosti na način, da upravljavec v vsakem primeru ohrani nadzor nad osebnimi podatki. Obdelovalec in katerakoli oseba, ki deluje pod vodstvom upravljavca ter ima dostop do osebnih podatkov, teh podatkov ne sme obdelovati brez navodil upravljavca, razen če to od njega zahteva pravo Unije ali pravo države članice, kot je to določeno s členom 29 in določbo 32(4) Splošne uredbe. Upravljavec se lahko sam odloča, katere konkretne obdelovalce bo za izvajanje (posamičnih delov) storitev  najel, vkolikor ti zagotavljajo zadostna jamstva za izvedbo ustreznih tehničnih in organizacijskih ukrepov, da so izpolnjene zahteve iz Splošne uredbe in je zagotovljeno varstvo pravic posameznika, na katerega se nanašajo obdelovani podatki, pri čemer v skladu s prvim odstavkom člena 13 ali 14 Splošne uredbe posameznika upravljavec o tem ni dolžan obveščati poimensko, zadošča namreč že navedba kategorij uporabnikov osebnih podatkov, v katero določeni obdelovalec sodi. Lahko pa posameznik od upravljavca zahteva, da mu na podlagi člena 15 Splošne uredbe (med ostalim) posreduje informacije o uporabnikih, ki so jim bili ali jim bodo razkriti osebni podatki, pri čemer se posameznik opredeli, ali želi prejeti informacijo o konkretnih uporabnikih, ali zgolj kategorijah uporabnikov. Na podlagi zahteve o konkretnih uporabnikih, katerim so bili posredovani vaši osebni podatki iz konkretne pogodbe o rentnem zavarovanju (iz člena 15 Splošne uredbe) in zahteve po zagotovitvi informacij o obdelavi osebnih podatkov (iz člena 13 Splošne uredbe), bi šele bilo možno presojati, ali je zavarovalni agent, ki je z vami  opravil telefonski razgovor kredibilen in pooblaščen v imenu zavarovalnice zbirati od vas, katere vrste osebnih podatkov za katere namene obdelav zavarovalnice in na kateri pravni podlagi, s kakšnim obdobjem hrambe in kakšne pravice v zvezi s temi osebnimi podatki pri zavarovalnici imate oziroma kakšne so morebitne posledice, če se taki podatki ne zagotovijo (npr. če jih ne želite zaupati v zahtevanem obsegu in na predlagan način, v obliki kopij ali na naslov, kot vam je bil določen).
 
Več informacij glede kopiranja osebnih dokumentov je zbranih na IP naslovu https://www.ip-rs.si/varstvo-osebnih-podatkov/in%C5%A1pekcijski-nadzor/najbolj-pogoste-kr%C5%A1itve/kopiranje-osebnih-dokumentov-in-prepisovanje-podatkov-iz-osebnih-dokumentov, glede upravičenosti zahtev po kopijah osebnih dokumentov pa je IP že izdal več mnenj, med ostalim mnenje na IP naslovu  https://www.ip-rs.si/mnenja-gdpr/6048a38d3812b, na katerega vas napotujemo. Pri posredovanju kopij osebnih dokumentov je prav, da ste previdni in jih posredujete preko spleta le, kadar je na voljo varna spletna povezava (kodiranje SSL), preko ostalih telekomunikacijskih omrežij pa z uporabo varnostnih metod za varne prenose podatkov, katerih praviloma ni dolžan zagotoviti prejemnik, pač pa pošiljatelj sporočila z vsebovanimi osebnimi podatki.
 
Sicer pa je z določbami IDD predpisan način ravnanja vseh distributerjev zavarovalnih produktov – njihova obveznost je, da zmeraj ravnajo odkrito, pošteno in profesionalno, v skladu z najboljšimi interesi strank. Vse informacije, ki jih distributerji dajejo strankam ali potencialnim strankam, morajo biti poštene, jasne in nezavajajoče. Če menite, da vam distributer zavarovalnice takih informacij ni podal, se lahko obrnete neposredno na zavarovalnico ali na nadzorni organ izvajanja distribucije zavarovalnih produktov. Nadzor nad izvajanjem dejavnosti zavarovalnega zastopanja ali zavarovalnega posredovanja oziroma distribucije zavarovalnih produktov po predpisanih postopkih iz določb Zakona o zavarovalništvu (Uradni list RS, št. 93/15, 9/19 in 102/20) opravlja Agencija za zavarovalni nadzor. Podrobne informacije o tem, kako lahko preverite osebo, ki vam ponuja storitve zavarovanj (tudi obravnavane) pa boste našli v priročniku za potrošnike na spletnih straneh agencije na naslovu https://www.a-zn.si/wp-content/uploads/brosura-idd_26.pdf. V javno objavljenih registrih (www.a-zn.si) lahko preverite, ali ima oseba, s katero ste v stiku, in družba, v imenu katere deluje, ustrezno dovoljenje agencije za opravljanje poslov oziroma dejavnosti zavarovalnega zastopanja oziroma posredovanja. Na spletnih straneh zavarovalnice pri kateri se vam izteka rentno zavarovanje pa lahko najdete tudi iskalnik po registru distributerjev zavarovalnih produktov oziroma zavarovalno zastopniških družb, zavarovalnih zastopnikov, bank in zastopnikov dopolnilnih zavarovanj, ki za njo opravljajo posle zavarovalnega zastopanja. Če želite vaši zavarovalnici podati obvestilo ali jo seznaniti o morebitni nepravilnosti ali kršitvi, ki ste jo zaznali v zvezi z distribucijo zavarovalnega produkta ali pa ji želite podati pritožbo v zvezi z ravnanji, vezanimi na distribucijo zavarovalnega primera ali ji prijaviti svoj primer, lahko to storite po elektronski pošti, katere naslov boste našli na spletnih straneh zavarovalnice pod naslovom »distribucija zavarovalnih produktov« in je isti kontaktnemu naslovu zavarovalnice za informacije o obdelavi osebnih podatkov. 
 
Informacijski pooblaščenec:
Mojca Prelesnik, univ. dipl. prav.,
informacijska pooblaščenka
