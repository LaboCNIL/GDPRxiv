

Videonadzor vhoda v stanovanje v večstanovanjski stavbi
+
-


Datum: 05.02.2021
Številka: 07121-1/2021/216

Kategorije: Stanovanjsko in nepremičninsko pravo, Video in avdio nadzor
                        Informacijski pooblaščenec RS (v nadaljevanju IP) prejel vaše zaprosilo za mnenje. Navajate, da živite v lastnem pritličnem stanovanju v večstanovanjski stavbi. Dostop do svojega stanovanja imate čez vhodni atrij, ki je še v lasti občine (postopek pridobitve lastništva je v teku). Zaradi tatvine v preteklosti želite namestiti videonadzorno kamero nad lastnim vhodom. V zvezi z vzpostavitvijo videonadzora imate več vprašanj (v vsebini). 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem. IP v okviru neobvezujočega mnenja ne more ugotavljati ali potrjevati skladnosti posameznih dokumentov s področja varstva osebnih podatkov ali presojati zakonitosti konkretnih obdelav osebnih podatkov. Slednje lahko stori le v ustreznem inšpekcijskem ali drugem upravnem postopku.
 
 

 Ali smete montirati kamero tako, da snema le vaš vhod? 

 
Pravila varstva osebnih podatkov se ne uporabljajo za obdelavo osebnih podatkov s strani fizične osebe med potekom popolnoma osebne ali domače dejavnosti (člen 2(2)(c) Splošne uredbe). Za tak primer bi lahko šlo v situaciji, ko kamera snema izključno zasebno površino in se pri tem zagotovi, da druge osebe v večstanovanjski stavbi (obiskovalci in stanovalci) niso posneti, razen če so vaši obiskovalci (praviloma tako, da je kamera nameščena znotraj stanovanja in ne snema ven iz stanovanja).
 
Kolikor pa se s snemanjem vrat v stanovanje v večstanovanjski stavbi zajame tudi del prehoda ali hodnika, ki je v uporabi drugih stanovalcev in obiskovalcev, je v večstanovanjskih stavbah za namestitev tovrstne videonadzorne kamere treba zagotoviti pogoje za namestitev videonadzornega sistema v večstanovanjskih stavbah. V zvezi s tem opozarjamo zlasti, da je namestitev kamere in uporaba posnetkov dopustna le, kadar je to potrebno za varnost ljudi in premoženja. Za namestitev sistema je treba zagotoviti vsaj 70 odstotno soglasje vseh lastnikov v večstanovanjski stavbi in na vidno mesto izobesiti obvestilo v skladu s 74. členom ZVOP-1 (ki vsebuje navedbo, da se izvaja videonadzor; naziv osebe, ki ga izvaja; telefonsko številko za pridobitev informacije, kje in koliko časa se shranjujejo posnetki iz videonadzornega sistema). Videonadzor pa se ne sme izvajati tako, da bi snemal vhode v druga stanovanja, vhod v hišniško stanovanje ali delavnico za hišnika. Več v zvezi s pogoji za vzpostavitev videonadzora v podobni situaciji, je IP opisal tudi v mnenju Videonadzor vhoda v stanovanje v večstanovanjski stavbi št. 07121-1/2020/1188 z dne 6.07.2020.
 

 Koga morate zaprositi za dovoljenje oz. soglasje za namestitev kamere (občino, sosede...) oziroma ali je dovolj, da ob montaži kamere obesite na vidno mesto obvestilo, da je stanovanje pod videonadzorom?

 
Treba je ločiti lastniško-pravne obveznosti (za postavitev kamere kot objekta na tuji stvari ali zemljišču) od obveznosti zagotavljanja varstva zasebnosti in osebnih podatkov, ki smo jih opisali zgoraj. Če je mesto, kjer želite namestiti videonadzorno kamero, v lasti tretje osebe (npr. občina) ali gre za skupno lastnino z drugimi etažnimi lastniki, je za samo postavitev kamere treba zagotoviti ustrezno soglasje lastnika/ov. Če kamero postavite na svojem zemljišču ali objektu, soglasje za namen same postavitve kamere ni potrebno. Treba pa je v vsakem primeru (kolikor se v večstanovanjski stavbi snema skupne dele stavbe), zagotoviti soglasje 70 odstotkov solastnikov, za zadostitev zahtevam iz 76. člena ZVOP-1, ki je v prvi vrsti namenjena zagotavljanju varstva zasebnosti in osebnih podatkov.
 

 Kdo pregleda pogled kamere in potrdi, da je pravilno usmerjena? Ali lahko dobite tudi potrdilo o pravilni usmerjenosti kamere? Ali je potrebno kakšno obdobno preverjanje pravilnosti snemanja in kdo to izvaja?.

 
V primerih, ko bi posameznik snemal vhod v svoje stanovanje se praviloma ne zahteva obveznega prehodnega preverjanja ali odobritve videonadzornega sistema pred njegovo uvedbo. Prav tako se praviloma ne zahteva obvezno obdobno preverjanje zakonitosti in pravilnosti izvajanja videonadzora. Tovrstne obveznosti obstajajo, ko obdelava osebnih podatkov predstavlja veliko tveganje za pravice in svoboščine posameznikov – npr. snemanje velikega števila posameznikov na javnem kraju; njihovo redno in sistematično spremljanje; obsežno snemanje oseb kjer se kaže njihovo zdravstveno stanje, politična ali verska pripadnost, spolna usmerjenost, ipd. V tovrstnih primerih je obvezna izvedba ocene učinkov pred uvedbo videonadzora, saj so tveganja za osebe na posnetkih večja (v primeru izgube, nezakonitega razkritja, ipd.); več o oceni učinkov najdete na spletni strani IP.
 
Kljub temu, da se v običajnih okoliščinah snemanja vhoda v svoje stanovanje ocena učinnkov ne zahteva, predlagamo, da se pred namestitvijo kamere ali zbiranjem soglasij, predhodno posvetujete z upravnikom vaše večstanovanjske stavbe (če ga imate), saj tudi za zmanjšanje varnostnih tveganj tatvine, vloma, vandalizma, ipd. običajno učinkovitejši celovit pristop k zagotavljanju varnosti večstanovanjske stavbe (torej vstopov/izstopov ter skupnih delov celotne stavbe in v kombinaciji z drugimi varnostnimi mehanizmi). Če za tovrsten pristop ni zadostnega razumevanja med stanovalci, pa se lahko za izvajanje videonadzora nad vašim stanovanjem posvetujete tudi s podjetjem, ki izvaja zasebno varovanje.
 
 
Upamo, da smo vam s svojimi pojasnili uspeli pomagati.
 
Lep pozdrav,
 
 
Mojca Prelesnik, univ. dipl. prav.
informacijska pooblaščenka
 
Pripravil:
Anže Novak
Svetovalec Pooblaščenca za preventivo
 
