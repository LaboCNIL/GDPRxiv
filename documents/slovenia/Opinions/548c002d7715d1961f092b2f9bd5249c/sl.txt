

Dopustnost snemanja
+
-


Datum: 16.04.2020
Številka: 07121-1/2020/637

Kategorije: Policijski postopki, Pravne podlage, Video in avdio nadzor
                        Informacijski pooblaščenec (v nadaljevanju IP) je po e-pošti prejel vaše vprašanje glede uporabe videonadzora. Sprašujete, ali lahko kamera snema v gostinskem obratu, kje se lahko snema in ali se lahko videoposnetki izročijo policiji. ***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.Glede videonadzora še vedno veljajo določila ZVOP-1, ne glede na sprejetje Splošne uredbe. Relevantni so 74. – 77. člen, vendar ZVOP-1 eksplicitno ureja poleg splošnih določb (74. člen) le videonadzor dostopov v uradne službene oziroma poslovne prostore (75. člen), videonadzor v večstanovanjskih stavbah (76. člen) ter videonadzor delovnih prostorov (77. člen). Za vse druge oblike videonadzora mora imeti upravljavec osebnih podatkov (v vašem primeru gostinski obrat) primerno pravno podlago skladno s 6. členom Splošne uredbe. Več o tem si lahko preberete v že izdanih mnenjih IP, npr. v mnenju št. 07121-1/2020/370 z dne 17.3.2020, na temo videonadzora delovnih prostorov (vključno s tem, kje se ne sme snemati) pa npr. v mnenjih št. 0712-1/2019/2630 z dne 19.11.2019 in št. 0712-1/2019/962 z dne 3.5.2019.Opozarjamo, da v kolikor je bil videonadzor uveden npr. zaradi varovanja ljudi oz. premoženja, jih lahko upravljavec pregleduje oz. uporabi zgolj iz namenov, iz katerih je bil videonadzor uveden.  Samo posredovanje videoposnetkov policijski postaji še ne pomeni neupravičene obdelave osebnih podatkov, saj lahko za tako posredovanje obstaja zakonska pravna podlaga, npr. 113. ali 115. člen Zakona o nalogah in pooblastilih policije (Uradni list RS, št. 15/13, 23/15 – popr., 10/17, 46/19 – odl. US in 47/19) ali 148. člen Zakona o kazenskem postopku (Uradni list RS, št. 32/12 – uradno prečiščeno besedilo, 47/13, 87/14, 8/16 – odl. US, 64/16 – odl. US, 65/16 – odl. US, 66/17 – ORZKP153,154 in 22/19). Ob tem pripominjamo, da IP ni pristojen za preverjanje zakonitosti pridobivanja in uporabe takšnega posnetka oz. dokaza v postopku, ki ga vodi policija. Tudi na to temo si lahko preberete stališče IP v že izdanih mnenjih npr. št. 07121-1/2020/428 z dne 29.3.2020 ali št. 0712-1/2019/1777 z dne 30.7.2019.Več informacij o vzpostavitvi videonadzora je dostopnih tudi na spletni strani IP: https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora/ oziroma v Smernicah glede izvajanja videonadzora, dostopne na https://www.ip-rs.si/fileadmin/user_upload/Pdf/smernice/Smernice_o_videonadzoru_web.pdf.V kolikor na podlagi zgornjih usmeritev menite, da je videonadzor nezakonit, lahko podate prijavo na IP (podana je lahko tudi anonimno). Pomagate si lahko z obrazcem »Prijava kršitve varstva osebnih podatkov«, ki je objavljen na spletni strani IP, na https://www.ip-rs.si/obrazci/varstvo-osebnih-podatkov/.V upanju, da so vam naša napotila bila v pomoč, vas lepo pozdravljamo.Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                              Barbara Pirš, univ.dipl.prav.,Svetovalka Pooblaščenca za preventivo                                   
