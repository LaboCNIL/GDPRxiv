

Pridobitev podatkov o stanju na bančnem računu po smrti pokojnika
+
-


Datum: 01.03.2022
Številka: 07121-1/2022/230

Kategorije: OP umrlih, Bančništvo
                        Pri Informacijskem pooblaščencu (IP) smo dne 22. 2. 2022 prejeli vaše vprašanje o tem, ali ste, kot edina dedinja po že izdanem sklepu sodišča, upravičeni od banke pridobiti podatke o stanju na transakcijskem računu vaše pokojne mame. Zanima vas tudi, ali in zakaj ne morete razpolagati z računom (dvig, zaprtje računa) le zato, ker so bili v času po sodnem postopku še prilivi. Omenjate tudi, da se pritožujete zoper zavrnitev vašega zaprosila. Banka naj bi namreč ustno zavrnila vaše zaprosilo, ker na račun še prihajajo sredstva iz tujine (tuja invalidnina za očeta, ki še živi, ker je bilo tako dogovorjeno z mamo).
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. 
 
 
Po mnenju IP načeloma ni ovir, da se pokojnikov zakoniti dedič (ki ima ta status celo priznan s pravnomočno sodno odločitvijo) seznani s stanjem na transakcijskem računu pokojnika, če seveda ustrezno izkaže neposredno osebno in na predpise oprto korist (pravni interes) in če pokojnik predhodno pri banki ni podal prepovedi razkritja informacij. Vpogled v stanje z namenom odločanja o usodi računa ter z namenom ureditve pravnih razmerij s tujim izplačevalcem ter s preživelim zakoncem pokojnika, načeloma lahko kaže na utemeljen pravni interes. Prav tako načeloma ni videti očitnih razlogov, zakaj bi bilo zaradi kasnejših prilivov kaj drugače. 
 
Pojasnjujemo še, da v primeru ustne ali pisne zavrnitve zaprosila, po trenutni zakonodaji IP žal ni pristojen za vodenje pritožbenega ali inšpekcijskega postopka. Izjema velja le za uveljavljanje pravice do seznanitve z zdravstveno dokumentacijo umrlega. 
 
IP ni pristojen za svetovanje ali presojanje vaših pravic v zvezi z razpolaganjem z bančnim računom in sredstvi na njem. 
  
O b r a z l o ž i t e v:
 
Podlaga za seznanitev je v konkretnem primeru lahko drugi odstavek 23. člena ZVOP-1. Ta določa, da upravljavec osebnih podatkov podatke o umrlem posamezniku posreduje osebi, ki je po zakonu, ki ureja dedovanje, njegov zakoniti dedič prvega ali drugega dednega reda, če za uporabo osebnih podatkov izkaže pravni interes, umrli posameznik pa ni pisno prepovedal posredovanja teh osebnih podatkov. O tem je IP že izdal več mnenj, ki so dostopna na spletni strani IP, in sicer v iskalniku po mnenjih, kategorija »vpogled v OP umrlih«.  
 
Priporočamo vam, da se na banko ponovno obrnete še zaprosilom v pisni obliki, v katerem konkretno obrazložite vaš pravni interes, ki ga imate v mislih. Ne moremo pa v konkretnih zadevah vnaprej presojati, ali je dejansko podan pravni interes (ker ne nastopamo v vlogi upravljavca in ker nimamo na voljo vseh relevantnih informacij), pač pa lahko le na splošno ocenimo, da v vašem primeru ni videti očitnih ovir, da ne bi mogli izkazati pravnega interesa kot ga zahteva omenjena določba ZVOP-1.
 
Če upravljavec zahtevo upravičenca po 23. členu ZVOP-1 zavrne, v zakonu ni predvidena možnost vložitve pritožbe, hkrati pa tudi ne gre za prekršek. 
 
Glede razpolaganja s sredstvi na bančnem računu ali glede drugih bančnih poslov in opravil nismo pristojni za svetovanje, ker ne gre za problematiko varstva osebnih podatkov.
 
Lepo vas pozdravljamo,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
