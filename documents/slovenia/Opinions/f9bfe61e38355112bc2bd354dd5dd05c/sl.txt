

Videonadzor
+
-


Datum: 11.05.2021
Številka: 07121-1/2021/900

Kategorije: Sodni postopki, Video in avdio nadzor
                        Informacijski pooblaščenec (v nadaljevanju IP) je po elektronski pošti prejel vaše zaprosilo za mnenje. Navajate, da boste postavili več kamer za videonadzor hiše, dvorišča in vrta. Kamere bodo snemale vašo lastnino, podatki pa se bodo shranjevali. Zaradi lastnosti kamere sicer obstaja teoretična možnost, da bi lahko snemali tudi sosedovo nepremičnino. Zanima vas, ali morate objaviti obvestilo o izvajanju videonadzora in ali se lahko posnetki kamer uporabijo kot dokazni material v sodnem postopku, če ni obvestila o videonadzoru.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma pojasnjuje, da izven postopka inšpekcijskega nadzora ne more podati konkretnih ocen o tem, ali upravljavec izpolnjuje pogoje za uvedbo in izvajanje videonadzora, niti se ne more opredeljevati glede konkretnih lokacij oziroma točk, kjer bi se videonadzor izvajal, zato vam na podlagi vašega zaprosila za mnenje v nadaljevanju posredujemo le nekaj splošnih pojasnil v zvezi z izvajanjem videonadzora.
 
Za videonadzor se v najširšem smislu šteje uporaba video kamer za sistematično snemanje, prenos in shranjevanje žive slike z ene lokacije na drugo, prav tako pa tudi vse rešitve, ki zajemajo zgolj prenos žive slike brez snemanja (t.i. podaljšano oko).
 
Splošna uredba o varstvu podatkov v točki (c) člena 2(1) določa, da se njene določbe ne uporabljajo za obdelavo osebnih podatkov, s strani fizične osebe med potekom popolnoma osebne ali domače dejavnosti. Videonadzor, ki ga posameznik izvaja s svoje zasebne lastnine, na način, da zajame izključno svojo zasebno last, bi lahko štel kot obdelava osebnih podatkov za osebno oziroma domačo dejavnost. V primeru izvajanja popolnoma osebne oziroma domače dejavnosti izvajalcu videonadzora ni potrebno izpolnjevati obveznosti, ki jih upravljavcem osebnih podatkov sicer nalagata Splošna uredba o varstvu podatkov in ZVOP-1, kot na primer obstoj ustrezne pravne podlage in objava obvestila o videonadzoru.
 
O izjemi od uporabe določb prepisov s področja varstva osebnih podatkov iz točke (c) člena 2(1) Splošne uredbe o varstvu podatkov ne bi mogli govoriti, v primerih, ko videonadzor zajame tudi javne površine in/ali prostor, ki ni v lasti posameznika, ki izvaja videonadzor. V takšnih primerih mora izvajalec videonadzora zagotavljati skladnost z vsemi relevantnimi določbami Splošne uredbe o varstvu podatkov in ZVOP-1. Za vsako obdelavo je bistven obstoj zakonite in ustrezne pravne podlage za obdelavo osebnih podatkov za določen namen. Namreč tudi v kolikor bi posameznik objavil obvestilo o izvajanju videonadzora pri čemer ne bi imel zakonite in ustrezne pravne podlage za njegovo izvajanje, takšna obdelava osebnih podatkov ne bi bila zakonita.
 
Splošna uredba o varstvu podatkov sicer ne vsebuje posebnih določil glede videonadzora, potrebno pa je upoštevati, da je skladno s členom 6(1) Splošne uredbe o varstvu podatkov obdelava zakonita le in kolikor je izpolnjen vsaj eden od naslednjih pogojev:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
Pravna podlaga za izvajanje videonadzora v zasebnem sektorju bo praviloma podana v točki (f) člena 6(1) Splošne uredbe o varstvu podatkov, seveda pa morajo biti za njeno uporaba izpolnjeni vsi pogoji kot jih zahteva Splošna uredba o varstvu podatkov – tj. da so nameni za katere si prizadeva upravljavec dopustni in zakoniti, da je obdelava glede na namene potrebna in sorazmerna ter da pravice in svoboščine posameznika, na katerega se nanašajo osebni podatki, ne prevladajo nad nameni obdelave. IP na tem mestu dodaja, da se lahko osebni podatki obdelujejo le skladno z načeli v zvezi z obdelavo osebnih podatkov iz člena 5 Splošne uredbe o varstvu podatkov, upravljavec pa je tisti, ki je odgovoren za skladnost s temi načeli in mora biti to skladnost tudi zmožen dokazati.
 
Kadar se osebni podatki v zvezi s posameznikom, na katerega se nanašajo osebni podatki, pridobivajo od tega posameznika, mora upravljavec zadevnemu posamezniku takrat, ko pridobi osebne podatke, zagotoviti informacije, ki so navedene v členu 13 Splošne uredbe o varstvu podatkov. Posebej velja opozoriti, da mora biti, v primeru sklicevanja na pravno podlago iz točke (f) člena 6(1) Splošne uredbe o varstvu podatkov, v obvestilu posamezniku tudi utemeljitev prevladujočega zakonitega interesa (točka (d) člena 13).
 
O izjemi iz točke (c) člena 2(1) Splošne uredbe o varstvu podatkov prav tako ne bi mogli govoriti, v kolikor bi nastale posnetke uporabili za namen dokazovanja v sodnem postopku. Z drugimi besedami, za takšno obdelavo, bi se uporabljale določbe predpisov s področja varstva osebnih podatkov. Z vidika predpisov s področja varstva osebnih podatkov bi lahko pravno podlago za posredovanje posnetka sodišču za namen dokazovanja v sodnem postopku predstavljala (tudi) točka (f) člena 6(1) Splošne uredbe o varstvu podatkov, v kolikor bi posameznik pri tem zasledoval zakoniti interes. Splošna uredba o varstvu podatkov v točki (f) člena 9(2) dopušča tudi obdelavo posebnih vrst osebnih podatkov, kadar je le-ta potrebna za uveljavljanje, izvajanje ali obrambo pravnih zahtevkov. Ob tem je potrebno dodati, da čeprav bi z vidika predpisov s področja varstva osebnih podatkov obstajala pravna podlaga za posredovanje nekega dokaza oziroma osebnih podatkov sodišču za namen uveljavljanja, izvajanja ali obrambe pravnih zahtevkov, to še ne pomeni, da bo sodišče tak dokaz v konkretnem sodnem postopku tudi izvedlo oziroma upoštevalo. O zakonitosti predloženih dokazov v sodnih postopkih presojajo sodišča po predpisih, ki urejajo pravila konkretnega sodnega postopka.
 
Lep pozdrav,
 
                                                                                   Mojca Prelesnik,
                                                                                   informacijska pooblaščenka
 
Žiga Veber,
državni nadzornik
za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
 
