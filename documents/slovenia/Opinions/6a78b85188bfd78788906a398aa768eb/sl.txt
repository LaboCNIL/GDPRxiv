

Obdelava OP za osebo pod skrbništvom
+
-


Datum: 20.05.2021
Številka: 07121-1/2021/960

Kategorije: Postopki na centrih za socialno delo
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem navajate, da je vaša hči doživela prometno nesrečo, katere posledice so hude poškodbe glave in hrbtenice. Mnenje lečečih zdravnikov je, da je v vegetativnem stanju in izboljšav ne pričakujejo. Od nesreče naprej leži v bolnici. Začasno skrbništvo je bilo dodeljeno njenemu partnerju, vendar se za skrbništvo poteguje tudi njena starejša hči iz prvega zakona. Tekom postopka, ki teče pred sodiščem, ste bili seznanjeni o podrobnostih njenega zdravstvenega stanja, saj je CSD ves čas pridobival informacije o njenem stanju od bolnice. Tudi zdravniki so zapisali, da vse svojce obveščajo skromno, CSD pa ima  celo več informacij kot sam začasni skrbnik. Zanima vas, ali lahko CSD, ki vodi postopek, pridobiva od bolnice natančne podatke in diagnoze vaše hčere, ki ji je vzeta opravilna sposobnost? Ali lahko bolnica v tem primeru podrobno opiše, zapiše diagnoze ter predloži določeno dokumentacijo, do katere nima dostopa niti začasni skrbnik? Ali lahko CSD zaprosi  bolnico  za oceno, če začasni skrbnik opravlja naloge, ki mu jih je s sklepom dodelilo Okrajno sodišče? Ali lahko CSD pozove bolnico k podaji mnenja, kdo bi po njihovi oceni bil bolj primeren skrbnik? Ali ima CSD pravico, da bolnico poziva k podaji informacije, kateri svojci in kolikokrat se zanimajo za zdravstveno stanje pacientke, ki se jo postavlja pod skrbništvo? Ali ima CSD pravico od bolnice pridobiti natančne informacije, kdaj bo zdravljenje zaključeno, kdaj bo primeren čas za namestitev v drugo ustanovo in za upokojitev? Ali je CSD pooblaščen, da od začasnega skrbnika zahteva vso dokumentacijo, ki se nanaša npr. na zahtevek za dodatek za pomoč in  postrežbo, kjer so zopet zdravstveni podatki (medicinska dokumentacija) varovanke/pacientke in ne zgolj potrdilo o oddaji zahtevka?
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. Ob tem IP poudarja, da izven postopka inšpekcijskega nadzora zakonitosti obdelave osebnih podatkov ne more presojati.
 
Upravljavci osebnih podatkov (v tem primeru CSD) morajo imeti za obdelavo osebnih podatkov ustrezno pravno podlago in za obdelavo osebnih podatkov s strani CSD mora biti na podlagi točke (c) člena 6(1) Splošne uredbe podana pravna podlaga v zakonu ali pa če je to na podlagi točke (e) člena 6(1) potrebno za opravljanje naloge v javnem interesu ali pri izvajanju javne oblasti, dodeljene upravljavcu.
 
Pravna podlaga za obdelavo osebnih podatkov v zadevah o skrbništvu je podana v Družinskem zakoniku (Uradni list RS, št. 15/17, 21/18 – ZNOrg, 22/19 in 67/19 – ZMatR-C, v nadaljevanju: DZ), ki v osmem delu ureja področje skrbništva in pooblastila CSD na tem področju. Iz vašega zaprosila je razvidno, da je sodišče za vašo hči imenovalo začasnega skrbnika v skladu z 265. členom DZ, ki določa, da sodišče, pri katerem se je začel postopek za postavitev pod skrbništvo, po potrebi osebo, zoper katero se je začel postopek, postavi pod začasno skrbništvo in ji imenuje začasnega skrbnika. Sodišče v tej odločbi določi tudi obseg obveznosti in pravic začasnega skrbnika. Sodišče mora centru za socialno delo takoj poslati pravnomočno odločbo o postavitvi pod začasno skrbništvo in imenovanju začasnega skrbnika. Obveznost začasnega skrbnika preneha, ko se postavi stalni skrbnik ali ko postane odločba, s katero sodišče odloči, da ni razlogov za postavitev pod skrbništvo, pravnomočna. Sodišče torej vodi postopek postavitve vaše hčerke pod skrbništvo in v skladu z določbami Zakona o nepravdnem postopku (Uradni list RS, št. 16/19, v nadaljevanju: ZNP-1) je CSD lahko predlagatelj postopka, v vsakem primeru pa je udeleženec postopka. Če postavitev pod skrbništvo predlaga CSD in v predlogu ne navede, katero fizično ali pravno osebo naj sodišče imenuje za skrbnika osebe, ki naj se postavi pod skrbništvo, ga sodišče v skladu z drugim odstavkom 64. člena ZNP-1 pozove, da dopolni predlog. Če pa CSD ni predlagatelj postopka, ga sodišče v skladu s tretjim odstavkom istega člena pozove, da poda mnenje o tem, katero fizično ali pravno osebo naj sodišče imenuje za skrbnika osebe, ki naj se postavi pod skrbništvo.
 
Na podlagi prvega odstavka 264. člena DZ mora skrbnik v okviru svojih obveznosti in pravic skrbeti tudi za varovančevo osebnost, upoštevati pri tem vzroke, zaradi katerih je bila oseba postavljena pod skrbništvo, ter si prizadevati za izvajanje zdravstvenih ukrepov za odpravo teh vzrokov in varovančevo usposobitev za samostojno življenje in delo. Skrbnik mora na podlagi 250. člena DZ CSD poročati in mu dati račun o upravljanju premoženja enkrat na leto ali kadar CSD to zahteva, iz poročila pa mora biti razvidno, kaj je skrbnik ukrenil za varstvo varovančeve osebe, zlasti kar zadeva njegovo zdravje, vzgojo in izobraževanje, ter njegova skrb za vse drugo, kar je za varovanca potrebno. CSD je dolžan vestno pregledati skrbnikovo poročilo in po potrebi ukreniti vse potrebno, da se zavarujejo varovančeve koristi. Ali, kateri in koliko podatkov o zdravstvenem stanju varovanca je za izvršitev te naloge potrebnih, je odvisno od konkretnega primera, vsekakor pa je tudi v tem primeru treba upoštevati načelo sorazmernosti.
CSD kot organ, ki je dolžan nadzirati izvajanje skrbništva, je tako upravičen do osebnih podatkov vaše hčerke, tudi do podatkov o njenem zdravstvenem stanju, poleg tega pa kot predlagatelj ali udeleženec postopka postavitve pod skrbništvo sodišču predlaga najprimernejšega kandidata za skrbnika. Skrbnik mora CSD poročati o svojem delu, podatke o zdravstvenem stanju pa lahko CSD pridobiva tudi od bolnice, vendar je potrebno pri tem upoštevati načelo sorazmernosti oz. načelo najmanjšega obsega podatkov, ki ga določa točka (c) člena 5 (1) Splošne uredbe in v skladu s katerim morajo biti osebni podatki  ustrezni, relevantni in omejeni na to, kar je potrebno za namene, za katere se obdelujejo. Temu načelu morata slediti tako CSD kot tudi bolnica, kar pomeni, da lahko CSD od bolnice pridobi le tiste osebne podatke, ki jih potrebuje za izvajanje nalog iz svoje pristojnosti (nadzor dela (začasnega) skrbnika in podajo predloga sodišču o najprimernejšemu kandidatu za skrbnika). 
 
Lepo vas pozdravljamo,
 
           
Mojca Prelesnik, univ. dipl. prav.,
informacijska pooblaščenka
 
