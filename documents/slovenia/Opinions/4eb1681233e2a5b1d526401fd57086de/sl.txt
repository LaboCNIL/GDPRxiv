

Seznanitev sindikata in zaposlenih glede posodobitve videonadzornega sistema
+
-


Datum: 27.10.2022
Številka: 07121-1/2021/1171

Kategorije: Informiranje posameznika, Video in avdio nadzor
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje glede videonadzora. Navajate, da v vašem podjetju izvajate videonadzor že od leta 2011 in bi želeli namestiti nove kamere na novih lokacijah. Sprašujete:
 
1.       Ali se morate o postavitvi novih kamer posvetovati z reprezentativnim sindikatom? Ali je potreben posvet s sindikatom za vsako na novo nameščeno kamero?
 
2.       Ali morate zaposlene obvestiti o namestitvi novih kamer ali je dovolj, da trenutno veljaven Pravilnik o videonadzoru posodobite (dodate popis novih kamer)?
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP meni, da kadar gre za dodaten poseg v zasebnost delavcev, je treba načeloma opraviti nov posvet z reprezentativnim sindikatom in opraviti obveščanje zaposlenih. Vsekakor pa IP tega v nezavezujočem mnenju ne more ugotavljati, saj je treba tehtati konkretne okoliščine primera in je odvisno tudi od vsebine prvotne odločitve oziroma že izvedenega posvetovanja s sindikatom.
 
V zvezi z obveščanjem posameznikov dodatno poudarjamo, da morajo biti posamezniki obveščeni tako z objavo obvestila o videonadzoru, kakor tudi prejeti informacije, ki jih predpisuje 13. člen Splošne uredbe, npr. kdo obdeluje osebne podatke, zakaj jih obdeluje, komu osebne podatke posreduje, koliko časa se bodo osebni podatki hranili, itd. Tudi v tem primeru mora upravljavec glede na konkretne okoliščine sam presoditi, ali je posameznik že ustrezno obveščen o snemanju glede na določila ZVOP-1 oz. Splošne uredbe.
 
O b r a z l o ž i t e v:
 
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
Poudarjamo, da se lahko v samih delovnih prostorih videonadzor izvaja le v izjemnih primerih, kadar je to nujno potrebno za varnost ljudi ali premoženja ali za varovanje tajnih podatkov ter poslovne skrivnosti, tega namena pa ni možno doseči z milejšimi sredstvi (prvi odstavek 77. člena ZVOP-1). Zaposleni morajo biti pred začetkom izvajanja videonadzora vnaprej pisno obveščeni o njegovem izvajanju, delodajalec pa se mora pred uvedbo videonadzora tudi posvetovati z reprezentativnim sindikatom (četrti in peti o odstavek 77. člena ZVOP-1). Javni in zasebni sektor pa lahko izvajata tudi videonadzor dostopa v njihove uradne službene oziroma poslovne prostore, če je to potrebno za varnost ljudi ali premoženja, zaradi zagotavljanja nadzora vstopa ali izstopa v ali iz službenih oziroma poslovnih prostorov ali če zaradi narave dela obstaja možnost ogrožanja zaposlenih. Odločitev sprejme pristojni funkcionar, predstojnik, direktor ali drugi pristojni oziroma pooblaščeni posameznik osebe javnega sektorja ali osebe zasebnega sektorja. V pisni odločitvi morajo biti obrazloženi razlogi za uvedbo videonadzora. Uvedba videonadzora se lahko določi tudi z zakonom ali s predpisom, sprejetim na njegovi podlagi (prvi odstavek 75. člena ZVOP-1). Tudi v tem primeru zakon predpisuje obvezno obveščanje zaposlenih in sicer je o izvajanju videonadzora potrebno pisno obvestiti vse zaposlene v osebi javnega ali zasebnega sektorja, ki opravljajo delo v nadzorovanem prostoru (tretji odstavek 75. člena ZVOP-1).
 
IP poudarja, da sta obveznost posvetovanja z reprezentativnim sindikatom, kakor tudi obveščanja zaposlenih namenjene delavcem in varovanju njihove zasebnosti. Zato IP meni, da kadar gre za dodaten poseg v zasebnost delavcev, je treba načeloma opraviti nov posvet z reprezentativnim sindikatom in opraviti obveščanje zaposlenih. Vsekakor pa IP tega v nezavezujočem mnenju ne more ugotavljati, saj mora upravljavec tehtati konkretne okoliščine primera in tudi samo vsebino prvotne odločitve delodajalca oziroma že izvedenega posvetovanja s sindikatom.
 
Glede obveščanja posameznikov dodatno opozarjamo, da je treba nadalje upoštevati 74. člen ZVOP-1, ki predpisuje objavo obvestila o videonadzoru. Priporočamo, da ponovno preučite njegovo postavitev glede na položaj novo nameščenih kamer. Izvajalec videonadzora mora obvestilo objaviti vidno in razločno tako, da omogoča posamezniku, da se seznani z njegovim izvajanjem najkasneje, ko se nad njim začne izvajati videonadzor. Obvestilo mora vsebovati naslednje informacije (tretji odstavek 74. člena ZVOP-1):
- da se izvaja videonadzor;
- naziv osebe javnega ali zasebnega sektorja, ki ga izvaja in
- telefonsko številko za pridobitev informacije, kje in koliko časa se shranjujejo posnetki iz videonadzornega sistema.
 
Dodatno mora upravljavec posamezniku skladno s 13. členom Splošne uredbe še preden pridobi njegove podatke (torej še preden se začne nad njim izvajati videonadzor), podati informacije, kot so npr. kdo obdeluje osebne podatke, zakaj jih obdeluje, komu osebne podatke posreduje, koliko časa se bodo osebni podatki hranili, itd. Več o tem si lahko preberete na povezavi: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/obve%C5%A1%C4%8Danje-posameznikov-o-obdelavi-osebnih-podatkov. Predlagamo vam, da glede na konkretne okoliščine presodite, ali ima glede na posodobitve videonadzora posameznik ustrezne informacije po citirani določbi. Kadar in kolikor posameznik, na katerega se nanašajo osebni podatki, že ima informacije, navedenih informacij upravljavcu ni treba zagotoviti (četrti odstavek 13. člena Splošne uredbe).
 
Odgovore na druga vprašanja v zvezi z videonadzorom lahko najdete s pomočjo iskalnika mnenj na www.ip-rs.si/vop, z vpisom ključnih besed in izborom vsebinskega področja (npr. »video in avdio nadzor«). Nekaj informacij o izvajanju videonadzora je dosegljivih tudi na spletni strani https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora/.
 
V upanju, da vam bodo naši napotki v pomoč, vas lepo pozdravljamo.
 
Mojca Prelesnik, univ. dipl. prav.,                                                 
informacijska pooblaščenka
 
Pripravila:                                                                                                                                
Barbara Žurej, univ. dipl. prav.,
svetovalka pooblaščenca za preventivo                                     
