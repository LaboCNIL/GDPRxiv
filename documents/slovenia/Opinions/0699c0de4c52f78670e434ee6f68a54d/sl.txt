

Kopija osebne
+
-


Datum: 15.04.2020
Številka: 07121-1/2020/627

Kategorije: Informiranje posameznika, Pravne podlage, Svetovni splet, Zavarovanje osebnih podatkov
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navedli se, da spletna stran od vas zahteva kopijo osebne izkaznice in kopijo bančne kartice, pri čemer naj bi ostale vidne prve in zadnje štiri številke bančne kartice, datum veljavnosti in ime imetnika bančne kartice. Menite, da tega ne bi smeli zahtevati od potrošnika.***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.  Kopiranje osebne izkaznice ureja Zakon o osebni izkaznici (Uradni list RS, št. 35/11, v nadaljevanju ZOIzk-1). Upravljavci zbirk osebnih podatkov smejo kopirati osebne izkaznice samo v primerih, ki jih določa zakon (prvi odstavek 4. člena). Obstajati mora torej konkretna zakonska podlaga v področnem zakonu, sam ZOIzk-1 pa opredeljuje dve izjemi dopustnega kopiranja. Prva se nanaša na notarje in finančne družbe, ki opravljajo finančne storitve, če kopijo potrebujejo za dokazovanje identitete državljana v konkretnem postopku. Druga izjema pa omogoča, da se osebno izkaznico za vnaprej določene namene kopira na podlagi pisne privolitve imetnika osebne izkaznice (drugi in tretji odstavek 4. člena ZOIzk-1).Kopiranje osebne izkaznice bi bilo torej v konkretnem primeru mogoče na podlagi vaše privolitve, z nameni takšne obdelave osebnih podatkov bi morali biti predhodno seznanjeni in imeti možnost takšno privolitev tudi odkloniti. Svetujemo vam, da se podrobneje seznanite z informacijami glede obdelave osebnih podatkov, ki je dosegljiva na spletni strani upravljavca vaših osebnih podatkov ... in v kolikor je še niste prejeli, zahtevate tudi informacijo o tem, v kakšne namene želi upravljavec osebnih podatkov prejeti kopijo osebne izkaznice. Slednje namreč iz javno dostopnih virov na tej spletni strani ni razvidno. Prvenstveno je za namen ugotavljanja istovetnosti predviden le vpogled v osebno izkaznico (oziroma po potrebi tudi prepis), kopiranje pa le ob strožjih pogojih, pri čemer je izrecno prepovedano nadaljnje kopiranje kopije osebne izkaznice in tudi hramba njene kopije v elektronski obliki. Zaradi prepovedi hrambe kopije v elektronski obliki vam zato odsvetujemo skeniranje osebne izkaznice in pošiljanje skenirane kopije osebne izkaznice preko spleta. Kopirate jo lahko sami, ali jo kopira upravljavec osebnih podatkov; kopija pa se naj opremi tudi z nekaterimi podatki (da gre za kopijo, navedba upravljavca, namen fotokopiranja in pravna podlaga) in vašim podpisom. Več o tem si lahko preberete v Smernicah za preprečevanje kraje identitete, ki navajajo nekaj priporočil glede izdelave fotokopij (https://www.ip-rs.si/fileadmin/user_upload/Pdf/brosure/Smernice_kraja_identitete.pdf).Več o temi kopiranja osebnih dokumentov si lahko preberete tudi na spletni strani IP: https://www.ip-rs.si/varstvo-osebnih-podatkov/inspekcijski-nadzor/najbolj-pogoste-krsitve/kopiranje-osebnih-dokumentov-in-prepisovanje-podatkov-iz-osebnih-dokumentov/. Na temo kopiranja osebne izkaznice pa je IP že v preteklosti izdal nekaj mnenj, ki jih lahko poiščete s pomočjo iskalnika na https://www.ip-rs.si/vop/, konkretno si lahko več o tveganju, ki izhaja iz kopiranja osebne izkaznice preberete npr. v mnenju 0712-1/2019/1645 z dne 10.7.2019.Glede vprašanja posredovanja kopije bančne kartice uvodoma poudarjamo, da mora za obdelavo osebnih podatkov v zasebnem sektorju, skladno s 6. členom Splošne uredbe obstajati primerna pravna podlaga:- privolitev (točka (a)),- sklenitev ali izvajanje pogodbe (točka (b)),- zakon (točka (c)),- zaščita življenjskih interesov posameznika (točka (d)),- zakoniti interesi, za katere si prizadeva upravljavec (točka (f)).Glede na vaše vprašanje verjetno prideta kot pravni podlagi eventualno v poštev točki (a) ali (b), ob upoštevanju splošnih načel varstva osebnih podatkov, npr. načelo najmanjšega obsega osebnih podatkov. V splošnih pogojih prodaje … so navedeni možni načini plačila, med njimi je navedena tudi možnost plačila z bančno kartico na spletni strani. V kolikor ste izbrali ta način plačila, je treba skladno s splošnimi pogoji pri tem načinu posredovati številko svoje bančne kartice z datumom veljavnosti in kodo CVX. V tem primeru ocenjujemo, da je za izvedbo (prodajne) pogodbe oz. plačila te podatke treba vnesti ob plačilu. Če ste te podatke že posredovali ob plačilu blaga, predlagamo da se obrnete na ponudnika spletne trgovine, da vam pojasni, zakaj naknadno potrebuje zahtevane podatke (na primer pravna podlaga in rok hrambe zahtevane dokumentacije).Svetujemo vam, da pred izbiro načina plačila preučite možnosti, ki vam jih ponuja spletna trgovina. V kolikor ne želite s spletno trgovino deliti svojih finančnih podatkov vam svetujemo, da izberete temu primeren način plačila (izberete lahko načine plačila, pri katerih trgovec ne pridobi podatkov o plačilni kartici, npr. Paypal). Na splošno vam svetujemo, da vedno preverite spletno mesto, ki od vas zahteva vpisovanje številke bančne kartice oziroma druge podatke, ki se na njej nahajajo (datum veljavnosti in CVV koda). Priporočamo tudi previdnost pri vsakršnem pozivanju k posredovanju podatkov iz bančne kartice preko e-maila oz. telefonsko in se tako zaščitite pred morebitnim ribarjenjem podatkov - t.i. »phishing« napadi, ki lahko vodijo do kraje identitete. Nasvete glede spletnega nakupovanja in priporočila glede prepoznavanja lažnih spletnih strani si lahko preberete v Smernicah Informirani potrošnik – komu dajemo osebne podatke in zakaj, dostopne na https://www.ip-rs.si/publikacije/prirocniki-in-smernice/informirani-potrosniki-komu-dajemo-katere-osebne-podatke-in-zakaj/).Upravljavec osebnih podatkov mora upoštevati tudi načelo najmanjšega obsega osebnih podatkov (točka (c) prve točke 5. člena Splošne uredbe), kar pomeni, da mora za zakonite namene zbirati zgolj tiste osebne podatke, ki so za njegovo dosego nujno potrebni. V vašem primeru to pomeni, da bi zahtevano (kopija osebne izkaznice in bančne kartice) moralo biti potrebno za sklenitev prodajne pogodbe, oz. za doseganje drugih zakonitih interesov upravljavca osebnih podatkov. V kolikor menite, da je prišlo do kršitve varstva osebnih podatkov, lahko podate prijavo kršitve varstva osebnih podatkov, v okviru inšpekcijskega postopka pa bomo podrobno preverjali zakonitost in sorazmernost zbiranja osebnih podatkov. Vzorec prijave kršitve je dostopen na spletni strani IP, na https://www.ip-rs.si/obrazci/varstvo-osebnih-podatkov/.V upanju, da smo vam z napotili uspeli pomagati, vas lepo pozdravljamo,Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                              Barbara Pirš, univ.dipl.prav.,Svetovalka Pooblaščenca za preventivo                                     
