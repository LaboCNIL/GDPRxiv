

Pravica do izbrisa in odstranitve rezultatov iskanja
+
-


Datum: 24.07.2020
Številka: 07121-1/2020/1280

Kategorije: Pravica do pozabe
                        Informacijski pooblaščenec (v nadaljevanju IP) je prejel vaše elektronsko sporočilo, v katerem pojasnjujete, da ste se pred sedmimi leti prijavili na razpis za najem občinskega stanovanja. Vsi prijavljeni (pravilno najbrž vsi upravičenci) so bili v uradnem glasilu, ki je dostopen tudi na spletu, objavljeni z imenom, priimkom in naslovom. Če vtipkate svoje ime v brskalnik, je omenjeni seznam še vedno med rezultati iskanja. Zanima vas, kakšne so vaše pravice glede odstranitve podatkov s svetovnega spleta.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.Kljub temu, da je bila za prvotno objavo osebnih podatkov na spletu (v uradnem glasilu) najverjetneje podana ustrezna pravna podlaga, se vam po toliko letih ne zdi več primerno, da so na spletu objavljeni vaši osebni podatki oziroma da iskanje po vašem imenu prikaže seznam upravičencev do občinskega stanovanja.Splošna uredba o varstvu podatkov vam glede tega v členu 17 daje pravico do izbrisa osebnih podatkov, in sicer jo lahko uveljavljate v naslednjih primerih: vaših osebnih podatkov upravljavec več ne potrebuje za namene zbiranja ali obdelave; svojo privolitev za obdelavo osebnih podatkov ste preklicali (ob tem se prepričajte, da je pravna podlaga za obdelavo vaših podatkov vaša privolitev in ne, npr. izvajanje pogodbe); ugovarjali ste obdelavi in upravljavec nima pravice zavrniti vašega ugovora. V tem primeru lahko vložite zahtevo za UGOVOR in hkrati IZBRIS; če upravljavec zbira, hrani ali drugače obdeluje vaše podatke nezakonito (brez pravne podlage); če bi moral upravljavec vaše podatke izbrisati zaradi svojih pravnih obveznosti, ki mu jih nalaga pravo države članice, ki velja zanj ali pravo EU; če je upravljavec zbral podatke v zvezi s ponudbo storitev informacijske družbe od mladoletne osebe. Več o tej pravici si lahko preberete na portalu Informacijskega pooblaščenca "Ti odločaš": https://tiodlocas.si/zelim-izbrisati-svoje-podatke/, za uveljavljanje pravice do izbrisa pa si lahko pomagate tudi z neobveznim obrazcem "Zahteva za izbris osebnih podatkov", ki je dostopna prek povezave https://www.ip-rs.si/obrazci/varstvo-osebnih-podatkov/. Če upravljavec osebnih podatkov na vašo zahtevo ne odgovori v enem mesecu ali vašo zahtevo zavrne s pisnim odgovorom ali odločbo, se lahko pritožite k Informacijskemu pooblaščencu. V pomoč vam je lahko obrazec Pritožba zaradi kršitve pravice do izbrisa osebnih podatkov, ki je prav tako dostopen prek povezave https://www.ip-rs.si/obrazci/varstvo-osebnih-podatkov/.Pri objavi na spletu, kjer se osebni podatki prikažejo po iskanju po imenu in priimku pa je Sodišče Evropske unije priznalo tudi t.i. pravico do odstranitve iz rezultatov iskanja (angl. de-listing). Navedena pravica se uveljavlja pri samem spletnem brskalniku; Google je denimo pripravil navodila glede izvrševanja pravice pri njem: https://support.google.com/websearch/troubleshooter/3111061?hl=sl. Na ravni Evropske unije pa so bile glede tega sprejete tudi smernice, za katere vam priporočamo, da si jih preberete: https://ec.europa.eu/newsroom/article29/item-detail.cfm?item_id=667236.V upanju, da ste dobili odgovor na svoje vprašanje, vas lepo pozdravljamo.                                                                                               Mojca Prelesnik, univ.dipl.prav.,                                                                                                                                                informacijska pooblaščenkaPripravila:                                                                                                                              mag. Polona Merc, univ. dipl. prav.,svetovalka IP za varstvo osebnih podatkov
