

Izkazovanje pravnega interesa za pridobivanje podatkov o umrlem od Policije
+
-


Datum: 04.07.2022
Številka: 07121-1/2022/748

Kategorije: Vpogled v lastne OP
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da kot odvetnica zastopate stranko, ki bi rada o svojem pokojnem očetu izvedela čim več podrobnosti, saj bi rada odkrila svoje korenine. Vaša stranka je tuj državljan, oče pa je imel (tudi) slovensko državljanstvo in o njegovem življenju v Sloveniji vaša stranka ne ve veliko. Zanima jo, če bi lahko pridobila očetovo policijsko kartoteko iz petdesetih let prejšnjega stoletja ali kakršne koli druge dokumente, ki bi se nanašali na pokojnega očeta in jih hrani Policija. Zanima vas, ali je iskanje svojih korenin oziroma prednikov dovolj za izkaz pravnega interesa v smislu 2. odstavka 23. člena Zakona o varstvu podatkov.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
IP ni v vlogi upravljavca osebnih podatkov, ki bi lahko presojal ali vsebinsko napolnil pojem pravnega interesa v okoliščinah konkretnega primera. Gre namreč za presojo, ki jo mora opraviti upravljavec v vsakem posameznem primeru glede na izkazana dejstva in okoliščine. Vaša stranka se bo torej morala obrniti na upravljavca osebnih podatkov z vlogo. Preverite lahko tudi, ali gre že za t.i. arhivske podatke, glede katerih veljajo v zvezi z dostopom do osebnih podatkov specialne določbe Zakona o varstvu dokumentarnega in arhivskega gradiva ter arhivih.
 
 
Obrazložitev
 
116. člen Zakona o nalogah in pooblastilih policije (Uradni list RS, št. 15/13, s sprem. in dop.; v nadaljevanju ZNPPol) v prvem odstavku določa, da mora policija podatke, zbrane pri obravnavanju dogodka ali opravljanju policijskih nalog, na obrazloženo pisno zahtevo, v kateri morajo biti izkazane okoliščine iz četrtega odstavka 40. člena tega zakona, posredovati osebi, ki izkaže pravni interes.
 
Okoliščine iz četrtega odstavka 40. člena ZNPPol so, da oseba izkazuje premoženjsko in nepremoženjsko škodo, telesno poškodbo, sum storitve kaznivega dejanja ali prekrška in podobne primere. Pravni interes je v tej določbi opredeljen kot interes za uveljavljanje pravic pred sodnimi ali državnimi organi.
 
Nadalje drugi odstavek 116. člen ZNPPol določa, da mora upravičena oseba v pisni zahtevi natančno opredeliti vrsto podatka in namen, za katerega ga potrebuje.
 
Specialne določbe glede pridobivanja osebnih podatkov umrlih posameznikov pa vsebuje 23. člen ZVOP-1, ki v prvem odstavku določa, da lahko upravljavec osebnih podatkov podatke o umrlem posamezniku posreduje samo tistim uporabnikom osebnih podatkov, ki so za obdelavo osebnih podatkov pooblaščeni z zakonom. Drugi odstavek istega člena pa določa, da ne glede na prejšnji odstavek upravljavec osebnih podatkov podatke o umrlem posamezniku posreduje osebi, ki je po zakonu, ki ureja dedovanje, njegov zakoniti dedič prvega ali drugega dednega reda, če za uporabo osebnih podatkov izkaže pravni interes, umrli posameznik pa ni pisno prepovedal posredovanja teh osebnih podatkov.
 
Pojem "pravni interes" v ZVOP-1 ni izrecno opredeljen in gre torej za abstraktni pravni pojem, ki ga je treba v vsakem primeru posebej napolniti z vsebino. Tako se lahko samo interpretativno obrnemo na določbe zakonodaje, ki opredeljuje ali vsaj omenja pojem pravnega interesa.
 
22. člen ZVOP-1 (sicer v drugem kontekstu) govori o pravnem interesu za uveljavljanje pravic. ZUP opredeljuje pravni interes kot interes po varstvu pravnih koristi (za vstop v upravni postopek), pri čemer je pravna korist neposredna, na zakon ali drug predpis oprta osebna korist. Spet drugačno opredelitev vsebuje četrti odstavek 40. člena ZNPPol, ki pravni interes opredeljuje v smislu uveljavljanja pravic pred sodnimi ali državnimi organi.
 
Ker IP ne nastopa v vlogi upravljavca osebnih podatkov, temveč bi v primeru morebitne kršitve lahko vodil postopek inšpekcijskega nadzora, vam ne moremo odgovoriti na vprašanje, kako bi bilo treba v okoliščinah konkretnega primera interpretirati pojem pravnega interesa. Gre namreč za presojo, ki jo mora opraviti upravljavec v vsakem posameznem primeru glede na izkazana dejstva in okoliščine. Zdi se sicer, da gre pri iskanju korenin za t.i. dejanski in ne pravni interes. Zgolj izvrševanje pravic, ki izhajajo iz pravice do osebnega in družinskega življenja (kar zajema tudi pravico do poznavanja svoje preteklosti in izvora), še ne more predstavljati pravnega interesa za posredovanje osebnih podatkov, sicer ga določba drugega odstavka 23. člena ZVOP-1 ne bi vključila kot posebni pogoj za uveljavljanje te pravice. Vendar, kot rečeno, IP v konkretnem primeru ne more soditi o tem, ali bi vaša stranka lahko izkazala pravni interes ali ne.
 
Glede na to, da je verjetni upravljavec osebnih podatkov policija, se bo vaša stranka morala obrniti z vlogo nanjo. Ob tem vam lahko svetujemo še, da preverite, ali ne gre pri tako starih evidencah že za arhivske podatke, ki pa jih (tudi v smislu varstva osebnih podatkov) ureja že druga zakonodaja, in sicer Zakon o varstvu dokumentarnega in arhivskega gradiva ter arhivih (Uradni list RS, št. 30/06 in 51/14). Svetujemo vam torej, da preverite, ali se določbe tega zakona lahko uporabljajo tudi v vašem primeru.
 
V upanju, da ste dobili odgovor na svoje vprašanje, vas lepo pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
