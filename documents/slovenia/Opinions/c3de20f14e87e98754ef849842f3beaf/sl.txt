

Dostop do zapisov z obdolžitvami učenke
+
-


Datum: 09.03.2022
Številka: 07121-1/2022/282

Kategorije: Pravica do seznanitve z lastnimi osebnimi podatki, Šolstvo
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem opisujete, kaj doživlja vaša hčerka v šoli po tem, ko jo je sošolka in razredničarka obtožila grdega vedenja. Od šole bi želeli prejeti dokumentacijo o vaši hčeri, vključno z zapisi, ki jih je naredila razredničarka, in mnenji, ki so jih morali o njej pisati sošolci (ni treba, da z imeni sošolcev). Zanima vas, ali ste do takšnih zapisov upravičeni, saj morate zaščititi svojo hči.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Uvodoma moramo pojasniti, da ima IP z zakonom opredeljene pristojnosti zgolj na področju dostopa do informacij javnega značaja in varstva osebnih podatkov. V tem mnenju vam bomo pojasnili vaše pravice na področju varstva osebnih podatkov (natančneje: pravice do dostopa do osebnih podatkov, ki se nanašajo na vas oziroma vašo hči), ne moremo pa se opredeljevati do drugih vidikov problematike, ki jo izpostavljate, torej glede odnosa ravnateljice, razredničarke in šole na splošno do vas in do vaše hčere.
 
V zvezi s pridobivanjem zapisov o vaši hčeri vam pojasnjujemo, da gre pri tem za izvrševanje pravice do dostopa do lastnih osebnih podatkov. Ker sta z možem, kot navajate, zakonita zastopnika hčere, lahko po zakonu uveljavljata pravico do dostopa do lastnih osebnih podatkov v imenu vaše mladoletne hčerke.
 
Prvi odstavek 15. člena Splošne uredbe o varstvu podatkov omogoča posameznikom pravico od upravljavca dobiti potrditev, ali se v zvezi z njim obdelujejo osebni podatki. Nadalje imajo posamezniki pravico zahtevati dostop do svojih osebnih podatkov in nekatere informacije o obdelavi osebnih podatkov, in sicer: namen obdelave; vrste zadevnih osebnih podatkov; uporabnike ali kategorije uporabnika, ki so jim bili ali jim bodo razkriti osebni podatki, predvideno obdobje hrambe osebnih podatkov; obstoj pravic posameznika; informacije o virih idr.
 
Skladno s tretjim odstavkom 12. člena Splošne uredbe upravljavec informacije o ukrepih, sprejetih na zahtevo v skladu s členi 15 do 22, posamezniku, na katerega se nanašajo osebni podatki, zagotovi brez nepotrebnega odlašanja in v vsakem primeru v enem mesecu po prejemu zahteve.
 
Pravico do dostopa do lastnih osebnih podatkov lahko uveljavljate z vlogo, ki jo vložite pri upravljavcu, pri tem pa si lahko pomagate z (neobveznim) obrazcem zahteve za seznanitev, ki jo je pripravil IP in je dostopna na: https://www.ip-rs.si/obrazci/varstvo-osebnih-podatkov/ – obrazec Zahteva za seznanitev z lastnimi osebnimi podatki.
 
Če upravljavec (torej šola) o vaši zahtevi ne odloči v predpisanem roku enega meseca ali vašo zahtevo zavrne, lahko vložite pritožbo zaradi kršitve pravice do seznanitve z lastnimi osebnimi podatki – obrazec Pritožba zaradi kršitve pravice do seznanitve z lastnimi osebnimi podatki (na zgornji povezavi). 
 
IP se v mnenju ne more vnaprej opredeliti do vprašanja, do katerih podatkov oz. dokumentov/zapisov bi bili upravičeni v konkretnem primeru, opisali pa smo vam postopek, po katerem lahko uveljavljate svoje pravice. Najprej torej lahko vložite zahtevo, v primeru negativnega odziva ali neodziva upravljavca (šole) pa se lahko obrnete na nas v pritožbenem postopku. Poudariti pa moramo, da ste po opisanem 15. členu Splošne uredbe upravičeni le do podatkov, ki jih upravljavec obdeluje; v kolikor gre za zapise, ki jih upravljavec ni shranil v svojih evidencah ali obdeloval avtomatizirano, se nanje pravica do dostopa do osebnih podatkov ne razteza. Prav tako moramo poudariti, da pravica do dostopa do osebnih podatkov ni neomejena; kot omenjate že sami, se z razkritjem zapisov o vaši hčeri ne bi smelo poseči v pravice tretjih, na primer v njihovo pravico do zasebnosti in varstva osebnih podatkov.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                  
                                                                                                informacijska pooblaščenka
 
Pripravila:                                                                                                                                 
mag. Polona Merc, univ. dipl. prav.,
svetovalka IP za varstvo osebnih podatkov
