

Pravna podlaga za videonadzor na avtobusih
+
-


Datum: 27.10.2022
Številka: 07121-1/2022/1166

Kategorije: Pravica do seznanitve z lastnimi osebnimi podatki, Video in avdio nadzor
                        Informacijski pooblaščenec (v nadaljevanju: IP) je prejel vaš dopis, v katerem nas seznanjate s postavljenimi video kamerami na novih avtobusih, s katerimi naj bi prihajalo do množičnega nadzora nad posamezniki in s tem posega v njihovo zasebnost. Menite, da za tovrsten videonadzor ni izkazane nobene pravne podlage.
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 76. členom Zakona o varstvu osebnih podatkov na področju obravnavanja kaznivih dejanj (Uradni list RS, št. 177/20, v nadaljevanju ZVOPOKD), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezujoče mnenje v zvezi z vašim vprašanjem.
 
 
1.     IP je pristojen zgolj takrat, ko gre pri snemanju posameznikov ter nastalih videoposnetkih za obdelavo osebnih podatkov in pri tem ni pristojen za snemanje in nastale videoposnetke, ki ne predstavljajo obdelave osebnih podatkov.
2.       Uporaba video kamer za snemanje posameznikov predstavlja obdelavo osebnih podatkov zgolj takrat ko le ta zajame posameznike in so ti na posnetku določeni ali vsaj določljivi.  
3.       IP ne more namesto upravljavca presojati in določati pravno podlago za obdelavo osebnih podatkov. Izbira ustrezne pravne podlage za obdelavo osebnih podatkov, upoštevajoč konkretne okoliščine in namen obdelave, je vedno izključno obveznost upravljavca, ki za zakonito obdelavo osebnih podatkov tudi odgovarja. 
4.       Vsekakor pa lahko vsak posameznik pri upravljavcu zahteva izvrševanje svoje pravice do seznanitve z lastnimi osebnimi podatki, kjer lahko od upravljavca dobi potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in informacije, kot so nameni obdelave, pravna podlaga za obdelavo, predvideno obdobje hrambe, uporabniki osebnih podatkov, itd.
 
O b r a z l o ž i t e v:
IP uvodoma izpostavlja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov niti ne more in niti ne sme presojati. Prav tako izven posameznega inšpekcijskega postopka IP ne sme preverjati primernosti izbrane pravne podlage, namenov in obsega obdelave osebnih podatkov v konkretnem primeru. Zato vam v nadaljevanju podajamo zgolj splošna pojasnila ter pravna izhodišča v zvezi z vašim dopisom.
Glede izvajanja videonadzora je smiselno najprej pojasniti, da uporaba video kamer za snemanje posameznikov, v konkretnem primeru v avtobusih, predstavlja obdelavo osebnih podatkov iz 4. člena Splošne uredbe, zgolj takrat ko le ta zajame posameznike in so ti na posnetku določeni ali vsaj določljivi.  Če bi bila postavitev kamer, resolucija posnetkov ipd. takšni, da posameznikov ni mogoče določiti, potem ne gre za obdelavo osebnih podatkov in se predpisi s področja varstva osebnih podatkov ne uporabljajo in s tem tudi ni podana pristojnost IP.
Nedvomno pa že sam vpogled v videoposnetke, na katerih so določeni ali določljivi posamezniki, pomeni enega od možnih načinov obdelave osebnih podatkov, za katerega mora obstajati zakonita in ustrezna pravna podlaga. Pravne podlage za obdelavo osebnih podatkov ureja Splošna uredba o varstvu podatkov v 6. členu, ki med drugim določa, da je obdelava zakonita, če je podana privolitev posameznika; če je obdelava potrebna za izvajanje pogodbe; za izpolnitev zakonske obveznosti upravljavca; za zaščito življenjskih interesov posameznika; zaradi javnega interesa ali zakonitih interesov upravljavca (vse pod določenimi strogimi pogoji). Splošna uredba področja videonadzora sicer podrobneje ne ureja, dopušča pa podrobnejšo ureditev v nacionalni zakonodaji, zato med drugim v tem delu ostaja v veljavi ZVOP-1, ki regulira videonadzor v čl. 74 do 77. 
Kot pa že pojasnjeno zgoraj pa IP ne more namesto upravljavca presojati in določati pravno podlago za obdelavo osebnih podatkov. Izbira ustrezne pravne podlage za obdelavo osebnih podatkov, upoštevajoč konkretne okoliščine in namen obdelave, je vedno izključno obveznost upravljavca, ki za zakonito obdelavo osebnih podatkov tudi odgovarja. 
V zvezi s tem pa pojasnjujemo, da lahko vsak posameznik vedno pri upravljavcu osebnih podatkov (v vašem primeru od javnega prevozniškega podjetja) uveljavlja svojo pravico do seznanitve z lastnimi osebnimi podatki skladno s Splošno uredbo, ki je opredeljena v 15. členu Splošne uredbe. Prvi odstavek 15. člena Splošne uredbe tako določa, da ima posameznik, na katerega se nanašajo osebni podatki, pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in informacije, kot so nameni obdelave, pravna podlaga za obdelavo, predvideno obdobje hrambe, uporabniki osebnih podatkov, itd. Več informacij o pravici do seznanitve z lastnimi osebnimi podatki in glede njenega uveljavljanja je dostopnih tudi na naši spletni strani: https://tiodlocas.si/zelim-vedeti-kaj-pocnejo-z-mojimi-podatki/ in v številnih naših že objavljenih mnenjih (npr. mnenje IP št. 07121-1/2022/628 z dne 8. 6. 2022).
Zahteva za seznanitev z lastnimi osebnimi podatki se vloži pri upravljavcu, za katerega posameznik meni, da obdeluje njegove osebne podatke (v vašem primeru javno prevozniško podjetje). IP svetuje, da v zahtevi jasno opredelite, katere informacije želite od upravljavca pridobiti, npr. pravna podlaga za obdelavo osebnih podatkov. Rok za odločitev upravljavca je en mesec od prejema zahteve. Zoper molk upravljavca ali zoper njegov zavrnilni odgovor je mogoča pritožba, za reševanje katere je pristojen IP. Pritožbo zaradi zavrnitve je treba vložiti v 15 dneh od prejema odgovora. V pomoč vam je lahko obrazec pritožbe (SLOP), ki je dostopen na spletni strani IP:  https://www.ip-rs.si/fileadmin/user_upload/doc/obrazci/ZVOP/Zahteva_za_seznanitev_z_lastnimi_osebnimi_podatki__Obrazec_SLOP_.doc
Sklepno IP še pojasnjuje, da vsak, ki meni, da kdo krši predpise s področja varstva osebnih podatkov, lahko vloži prijavo pri IP. IP nato po uradni dolžnosti izvede ustrezne inšpekcijske postopke, če iz prijave izhaja utemeljen sum kršitve določb Splošne uredbe oziroma drugih predpisov s področja varstva osebnih podatkov. Več o vložitvi prijave in inšpekcijskem nadzoru IP si lahko preberete na spletnih straneh: https://www.ip-rs.si/varstvo-osebnih-podatkov/pravice-posameznika/vložitev-prijave
V upanju, da ste dobili odgovor na vaša vprašanja, vas lepo pozdravljamo.
  
 
Pripravil:                                                                                                                                  
Grega Rudolf,
asistent svetovalca pri IP          
 
Mojca Prelesnik, univ. dipl. prav.,
informacijska pooblaščenka
