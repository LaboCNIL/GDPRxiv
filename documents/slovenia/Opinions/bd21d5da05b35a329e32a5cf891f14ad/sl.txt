

Razkritje osebnih podatkov vlagatelja zahteve za dostop do informacij javnega značaja
+
-


Datum: 10.10.2022
Številka: 07121-1/2022/1057

Kategorije: Pravne podlage, Upravni postopki
                        Pri Informacijskem pooblaščencu (IP) smo prejeli vaše zaprosilo za mnenje glede zakonitosti posredovanja vašega e-mail naslova, kot vlagatelja zahteve za dostop do informacij javnega značaja, tretjim osebam.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 in 177/20, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Osebni podatki prosilcev za dostop do informacij javnega značaja se lahko tretjim osebam razkrijejo le, če za to obstaja ustrezna pravna podlaga iz člena 6(1) Splošne uredbe o varstvu podatkov (npr. privolitev prosilca).
 
 
O b r a z l o ž i t e v:
 
Splošna uredba o varstvu podatkov v 2. točki člena 4. pojem „obdelava osebnih podatkov“ opredeljuje kot vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje.
 
Za vsakršno obdelavo osebnih podatkov, torej tudi za njihovo razkritje, mora imeti upravljavec zakonito in ustrezno pravno podlago. Te so določene v členu 6(1) Splošne uredbe o varstvu podatkov in sicer:
a)    privolitve posameznika, na katerega se osebni podatki nanašajo;
b)    obdelava je potrebna za izvajanje pogodbe, katere pogodbena stranka je posameznik;
c)     obdelava je potrebna za izpolnitev zakonske obveznosti, ki velja za upravljavca;
d)    obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
e)    obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
f)      obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov.
 
Izven konkretnega inšpekcijskega postopka oziroma drugega upravnega postopka IP konkretnih obdelav osebnih podatkov ne more in ne sme presojati, vendar pa na splošno rečeno pravne podlage, ki bi upravljavcu dopuščala razkritje osebnih podatkov prosilca po Zakonu o dostopu do informacij javnega značaja, oziroma osebnih podatkov katerekoli stranke v upravnem postopku, ne pozna.
 
V kolikor želite, lahko v zvezi s predmetnim razkritjem vaših osebnih podatkov tretjim osebam vložite prijavo zaradi suma kršitve varstva osebnih podatkov, ki jo bo IP obravnaval v okviru svojih pristojnosti kot inšpekcijski in prekrškovni organ. Prijavo lahko vložite na neobvezujočem obrazcu, ki je dostopen tu: https://www.ip-rs.si/fileadmin/user_upload/doc/obrazci/ZVOP/Prijava_krsitve_varstva_osebnih_podatkov__Obrazec_ZIN_PRIJAVA__02.doc.
 
S spoštovanjem.
 
Pripravila:
mag. Eva Kalan Logar,
vodja državnih nadzornikov
 
Mojca Prelesnik, univ. dipl. prav.,
informacijska pooblaščenka
