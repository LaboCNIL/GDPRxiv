

Pridobitev lastnih osebnih podatkov iz CRPP
+
-


Datum: 20.09.2021
Številka: 07121-1/2021/1853

Kategorije: Pravica do seznanitve z lastnimi osebnimi podatki, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas, ali lahko pacient sam, torej tudi brez morebitnega pooblaščenca, pridobi kopije vseh zapisov zdravstvenih in drugih podatkov o sebi v Centralnem registru podatkov o pacientu.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pravica do seznanitve z lastnimi osebnimi podatki oziroma pravica dostopa do osebnih podatkov je zagotovljena vsakemu posamezniku v tretjem odstavku 38. člena Ustave Republike Slovenije in v členu 15 Splošne uredbe. Upravljavec mora posamezniku na njegovo zahtevo:

posredovati potrditev, ali se v zvezi z njim obdelujejo osebni podatki;
omogočiti dostop ter zagotoviti kopijo osebnih podatkov, ki se obdelujejo, in
zagotoviti tudi določene informacije, ki so natančno naštete v členu 15(1) Splošne uredbe.

 
Zakon o pacientovih pravicah (Uradni list RS, št. 15/08 in 55/17; v nadaljevanju ZPacP) pa v 5. členu določa seznam pacientovih pravic, med katerimi je tudi pravica do seznanitve z zdravstveno dokumentacijo, ki pacientu omogoča, da vpogleda, prepiše ali pridobi fotokopije zdravstvene dokumentacije, ki se nanaša nanj. Način seznanitve z zdravstveno dokumentacijo je natančneje urejen v 41. členu ZPacP.
 
Zahteva se vloži pri upravljavcu oziroma izvajalcu zdravstvene dejavnosti, za katerega posameznik meni, da obdeluje njegove osebne podatke. Upravljavec Centralnega registra podatkov o pacientih (CRPP) je NIJZ, podlaga za vodenje te zbirke pa je podana v Zakonu o zbirkah podatkov s področja zdravstvenega varstva (Uradni list RS, št. 65/00, 47/15, 31/18, 152/20 – ZZUOOP, 175/20 – ZIUOPDVE, 203/20 – ZIUPOPDVE in 112/21 – ZNUPZ). Ne pravice do seznanitve z lastnimi osebnimi podatki niti pravice do seznanitve z zdravstveno dokumentacijo ni treba uveljavljati po pooblaščencu, kar pomeni, da lahko zahtevo vložite sami. V pomoč so vam lahko obrazci, ki jih je pripravil IP in so dostopni na naši spletni strani www.ip-rs.si.
 
Več o pravici do seznanitve z lastnimi osebnimi podatki si lahko preberete na povezavi https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki/. Več o tem, kako lahko dostopate do svoje zdravstvene dokumentacije, pa si lahko preberete na povezavi https://tiodlocas.si/top-nasveti/kako-dostopate-do-svoje-zdravstvene-dokumentacije/. Svetujemo še, da si več o pravicah posameznika glede varstva osebnih podatkov preberete na spletni strani www.tiodlocas.si. Prav tako je s področja pravice do seznanitve z lastnimi osebnimi podatki ter pravice do seznanitve z zdravstveno dokumentacijo na spletni strani IP že dostopnih več mnenj.
 
 
Lep pozdrav,
                                                                                                     Mojca Prelesnik, univ. dipl. prav.,
                                                                                                             informacijska pooblaščenka
 
Pripravila:                                                                                                                                
Tina Ivanc, univ. dipl. prav.,svetovalka IP za varstvo osebnih podatkov
