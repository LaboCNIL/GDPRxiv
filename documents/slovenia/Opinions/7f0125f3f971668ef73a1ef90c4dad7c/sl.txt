

Tajnost članstva v političnih strankah
+
-


Datum: 15.04.2021
Številka: 07121-1/2021/741

Kategorije: Posebne vrste, Zbirke osebnih podatkov, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem vas zanima, kako je s tajnostjo članstva v političnih strankam – v Sloveniji in v tujini. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma pojasnjuje, da tuje zakonodaje ne more komentirati, saj to ni v njegovi pristojnosti. V zvezi s slovensko ureditvijo vas napotuje na določbe Zakona o političnih strankah (Uradni list RS, št. 100/05 – uradno prečiščeno besedilo, 103/07, 99/13 in 46/14; v nadaljevanju: ZPolS) in na Splošno uredbo o varstvu osebnih podatkov.
 
Podatki o članstvu posameznikov v političnih strankah predstavljajo občutljive osebne podatke, saj razkrivajo posameznikovo politično mnenje. Splošna uredba o varstvu podatkov te podatke šteje za posebno vrsto osebnih podatkov, katerih obdelava je praviloma prepovedana (člen 9(1)). Obdelava osebnih podatkov, ki razkrivajo politično mnenje posameznika, je dovoljena le pod pogoji oz. v primerih, ki jih uredba taksativno našteva v členu 9(2) Splošne uredbe o varstvu podatkov.
Glede članstva v političnih strankah vas napotujemo tudi na 6. člen ZPolS, ki določa, da lahko član stranke postane državljan, ki podpiše pristopno izjavo o članstvu v stranki, ob pogojih, ki jih določa ta zakon oziroma statut stranke. V pristopni izjavi državljanka oziroma državljan navede svoje ime in priimek, rojstne podatke, stalno ali začasno prebivališče, funkcijo, poklic ter sedež zaposlitve oziroma druge podatke, če so določeni v statutu stranke. Stranka mora imeti register svojih članov. Glede vašega vprašanja v zvezi s tajnostjo članstva v političnih strankah IP pojasnjuje, da je posredovanje osebnih podatkov iz takšnega registra zaradi občutljive narave podatkov praviloma prepovedano, izjemoma je podatke mogoče posredovati zgolj pod taksativno naštetimi pogoji, kot to določa člen 9(2) Splošne uredbe o varstvu podatkov (npr. v primeru da bi posameznik izrecno privolil ali v kolikor je to potrebno iz razlogov bistvenega javnega interesa na podlagi prava EU ali prava države članice).
 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                               informacijska pooblaščenka
 
Pripravila:                                                                                                                              
Neja Domnik, mag. prav.,
asistentka svetovalca pri IP                                         
 
