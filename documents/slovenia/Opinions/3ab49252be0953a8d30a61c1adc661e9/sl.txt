

Objava podatkov o višini redne delovne uspešnosti
+
-


Datum: 18.11.2020
Številka: 7120-1/2020/598

Kategorije: Delovna razmerja, Obdelava OP javnih uslužbencev in funkcionarjev
                        Prejeli smo vašo prošnjo za mnenje glede dopustnosti objave podatkov o višini bruto prejemka iz redne delovne uspešnosti ter objavi podatkov na podlagi določb 33. člena Kolektivne pogodbe za javni sektor. Menite, da organ nikakor ne bi smel objaviti imena in priimka ter števila točk.
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem, pri čemer konkretne presoje procesov ukrepanja v zvezi s preprečevanje okužbe IP ni pristojen izvesti.
IP kot pritožbeni organ ni pristojen organ za svetovanje organom ter podajanje navodil glede izvajanja Zakona o dostopu do informacij javnega značaja, za to je v skladu z 32. členom ZDIJZ pristojno vaše ministrstvo za javno upravo. Zato vam konkretnih navodil glede tega, kateri konkretni podatke v zvezi z javnimi uslužbenci predstavljajo prosto dostopne informacije javnega značaja, ali tabele v tem delu IP ne more in ne sme podati. Predlagamo, da si pogledate objavljene odločbe IP na naši spletni strani, v katerih je IP kot pritožbeni organ odločal v različnih primerih glede javnosti osebnih podatkov javnih uslužbencev.
Prav tako IP nima pristojnosti ugotavljanja zakonitosti določb Kolektivne pogodbe za javni sektor ali odrejati njenega nespoštovanja. Ta v 33. členu določa, da se znotraj uporabnika proračuna oziroma organizacijske enote objavi vsota točk posameznega javnega uslužbenca, za katerega je bilo v postopku ugotavljanja doseganja kriterijev za določitev dela plače za redno delovno uspešnost ugotovljeno, da je dosegel nadpovprečne delovne rezultate, objavi.
Lepo vas pozdravljamo.
Mojca Prelesnik, univ. dipl. prav.,
informacijska pooblaščenka
Pripravila:
Alenka Jerše, univ. dipl. prav.
namestnica informacijske pooblaščenke
