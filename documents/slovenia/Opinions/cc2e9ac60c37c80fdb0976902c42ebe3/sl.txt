

Posredovanje osebnih podatkov pogodbenemu izvajalcu neposrednega trženja
+
-


Datum: 28.10.2022
Številka: 07121-1/2022/1176

Kategorije: Neposredno trženje, nagradne igre, Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste pred nekaj dnevi na zavarovalnico naslovili dopis, v katerem ste zavarovalnico prosili za določene informacije o obdelavi vaših osebnih podatkov, ki je bila povezana s tem, da vas je pred tem na vašo telefonsko številko klical pogodbeni izvajalec te zavarovalnice z namenom, da vam ponudi določene storitve.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
IP ugotavlja, da ste od upravljavca zahtevali določene informacije o obdelavi vaših osebnih podatkov v skladu s 15. členom Splošne uredbe. Če vam upravljavec ne poda zahtevanih informacij v roku enega meseca ali vašo zahtevo zavrne, se lahko s pritožbo obrnete na Informacijskega pooblaščenca.
 
 
Obrazložitev
 
IP pojasnjuje, da ima vsak posameznik skladno z določbami Splošne uredbe pravico pridobiti v jedrnati, pregledni, razumljivi in lahko dostopni obliki ter jasnem in preprostem jeziku določene informacije o obdelavi osebnih podatkov ter dostop do samih osebnih podatkov.
 
Prvi odstavek 15. člena Splošne uredbe tako posamezniku daje pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in med drugim naslednje informacije: namen obdelave; vrste zadevnih osebnih podatkov; uporabnike ali kategorije uporabnika, ki so jim bili ali jim bodo razkriti osebni podatki, predvideno obdobje hrambe osebnih podatkov; obstoj pravic posameznika; informacije o virih idr.
 
Zahtevo za podajo določenih informacij v zvezi z obdelavo vaših osebnih podatkov ste na zavarovalnico poslali 24. 10. 2022.
 
Upravljavec osebnih podatkov ima skladno z 12. členom Splošne uredbe dolžnost, da vam zahtevane osebne podatke in informacije o obdelavi osebnih podatkov zagotovi brez nepotrebnega odlašanja in v vsakem primeru v enem mesecu po prejemu zahteve, ali pa vas obvesti o razlogih za neukrepanje ter o možnosti vložitve pritožbe pri nadzornem organu in možnosti uveljavljanja pravnih sredstev.
 
IP ugotavlja, da enomesečni rok za odločitev o vaši zahtevi po informacijah o obdelavi osebnih podatkov še ni potekel in ima upravljavec še čas, da se na vašo zahtevo ustrezno odzove. Če upravljavec v roku enega meseca na vašo zahtevo ne odgovori, se lahko pritožite zaradi neodzivnosti (t.i. molka) upravljavca k Informacijskemu pooblaščencu. Prav tako je IP pritožbeni organ, če upravljavec vašo zahtevo s pisno odločitvijo zavrne.
 
V vašem elektronskem sporočilu predlagate, naj IP od konkretne zavarovalnice zahteva dodatne odgovore, ki jih vam verjetno ne bodo dali v celoti. Vendar IP na tem mestu svetuje, da se šele če z informacijami in pojasnili glede obdelave vaših osebnih podatkov ne boste zadovoljni, obrnete na nas in v pritožbenem postopku bomo lahko presodili, ali vam je upravljavec posredoval vse informacije, do katerih imate skladno s Splošno uredbo zagotovljeno pravico.
 
IP meni, da ker se vaše vprašanje nanaša na obdelavo vaših osebnih podatkov, je pot uveljavljanja pravic po 15. členu Splošne uredbe najprimernejša. Upravljavec bo morda izkazal ustrezno in zakonito obdelavo osebnih podatkov, v nasprotnem primeru pa lahko uporabite pravico do pritožbe ali prijavite nezakonito obdelavo osebnih podatkov (po možnosti skupaj z dokazili o tem).
 
Lepo vas pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
