

Razkritje informacij o zdravstvenem stanju svojcem privolitveno nesposobnega pacienta
+
-


Datum: 12.01.2022
Številka: 07121-1/2022/32

Kategorije: Zdravstveni osebni podatki
                        Pri Informacijskem pooblaščencu (IP) smo dne 6. 1. 2022 prejeli vaše dodatno vprašanje, ki se navezuje na naše že izdano mnenje št. 07121-1/2022/15, z dne 6. 1. 2022. Pojasnjujete, da je CSD mnenja, da so tudi ostali svojci upravičeni do informacij. Posebej se sklicujete na določbo petega odstavka 45. člena ZPacP, ki določa, da »če pacient ne izkoristi pravice po prejšnjem odstavku ali tega zaradi svojega zdravstvenega stanja ne more storiti, se informacije o njegovem zdravstvenem stanju lahko sporočijo osebam iz drugega odstavka tega člena, njegovim ožjim družinskim članom, bližnjim osebam ter osebam, ki so bile v zvezi s konkretnim medicinskim posegom oziroma zdravstveno obravnavo upravičene dati privolitev, če pacient ni bil sposoben odločanja o sebi«.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Še enkrat pojasnjujemo, da se lahko do konkretnih primerov obdelave osebnih podatkov dokončno in zavezujoče opredelimo le v inšpekcijskih in pritožbenih postopkih. Zato je spodnje mnenje le splošno in pogojno, saj temelji le na omejenih informacijah, ki ste nam jih posredovali. 
 
 

 Ne glede na stališče CSD, še vedno velja mnenje IP št. 07121-1/2022/15, z dne 6. 1. 2022, po katerem je razkrivanje informacij ostalim svojcem odvisno od volje pacientkinega partnerja, ki je že vstopil v proces zdravstvene oskrbe tako po samem zakonu (37. in 38. člena ZPacP) kot tudi (po vaših informacijah) na podlagi položaja skrbnika.

 
 
Režim po petem odstavku 45. člena ZPacP, na katerega se sklicujete, velja le, če se pacientkin partner ne bi izrekel o razkritju informacij, čeprav bi mu izvajalec aktivno omogočil, da se izjavi.  Določba ne omogoča prostega razkrivanja informacij vsem družinskim članom, pač pa le začasno, dokler v proces zdravstvene oskrbe veljavno ne vstopi oseba, ki ima pravico do odločanja o zdravstveni oskrbi, v konkretnem primeru je to pacientkin partner. Z vstopom te osebe, se »prekine« možnost razkrivanja informacij ostalim svojcem.
 

 Če menite, da ste kot pacientkina sestra po volji pacientkinega partnerja ali na kakšni drugi podlagi upravičenka do seznanitve in vam je izvajalec pisno zahtevo zavrnil, lahko pri IP vložite pritožbo v 15 dneh od prejema pisne odločitve izvajalca. 

 
 
O b r a z l o ž i t e v:
 
Sklicujemo se na obrazložitev iz prejšnjega mnenja in tudi na mnenje št. 07120-1/2021/624, ki je dostopno na spletni strani IP.
 
Zavedati se je treba, da do pacientovih osebnih podatkov ne morejo prosto in brezpogojno dostopati vsi svojci. Če privolitveno nesposoben pacient ni predhodno podal privolitve oziroma ni določil upravičenih oseb, velja zakonski režim dostopa do podatkov (za primerjavo – tudi v primeru dedovanja po smrti posameznika najprej velja volja posameznika (oporoka), če pa te ni, so dediči osebe, ki jih določa zakon, nikakor pa ne vsi bližnji in daljni svojci, ki bi to želeli). Zakonski režim po ZPacP najbolj ustreza običajnim življenjskim razmerjem, tj. da je prvi upravičenec skrbnik, pacientov zdravstveni pooblaščenec ali pacientov partner. Šele če enega od teh ni, lahko nastopijo drugi svojci po vrstnem redu, ki smo ga že pojasnili. 
 
Konkretno in dokončno je v vašem primeru možno odločiti le v pritožbenem postopku. Če še niste vložili pisne zahteve pri izvajalcu, vam svetujemo, da to storite.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
