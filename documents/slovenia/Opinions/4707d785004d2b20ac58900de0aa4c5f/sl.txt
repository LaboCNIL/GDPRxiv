

Obdelava OP pri poštnih dostavah z odkupom
+
-


Datum: 26.05.2019
Številka: 0712-1/2019/1293

Kategorije: Pravne podlage, Telekomunikacije in pošta
                        Informacijski pooblaščenec (v nadaljevanju: IP) je prejel vaš dopis, v katerem navajate, da morate za vsako dejanje na pošti dati na vpogled svoj osebni dokument, ne glede ali dvignete nekaj gotovine, plačate položnico ali paket. Ko ste pred nekaj dnevi želeli plačati prejem paketa s svojo bančno kartico, ste morali ponovno predložiti osebno izkaznico. Zanima vas, ali je takšno poslovanje v duhu varovanja osebnih podatkov državljanov.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05 in 51/07, v nadaljevanju ZInfP) posredujemo naše neobvezno mnenje v zvezi z vašim vprašanjem, pri čemer IP izpostavlja, da lahko zakonitost konkretne obdelave osebnih podatkov presoja le v okviru postopka inšpekcijskega nadzora.***IP uvodoma pojasnjuje da pravno podlago za obdelavo osebnih podatkov s strani …… določa Uredba (EU) 2015/847 Evropskega parlamenta in Sveta z dne 20. maja 2015 o informacijah, ki spremljajo prenose sredstev in razveljavitvi Uredbe (ES) št. 1781/2006 (v nadaljevanju: Uredba 2015/847), ki določa pravila o informacijah o plačnikih in prejemnikih plačil (razen v primerih dopustnih odstopanj), ki jih morajo ponudniki plačilnih storitev priložiti k informacijam o prenosu sredstev, ne glede na valuto, za namene preprečevanja, odkrivanja in preiskovanja pranja denarja in financiranja terorizma, kadar ima vsaj eden od ponudnikov plačilnih storitev, udeležen v prenosu sredstev, sedež v Evropski uniji. …………… namreč nastopa kot pogodbeni obdelovalec pri obdelavi osebnih podatkov v zvezi z opravljanjem prenosa sredstev, kot na primer prevzem paketov s plačilom po povzetju ter plačilo položnic. ……………… torej prek svojih poštnih uslužbencev po navodilih, v imenu in za račun upravljavca opravlja plačilne storitve. Pri tem pa mora v skladu s členom 4(1) Uredbe 2015/847 zbirati naslednje osebne podatke plačnikov: ime (in priimek) plačnika, številko plačilnega računa plačnika, naslov plačnika, številko uradnega osebnega dokumenta, identifikacijsko številko stranke ali datum in kraj rojstva. Glede na določbe Uredbe 2015/847 takšna identifikacija plačnika ni potrebna le takrat, kadar stranka izvede plačilo z UPN nalogom, ki ima QR kodo z vsemi ustreznimi podatki (obrazec UPN QR) ali OCR vrstico in zneskom do vključno 1.000 EUR, ne glede na to ali je za plačilo predložila gotovino ali drug plačilni instrument. Prav tako se ne izvaja takšna identifikacija komitentov v primeru plačil na račune proračunskih uporabnikov do vključno 1.000 EUR ter pri pologu gotovine za pravne osebe v dnevno nočni trezor. Ponudnik plačilnih storitev prejemnika plačila namreč v teh primerih prek prejemnika plačila izsledi prenos sredstev od osebe, ki je s prejemnikom plačila sklenila dogovor o dobavi blaga ali opravljanju storitev.Kar zadeva vaše navedbe glede zahteve poštnih uslužbencev po vpogledu v osebni dokument vam pojasnjujemo, da takšna zahteva ni v neskladju z določbami ZVOP-1 in Splošne uredbe, saj sta takšna zahteva in vpogled v osebni dokument potrebna in dopustna z razlogom, da se zagotovi točnost in ažurnost osebnih podatkov, ki se zbirajo od plačnika oz. prejemnika paketa (načelo točnosti in ažurnosti osebnih podatkov iz 18. člena ZVOP-1 ter člena 5 Splošne uredbe).IP je na podlagi več obvestil oziroma podobnih pobud drugih posameznikov zoper …………… po uradni dolžnosti že vodil postopek inšpekcijskega nadzora nad izvajanjem določb ZVOP-1 oz. Splošne uredbe ter v zvezi s tem na spletni strani objavil naslednje sporočilo za javnost: sporočilo za javnost glede inšpekcijskega postopka o zakonitosti obdelave osebnih podatkov ………………………, z dne 26. 9. 2017: https://www.ip-rs.si/novice/informacijski-pooblascenec-v-inspekcijskem-postopku-ni-ugotovil-krsitev-s-strani-poste-slo-1067/ Lep pozdrav,                                                                                              Mojca Prelesnik, univ.dipl.prav.,                                                                                                        informacijska pooblaščenkaPripravila:Lidija Perčič, univ.dipl.ekon.                                                      državna nadzornica za                                                             varstvo osebnih podatkov
