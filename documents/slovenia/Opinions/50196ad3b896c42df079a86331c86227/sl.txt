

Kontakti staršev za šolski prevoz otrok
+
-


Datum: 25.09.2020
Številka: 07120-1/2020/524

Kategorije: Pravne podlage, Šolstvo
                        Informacijski pooblaščenec RS (v nadaljevanju IP) je prejel vaše zaprosilo za mnenje. Navajate, da bi morala šola - skladno s priporočilom NIJZ - prevoznikom občasnih in naročenih prevozov posredovati sezname telefonskih številk staršev vaših učencev. Zanima vas, ali ste dolžni prevozniku predložiti te sezname, glede na to, da gre le za priporočilo NIJZ. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP pojasnjuje, da mora za vsako obdelavo osebnih podatkov obstajati ustrezna pravna podlaga skladno s členom 6(1) Splošne uredbe, po karerem je obdelava dopustna v naslednih primerih:(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;(c) obdelava je potrebna za izpolnitev zakonske obveznosti, ki velja za upravljavca;(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.Točka (f) se ne uporablja za obdelavo s strani javnih organov pri opravljanju njihovih nalog.Upravljavci v javnem sektorju (kamor sodijo tudi osnovne šole, ki so javni zavodi) se morajo ravnati tudi po 9. členu ZVOP-1, po katerem mora za obdelavo osebnih podatkov praviloma obstajati podlaga v zakonu. Izjemoma je dopustna tudi obdelava osebnih podatkov, ki je nujno potrebna za izvrševanje zakonitih pristojnosti javnega sektorja, s katero se ne poseže v upravičen interes posameznika, na katerega se osebni podatki nanašajo (četrti odstavek 9. člena ZVOP-1).Ob tem velja še opozoriti, da morajo biti osebni podatki zbrani za določene, izrecne in zakonite namene ter se ne smejo nadalje obdelovati na način, ki ni združljiv s temi nameni (načelo omejitve namena). Prav tako morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo („načelo najmanjšega obsega podatkov“);Glede na opis vašega primera ni razvidno, da bi obstajala izrecna zakonska podlaga za posredovanje osebnih podatkov staršev učencev prevoznikom. Da bi preverili, ali je posredovanje telefonskih številk staršev izvajalcem prevozov nujno za zagotavljanje preprečevanja širjenja okužb, pa predlagamo, da se v zvezi s tem posvetujete z NIJZ. Pri tem lahko zaprosite tudi za utemeljitev pravne podlage za posredovanje osebnih podatkov v konkretnem primeru oziroma se dogovorite za drug način izvajanja tega priporočila, ki bo ustrezno naslovil tveganja v zvezi z okužbami in tveganja v zvezi s posegi v zasebnost. IP pa v okviru mnenja ne more ugotavljati zakonitosti konkrentih obdelav osebnih podatkov. Slednje lahko stori le v okviru inšpekcijaskega ali drugega ustreznega postopka.Lep pozdrav,Pripravil:Anže NovakSvetovalec Pooblaščenca za preventivoInformacijski pooblaščenecMojca Prelesnikinformacijska pooblaščenka
