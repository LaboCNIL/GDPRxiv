

Dostop do zdravstvenega kartona po upokojitvi zdravnika
+
-


Datum: 01.06.2022
Številka: 07120-1/2022/190

Kategorije: Pravica do seznanitve z lastnimi osebnimi podatki, Zdravstveni osebni podatki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da se je hčerina osebna zdravnica, ki je imela zasebno pediatrično ambulanto, upokojila. Zanima vas, kje se nahaja njen zdravstveni karton in na koga se lahko obrnete, da pridete do njega.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
Ko zasebni zdravnik preneha z opravljanjem zasebne zdravniške službe, izroči vso zdravstveno dokumentacijo zdravniku, ki prevzame opravljanje njegove zdravniške službe. Dostop do zdravstvenega kartona hčere mora biti torej omogočen pri novem osebnem zdravniku. Če je vaša hči stara manj kot 15. let lahko pravico do seznanitve uveljavljate v njenem imenu, v kolikor je starejša od 15. let pa pravico uveljavlja sama ali vi z njenim pooblastilom.
 
 
Obrazložitev
 
Prvi odstavek 40. člena Zakona o zdravniški službi (Uradni list RS, št. 72/06 – UPB; v nadaljevanju ZZdrS) določa, da ko zasebni zdravnik preneha z opravljanjem zasebne zdravniške službe, izroči vso zdravstveno dokumentacijo zdravniku, ki s soglasjem zbornice prevzame opravljanje njegove zdravniške službe. Drugi odstavek istega člena določa, da če si zasebni zdravnik do prenehanja opravljanja zdravniške službe ni določil prevzemnika, imenuje zbornica začasnega upravitelja zdravstvene dokumentacije. Če gre pri vas za primer iz drugega odstavka 40. člena ZZdrS, ko torej zdravnik ni določil prevzemnika, se najbrž lahko obrnete na Zdravniško zbornico Slovenije, če vas ne bi že sami obvestili o začasnem upravitelju zdravstvene dokumentacije.
 
Vaša hči si je skladno z zakonodajo torej (lahko) izbrala novega osebnega zdravnika, če pa je mlajša od 15 let, ste to storili starši oziroma skrbniki v njenem imenu. Zdravstveno dokumentacijo mora zasebni zdravnik, ki je (zaradi upokojitve) prenehal z opravljanjem zasebne zdravniške službe, izročiti njen zdravstveni karton zdravniku prevzemniku.
 
Če je vaša hči mlajša od 15. let, lahko pravico do seznanitve z zdravstveno dokumentacijo uveljavljate kot starš v njenem imenu pri novo izbranem osebnem zdravniku (zdravniku prevzemniku). Pri tem si lahko pomagate tudi z (neobveznim) obrazcem zahteve za seznanitev z lastnimi osebnimi podatki po 41. členu Zakona o pacientovih pravicah (Uradni list RS, št. 15/08, 55/17 in 177/20; v nadaljevanju ZPacP): https://www.ip-rs.si/obrazci/obrazci-s-podro%C4%8Dja-pacientovih-pravic, obrazec Zahteva za seznanitev z lastno zdravstveno dokumentacijo (Obrazec ZPacP 41-3).
 
V kolikor pa je vaša hči starejša od 15. let, lahko pravico do seznanitve z zdravstveno dokumentacijo uveljavlja sama (razen če zdravnik po posvetovanju s starši oceni, da otrok po 15. letu ni sposoben privolitve oziroma, po analogiji, da ni sposoben samostojno izvrševati pravice do seznanitve z lastnimi osebnimi podatki). IP meni, da lahko po otrokovem 15. letu starši v imenu otroka izvršujejo pravico do seznanitve z njihovo zdravstveno dokumentacijo s pooblastilom takšnega otroka.
 
Za konec pa še dodajamo, da pacienti nismo lastniki zdravstvene dokumentacije in originalne dokumentacije nikoli ne prejmemo v hrambo.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
