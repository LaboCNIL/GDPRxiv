

Navzočnost delodajalca pri samotestiranju
+
-


Datum: 22.12.2021
Številka: 07121-1/2021/2561

Kategorije: Delovna razmerja
                        Pri Informacijskem pooblaščencu (IP) smo dne 16. 12. 2021 prejeli vaše vprašanje, ali je dopustno, da delodajalec stoji poleg vas in vas nadzoruje, ko izvajate samotestiranje na SARS-CoV-2.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Ker pri prisotnosti predstavnika delodajalca ne gre za obdelavo osebnih podatkov, tak nadzor pri izvajanju samotestiranja na SARS-CoV-2 ni sporen z vidika varstva osebnih podatkov. To velja pod pogojem, da ne pride do beleženja opažanj v delodajalčeve zbirke osebnih podatkov. 
 
Za presojanje drugih vidikov poseganja v zasebnost ali v druge pravice delavca, IP ni pristojen. 
 
 
O b r a z l o ž i t e v:
 
Področje uporabe Splošne uredbe o varstvu podatkov je določeno v njenem prvem odstavku 2. člena, ki pravi, da se ta uredba uporablja za obdelavo osebnih podatkov v celoti ali delno z avtomatiziranimi sredstvi in za drugačno obdelavo kakor z avtomatiziranimi sredstvi za osebne podatke, ki so del zbirke ali so namenjeni oblikovanju dela zbirke. Ker zgolj prisotnost pooblaščene osebe delodajalca z namenom preverjanja, ali je test izveden in ali je izveden pravilno (sicer organizacija in financiranje testiranja nista smiselna) ne pomeni, da se avtomatizirano obdelujejo osebni podatki ali da so podatki namenjeni v zbirko ali izhajajo iz zbirke posebnih podatkov, tako ravnanje ni obdelava osebnih podatkov. Zato se pravila varstva osebnih podatkov ne uporabljajo. Drugače je, če bi ta oseba osebne zaznave (ugotovljene podrobnosti izvedbe samotestiranja) evidentirala v neko zbirko osebnih podatkov pri delodajalcu. To ne bi bilo dopustno.
 
Tudi Odlok o začasnih ukrepih za preprečevanje in obvladovanje okužb z nalezljivo boleznijo COVID-19 (Uradni list RS, št. 174/21, 177/21, 185/21 in 190/21) nima posebnih določb, ki urejale neposredni nadzor nad izvajanjem samotestiranja. V prvem odstavku 4. člena Odloka je na primer določeno le, da odgovorne osebe, ki izvajajo ali organizirajo opravljanje dela, določijo čas in kraj samotestiranja, ki je izvedeno na delovnem mestu. Za namen dokazovanja samotestiranja odgovorna oseba posreduje osebi iz prvega odstavka prejšnjega člena evidenčni list, ki vsebuje datum samotestiranja, rezultat testa in podpis osebe iz prvega odstavka 3. člena odloka.
 
Splošne usmeritve s področja preverjanja PCT pogojev si lahko preberete v smernicah IP, ki so dostopne na tej povezavi:
https://www.ip-rs.si/publikacije/priro%C4%8Dniki-in-smernice/smernice-po-splo%C5%A1ni-uredbi-o-varstvu-podatkov-gdpr/smernice-o-preverjanju-pct-pogojev-za-delodajalce-oziroma-upravljavce.
 
Prijazen pozdrav,
 
 
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
