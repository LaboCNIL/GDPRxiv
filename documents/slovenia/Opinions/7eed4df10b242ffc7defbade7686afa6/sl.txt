

Neposredno trženje stranki, ki s podjetjem nikoli ni sodelovala
+
-


Datum: 10.01.2023
Številka: 07121-1/2022/1476

Kategorije: Neposredno trženje, nagradne igre, Telekomunikacije in pošta
                        Informacijski pooblaščenec (v nadaljevanju: IP) je prejel vaš dopis, v katerem nas seznanjate, da ste na svojo zasebno telefonsko številko prejeli SMS z reklamno ponudbo podjetja, s katerim nikoli niste poslovali oz. mu zaupali svoje telefonske številke. Zanima vas, ali se tako zbiranje osebnih podatkov lahko opredeli kot kršitev, ki jo prijavite na naš urad?
 
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 76. členom Zakona o varstvu osebnih podatkov na področju obravnavanja kaznivih dejanj (Uradni list RS, št. 177/20, v nadaljevanju ZVOPOKD), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezujoče mnenje v zvezi z vašim vprašanjem.
 
1.     Pravila v povezavi z neposrednim trženjem preko SMS-a so določena predvsem v 226. členu ZEKom-2, za katerega nadzor je pristojen AKOS. 
2.     V zvezi s tem, ko niste prepričani, kako je podjetje pridobilo vašo telefonsko številko, pa vas IP napotuje še na izvrševanje vaše pravice do seznanitve z lastnimi osebnimi podatki. V okviru le te, lahko na upravljavca OP naslovite zahtevo, da vam pojasnijo vir pridobitve vaših OP; namene obdelave; čas hrambe in druge informacije iz člena 15. Splošne uredbe o varstvu podatkov.
3.     V kolikor vam upravljavec v roku 1 meseca ne bo odgovoril oz. bo vašo zahtevo zavrnil imate možnost, da se s pritožbo obrnete na IP.
 
O b r a z l o ž i t e v:
IP uvodoma pojasnjuje, da niti Splošna uredba, niti nov ZVOP-2, ki začne veljati 26. 1. 2023, neposrednega trženja ne urejata posebej. Zaenkrat se zato, do uveljavitve novega ZVOP-2, v tem delu še vedno uporabljajo določbe ZVOP-1 (predvsem 72. in 73. člen), ki pa se sicer uporablja zgolj za neposredno trženje po navadni pošti, zato se tudi pristojnost IP nanaša le na ta del.
Neposredno trženje po elektronski pošti oziroma po telefonski številki je urejeno v specialnih predpisih, in sicer v Zakonu o elektronskih komunikacijah (Uradni list RS, št. 130/22; v nadaljevanju ZEKom-2) in Zakonu o elektronskem poslovanju na trgu (Uradni list RS, št. 96/09 – uradno prečiščeno besedilo, 19/15 in 189/21 – ZDU-1M: ZEPT), nadzor nad izvajanjem njunih določb pa je v pristojnosti Agencije za komunikacijska omrežja in storitve RS (v nadaljevanju: AKOS) oziroma v določenem delu tudi Tržnega inšpektorata RS (v nadaljevanju: TIRS). Izrecno za kršitve v zvezi z neposrednim trženjem po SMS sporočilih je pristojen AKOS: https://www.akos-rs.si/.
IP vas v zvezi s tem napotuje predvsem na 226. člen ZEKom-2, ki v prvem odstavku določa, da je uporaba samodejnih klicnih in komunikacijskih sistemov za opravljanje klicev na naročnikovo telefonsko številko brez človekovega posredovanja (npr. klicni avtomati, SMS, MMS), telefaksov ali elektronske pošte za namene neposrednega trženja dovoljena samo na podlagi naročnikovega ali uporabnikovega predhodnega soglasja. V kolikor pošiljatelj ne ravna skladno z navedeno zakonodajo, vam IP svetuje, da podate prijavo neposredno pri AKOS.
Dodatno sedmi odstavek istega člena še določa, da ne glede na morebitni postopek nadzora zaradi kršitev določb tega člena ima pravni interes za vložitev civilne tožbe oziroma začasne odredbe zoper kršitelja določb tega člena vsaka s kršitvijo oškodovana fizična ali pravna oseba, tudi izvajalec storitev, ki ščiti svoje poslovne interese in interese svojih strank.
V zvezi z vašo situacijo, ko ne veste, od kje je podjetje pridobilo vašo zasebno telefonsko številko pa še pojasnjujemo, da ima vsak posameznik v skladu s členom 15 Splošne uredbe tudi pravico, da se seznani s svojimi lastnimi osebnimi podatki. Med drugim to pomeni, da lahko od upravljavca osebnih podatkov (pisno) zahtevate, da vam pojasni, katere osebne podatke obdeluje, v katere namene, koliko časa jih hrani, kadar osebni podatki niso bili zbrani neposredno od vas, tudi vse razpoložljive informacije v zvezi z virom, kje so jih pridobili. Upravljavec osebnih podatkov ima mesec dni časa, da na vašo zahtevo, podano skladno s členom 15 Splošne uredbe o varstvu podatkov, odgovori, v nasprotnem primeru pa se lahko zaradi molka pritožite na IP.
IP vam svetuje, da na podjetje, ki vam je poslalo SMS sporočilo torej naslovite pisno zahtevo, s katero zahtevate, da vas seznanijo z virom vaših podatkov (torej kje so dobili vašo telefonsko številko) in z morebitnimi drugimi informacijami v zvezi z vašimi osebnimi podatki. V kolikor vam upravljavec osebnih podatkov (v vašem primeru podjetje, od katerega ste dobili SMS), na vašo zahtevo, v enem mesecu, ne bo odgovoril oz. vam bo posredovanje podatkov zavrnil, se boste lahko zaradi molka upravljavca oz. zavrnitve vaše zahteve pritožili na IP.
Več informacij o navedeni pravici in kako jo lahko uveljavljate, si lahko preberete na naši spletni strani: https://tiodlocas.si/zelim-vedeti-kaj-pocnejo-z-mojimi-podatki/. Več o neposrednem trženju pa je možno prebrati v prispevku, ki ga je IP objavil na svoji spletni strani: https://www.ip-rs.si/varstvo-osebnih-podatkov/pravice-posameznika/neposredno-trženje
V upanju, da ste dobili odgovor na vaša vprašanja, vas lepo pozdravljamo.
 
Pripravil:                                                                                                                                  
Grega Rudolf,
asistent svetovalca pri IP          
 
Mojca Prelesnik, univ. dipl. prav.,
informacijska pooblaščenka
