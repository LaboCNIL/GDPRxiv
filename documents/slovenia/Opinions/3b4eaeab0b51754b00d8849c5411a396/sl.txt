

Podatek o servisu avtomobila
+
-


Datum: 27.07.2020
Številka: 07121-1/2020/1300

Kategorije: Pravne podlage, Pridobivanje OP iz zbirk
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navedli ste, da ste se v avtohiši zanimali za rabljen avto. Povedano vam je bilo, da je bila avtohiša prodajalec tega avtomobila kot novega, da je bil prodan in nato dan v leasing ves čas samo eni pravni osebi in da je avto (po njihovem vedenju) vozil direktor ter da je bil pri njih servisiran. Ko ste želeli prejeti podatke o zgodovini popravil avtomobila vam je bilo rečeno, da je to osebni podatek in da vam ga ne bodo posredovali. Sprašujete, ali je zgodovina popravil in ostalih posegov v avto osebni podatek in čigav?***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.Glede vašega vprašanja opozarjamo, da Splošna uredba varuje zgolj pravice fizičnih oseb, ne pa tudi pravnih oseb. Kadar je lastnik avtomobila pravna oseba, po mnenju IP torej ne obstajajo razlogi, ki bi onemogočali posredovanje tehničnih podatkov o servisiranju vozila s stališča varstva osebnih podatkov.Skladno s prvim odstavkom 4. člena Splošne uredbe pomenijo osebni podatki katero koli informacijo v zvezi z določenim ali določljivim posameznikom. Določljiv posameznik pa je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. IP je v preteklosti že poudaril, da predstavljajo podatki o vzdrževanju in stanju vozila, ki so vezani na konkretno, določljivo osebo, osebne podatke.V primeru, da je lastnik vozila fizična oseba in jo je mogoče iz izpisanih tehničnih podatkov o vozilu identificirati, je takšen izpis s strani servisa možen le na podlagi obstoja ene izmed pravnih podlag, določenih v prvem odstavku člena 6 Splošne uredbe, in sicer:- privolitev (točka (a)),- sklenitev ali izvajanje pogodbe (točka (b)),- zakon (točka (c)),- zaščita življenjskih interesov posameznika (točka (d)) ali- zakoniti interesi, za katere si prizadeva upravljavec (točka (f)).Več o vprašanju posredovanja podatkov o servisu avtomobila si lahko preberete tudi v mnenjih št. 0712-1/2019/562 z dne 11.3.2019 in št. 0712-1/2015/2116 z dne 21.8.2015.V upanju, da ste prejeli odgovor na vaše vprašanje, vas lepo pozdravljamo.Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                              Barbara Pirš, univ.dipl.prav.,Svetovalka Pooblaščenca za preventivo                                   
