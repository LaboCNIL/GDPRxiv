

Vpogled in pošiljanja videoposnetka
+
-


Datum: 09.07.2021
Številka: 07121-1/2021/1267

Kategorije: Svetovni splet, Video in avdio nadzor, Pravica do seznanitve z lastnimi osebnimi podatki
                        Informacijski pooblaščenec (v nadaljnjem besedilu IP) je prejel vaše zaprosilo za mnenje, v katerem sprašujete ali ima posameznik od podjetja, poslovnega subjekta pravico zahtevati vpogled v videoposnetke in ali lahko zahteva tak pogled tudi izven dopoldanskega časa oziroma, če se mu videoposnetek lahko pošlje ter pod kakšnimi pogoji?
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uvodoma pojasnjujemo, da IP kot nadzorni organ daje neobvezna mnenja, pojasnila in stališča o vprašanjih s področja varstva osebnih podatkov, zato lahko komentira možnost vpogleda v videoposnetek le z vidika varstva osebnih podatkov, ne pa na primer z vidika načina organiziranosti delovnega časa vaše stranke.
 
Ker so vaše navedbe zelo splošne in iz njih ni razvidno, ali je upravičenec od vaše stranke zahteval vpogled v videoposnetek po določbah Zakona o dostopu do informacij javnega značaja (v nadaljevanju ZDIJZ), ali pa na primer kot seznanitev z lastnimi podatki, vam IP konkretnih odgovorov ne more posredovati, zato vam posredujemo splošno mnenje glede vpogleda v videoposnetek.
 
Vpogled v videoposnetke pomeni enega od možnih načinov obdelave osebnih podatkov. Upravljavec zbirke posnetkov, ki nastaja ob izvajanju videonadzora lahko videoposnetke pregleduje le v skladu z osnovnimi nameni njihovega zbiranja, na primer za zagotavljanje varnosti ljudi ali premoženja oziroma eventualno v primeru nekega izrednega, deviantnega dogodka, ko bi videoposnetek služil kot dodaten dokaz v pravnem postopku. Ob upoštevanju načela najmanjšega obsega osebnih podatkov se lahko v posnetke videonadzora vpogleda zgolj, kadar pride do »dogodka«, ki ga opisujejo pogoji za uvedbo videonadzora. Nastale posnetke pa lahko izvajalec videonadzora posreduje tretjim osebam zgolj pod pogojem, če le-ti izkažejo ustrezno pravno podlago.
 
Pravne podlage ureja prvi odstavek člena 6 Splošne uredbe, ki določa, da je obdelava zakonita le in kolikor je izpolnjen vsaj eden od naslednjih pogojev:
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Če v konkretnem primeru obstaja ustrezna pravna podlaga, je vpogled v videoposnetke s strani tretje osebe dopusten. V nasprotnem primeru bi takšna obdelava osebnih podatkov lahko bila nezakonita. IP v konkretnem primeru ni znana pravna podlaga, ki bi vam omogočala vpogled v videonadzorne posnetke. V posnetek bi pa lahko vpogledale pooblaščene osebe izvajalca videonadzora, če bi za tak vpogled v konkretnem primeru izkazali, da je potreben za doseganje namena, za katerega se (med drugim) tak videonadzor izvaja, to je za varovanje ljudi in premoženja.
 
Poleg tega IP pojasnjuje, da ima posameznik pravico dostopa do posnetka tudi na podlagi izvrševanja pravice do seznanitve z lastnimi osebnimi podatki.  Pravica posameznika do seznanitve z lastnimi osebnimi podatki je temeljna človekova pravica, določena v tretjem odstavku 38. člena Ustave Republike Slovenije, ki predpisuje, da se ima vsakdo pravico seznaniti z zbranimi osebnimi podatki, ki se nanašajo nanj. Ta pravica je konkretizirana v členu 15 Splošne uredbe (»Pravica dostopa posameznika, na katerega se nanašajo osebni podatki«), ki v prvem odstavku določa, da ima posameznik, na katerega se nanašajo osebni podatki, pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov ter določene informacije, ki so natančno naštete v tem členu. Skladno s tretjim odstavkom člena 15 Splošne uredbe je dolžan upravljavec zagotoviti kopijo osebnih podatkov, ki se obdelujejo.
 
Vendar pa IP poudarja, da ima posameznik od izvajalca videonadzora pravico pridobiti le tisti del videoposnetka, ki se nanaša nanj. To pomeni, da je zaradi varovanja pravic drugih posameznikov dolžan upravljavec prekriti oziroma zamegliti osebne podatke drugih posameznikov na posnetku. Na podlagi pravice dostopa iz člena 15 Splošne uredbe posameznik od upravljavca torej ni upravičen pridobiti celotnega videoposnetka z osebnimi podatki ostalih posameznikov, ki so v njem prikazani.
 
Vezano na navajanje v vašem zaprosilu, IP dalje pojasnjuje, da če upravičenec do videoposnetka le tega ne more vpogledati v delovnem času vaše stranke, mu ga ta lahko posreduje po elektronski pošti (pravica do kopije), če se upravičenec s takšnim načinom strinja. Pri tem mu lahko zaračuna stroške in sicer, v primeru, da gre za zahtevo po ZDIJZ skladno z Uredbo o posredovanju in ponovni uporabi informacij javnega značaja (Uradni list RS, št. 24/16), v primeru, da gre za seznanitev z lastnimi osebnimi podatki pa lahko upravljavec za dodatne kopije, ki jih zahteva posameznik, na katerega se nanašajo osebni podatki, zaračuna razumno pristojbino ob upoštevanju administrativnih stroškov.
 
Ob tem pa IP poudarja, da mora pri posredovanju kopije videoposnetka vaša stranka upoštevati vse zahteve glede obdelave osebnih podatkov, ki jih določa Splošna uredba o varstvu podatkov in ZVOP-1. Pri tem IP posebej opozarja, da pošiljanje videoposnetka  v primeru, da ta vsebuje posebej občutljive osebne podatke (v smislu Člena 9 Splošne uredbe o varstvu podatkov) zahteva posebno zavarovanje (kriptirano pošiljanje). Konkretna presoja je pa je odvisna od vseh okoliščin primera in jo mora narediti upravljavec. Je pa v vašem primeru potrebno vsekakor zagotoviti med drugim tudi, da so osebe, ki bodo v elektronski pošti videle osebne podatke druge osebe, res upravičene do teh podatkov.
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.
 
 
V upanju, da vam bo naš odgovor v pomoč, vas lepo pozdravljamo.
 
                                                                                    Mojca Prelesnik
                                                                                    informacijska pooblaščenka
 
Maja Wondra Horvat, univ. dipl. prav.,
svetovalka IP
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
