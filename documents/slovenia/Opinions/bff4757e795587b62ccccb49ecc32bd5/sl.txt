

Hramba podatkov v prometu elektronskih komunikacij
+
-


Datum: 02.02.2022
Številka: 07121-1/2022/119

Kategorije: Rok hrambe OP, Telekomunikacije in pošta, Zavarovanje osebnih podatkov
                        Informacijski pooblaščenec (v nadaljevanju: IP) je prejel vaš dopis, v katerem nas prosite za mnenje. Pojasnili ste, da glede na določilo desetega odstavka 153. člena ZEKom-1, na podlagi katerega IP opravlja inšpekcijski nadzor v zvezi s podatki operaterjev, ki jih morajo shranjevati in posredovati operaterji za ugotovitev lokacije opreme za mobilno komunikacijo. Glede na to, da je Ustavno sodišče razveljavilo besedila členov glede hrambe podatkov, in da novi 153.a člen ničesar ne govori o dolžini hrambe podatkov, vas zanima, kakšno je mnenje IP glede zakonsko skladne hrambe podatkov za namene uresničevanja omenjenega člena. Dejstvo je namreč, da mora operater določene podatke hraniti (tudi npr. po plačilu vseh obveznosti naročnika), če želi uresničiti obveznost iz tega člena (kot tudi za nekatere druge člene, npr. glede klica v sili). 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Informacijski pooblaščenec (v nadaljevanju IP) uvodoma pojasnjuje, da določbe 153. člena Zakona o elektronskih komunikacijah (Uradni list RS, št. 109/12, 110/13, 40/14 – ZIN-B, 54/14 – odl. US, 81/15, 40/17 in 189/21 – ZDU-1M; ZEKom-1) niso povezane z določbami o obvezni hrambi podatkov v prometu elektronskih komunikacij (t.i. data retention), ki jih je razveljavilo Ustavno sodišče razveljavilo, temveč gre za ločeno in samostojno pravno podlago za posredovanje prometnih in lokacijskih podatkov v primerih varovanja življenja in telesa (npr. ko je oseba pogrešana ali ogrožena in je potrebna ugotovitev njene lokacije zaradi varovanja življenja ali telesa). Določbe o obvezni hrambi podatkov v prometu elektronskih komunikacij pa so se nanašala na obvezno hrambo določenih vrst podatkov za vse uporabnike, vnaprej in na zalogo.
Kot pravilno ugotavljate 153.a člen ZEKom-1 (zavarovanje podatkov in neizbrisna registracija), 3. odstavek 153.a člena ZEKom-1 določa, da inšpekcijski nadzor nad izvajanjem določb 153. člena izvaja informacijski pooblaščenec najmanj enkrat letno.
Rok hrambe podatkov za izvrševanje določb 153. člena pa je opredeljen v 2. odstavku 153.a člena ZEKom-1, ki določa, da morajo operaterji in policija, ki lahko zahteva dostop do podatkov, potrebnih za ugotovitev zadnje lokacije opreme za mobilno komunikacijo skladno s 153. členom, morajo zagotoviti desetletno neizbrisno registracijo izvedenih ukrepov in posegov na podlagi prejšnjega člena ter v okviru tega roka tudi hraniti pridobljene in izročene podatke od dneva, ko so bili ti podatki sporočeni policiji, ter jih varovati v skladu z oznako stopnje tajnosti zahteve. Zahteve za lociranje oseb v nevarnosti so praviloma podane hitro in se nanašajo na zadnje podatke o lokaciji njihove opreme, zato posebna hramba za ta namen ni potrebna, saj je v okviru tekoče hrambe pri operaterju, desetletni rok hrambe pa velja (potem) za podatke, ki so bili zahtevani s strani policije in izročeni s strani operaterja.
Pri tem poudarjamo, da ne gre za podatke, ki so potrebni npr. za obračun obveznosti temveč le za podatke, ki so taksativno našteti v 153. členu in sicer so to podatki, potrebni za ugotovitev zadnje lokacije opreme za mobilno komunikacijo posameznika, in sicer podatki o lokacijski oznaki (ID celice) na začetku komunikacije in podatki, ki določajo zemljepisno lego celic z navedbo njihovih lokacijskih oznak (ID celice) med obdobjem, za katero se hranijo, podatki o komunikaciji ter drugi podatki, ki jih v zbirkah osebnih in drugih podatkov obdeluje operater in lahko omogočajo natančnejšo ugotovitev zadnje lokacije opreme za mobilno komunikacijo posameznika (3. odstavek 153. člena ZEKom-1). Ne gre skratka za vse podatke o prometu, ki se nanašajo na določenega uporabnika, temveč zgolj za tiste, ki so v posebnih primerih varovanja življenja in telesa potrebni za ugotovitev zadnje lokacije opreme za mobilno komunikacijo posameznika.
Kolikor imate pa v mislih (splošni) rok hrambe prometnih podatkov, ki jih operater beleži zaradi opravljanja svojih storitev, obračuna in plačil, pa je ta rok posredno določen v 2. odstavku 151. člena (podatki o prometu), ki določa, da ne glede na določbo 1. odstavka 151. člena lahko operater do popolnega plačila storitve, vendar najdlje do preteka zastaralnega roka, hrani in obdeluje podatke o prometu, ki jih potrebuje za obračun in za plačila v zvezi z medomrežnim povezovanjem. V praksi to običajno pomeni tekoči mesec plus tri mesece.
 
 
S spoštovanjem,
 
Mojca Prelesnik, univ.dipl.prav.,                                                                                                  
informacijska pooblaščenka
 
Pripravil:                                                                                                                                 
mag. Andrej Tomšič,
namestnik informacijske pooblaščenke        
