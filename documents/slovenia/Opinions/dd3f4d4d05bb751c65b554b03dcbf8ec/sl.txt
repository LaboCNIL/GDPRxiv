

Zavarovanje videoposnetka
+
-


Datum: 24.02.2021
Številka: 07121-1/2021/367

Kategorije: Pravica do omejitve, Video in avdio nadzor, Zavarovanje osebnih podatkov
                        Informacijski pooblaščenec (v nadaljevanju: IP) je prejel vaše zaprosilo za mnenje in sicer ste pojasnili, da zaradi dokazovanja storitve prekrška uradne osebe, bi potrebovali podatke kako lahko zahtevate video posnetke in od koga. Video nadzor izvaja določeno podjetje, ki ste ga navedli, in posnetke hrani 72 ur. Ker se je dogodek zgodil včeraj imate zelo malo časa zahtevati podatke od upravitelja oz. od policije (ali koga drugega?), ki bi nekako morala dokaze pravočasno zavarovati. Zanima vas, pri komu morate zahtevati posnetke oz. zavarovanje dokazov?
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Informacijski pooblaščenec (v nadaljevanju IP) na kratko pojasnjuje, da videonadzor ureja ZVOP-1 in sicer v členih od 74. do 77, besedilo je dostopno na: https://www.ip-rs.si/zakonodaja/zakon-o-varstvu-osebnih-podatkov/. Glede na to, da ste seznanjeni s tem, kdo je upravljavec video nadzornega sistema, je to tudi subjekt (torej zadevno podjetje), na katerega lahko naslovite zahtevo za uveljavljanje vaših pravic (obrazec je na voljo na: https://www.ip-rs.si/fileadmin/user_upload/doc/obrazci/ZVOP/Zahteva_za_seznanitev_z_lastnimi_osebnimi_podatki__Obrazec_SLOP_.doc), med katere sodi tudi pravica do dostopa do lastnih osebnih podatkov. Tu vas moramo opozoriti, da na podlagi te pravice ne boste upravičeni do pridobitve posnetkov, na katerih se ne nahajate vi, če je to tisto, kar potrebujete. Pravica do seznanitve z lastnimi osebnimi podatki, vključno z videoposnetki, se namreč nanaša na pridobitev podatkov  posnetkov, na katerih se nahaja posameznik, ki je vložil zahtevo po podatkih oz. posnetkih. Vaš primer se kot kaže nanaša na dejanje tretje osebe, ki je bila pri tem posneta, zato zgoraj navedeno najverjetneje ne pride v poštev, vseeno pa pojasnjujemo zaradi boljšega razumevanja.
Če menite, da se na posnetkih nahajajo dokazi o storitvi kaznivega dejanja, se morate obrniti na policijo, ki lahko na podlagi svojih pristojnosti opravi potrebno zavarovanje dokazov. V primeru, da gre za nedopustno dejanje s področja civilnega prava, pa se obrnete na pristojno sodišče, ki lahko po lastni presoji izda odredbo za t.i. predpravdno zavarovanje dokazov glede in pod pogoji, ki jih določa Zakon o pravdnem postopku.
Kolikor pa naj bi bili na posnetku dokazi, da je (uradna) oseba storila prekršek, lahko to dejanje naznanite pristojnemu prekrškovnemu organu; ker ne vemo, za kakšno vrsto očitanega dejanja gre in s tem kateri predpis naj bi bil kršen, vam podrobneje glede določitve prekrškovnega organa ne moremo svetovati.
Glede na navedeno je torej treba najprej ugotoviti, za kakšno očitano dejanje gre oz. kršitev katerega predpisa, saj je od tega odvisno nadaljnje postopanje in pristojnosti.
Upamo, da smo vam z našim odgovorom pomagali. 
 
 
S spoštovanjem,
 
Mojca Prelesnik, univ.dipl.prav.,                                                                                                  
informacijska pooblaščenka
 
Pripravil:                                                                                                                                 
mag. Andrej Tomšič,
namestnik informacijske pooblaščenke        
