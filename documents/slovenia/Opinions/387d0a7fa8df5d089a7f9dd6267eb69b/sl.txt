

Seznam zbirk osebnih podatkov
+
-


Datum: 23.10.2020
Številka: 07120-1/2020/562

Kategorije: Evidence dejavnosti obdelave, Upravne enote, Zavarovanje osebnih podatkov
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da urejate seznam uradnih oseb, ki obdelujejo (tudi vpogledujejo)  določene osebne podatke in odgovornih oseb, na podlagi 2. odstavka 25. člena Zakona o varstvu osebnih podatkov. Ker skupnega kataloga zbirk osebnih podatkov ne vodite več, le-ta je določal okvir določenih zbirk, sprašujete, ali v seznam zbirk pri upravni enoti kot upravljavcu osebnih podatkov vključite tudi vse tiste evidence oziroma zbirke, s katerimi javni uslužbenci vpogledujejo oziroma vnašajo osebne podatke npr. Mferac,  Ajpes, eDavki, GURS kataster, RPAS ISUNZ ipd.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da lahko podaja nezavezujoča mnenja in pojasnila, ne more pa izven konkretnih inšpekcijskih postopkov svetovati, kako organizirati konkretne poslovne procese in v tem okviru obdelovati osebne podatke. Zato IP na vaše vprašanje v okviru tega mnenja ne more dokončno odgovoriti, temveč v nadaljevanju podaja zgolj splošna pojasnila.Skladno s členom 30 Splošne uredbe so upravljavci in obdelovalci osebnih podatkov dolžni voditi evidenco dejavnosti obdelave. Evidentiranje se v določeni meri pokriva z obveznostjo vodenja kataloga zbirk osebnih podatkov za upravljavce z več kot 50 zaposlenimi, ki jo je urejal ZVOP-1. Več o evidenci dejavnosti obdelave si lahko preberete na spletni strani IP: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/evidenca-dejavnosti-obdelave/.V skladu s še veljavnim 25. členom ZVOP-1 upravljavci osebnih podatkov v svojih aktih predpišejo postopke in ukrepe za zavarovanje osebnih podatkov ter določijo osebe, ki so odgovorne za določene zbirke osebnih podatkov, in osebe, ki lahko zaradi narave njihovega dela obdelujejo določene osebne podatke.V sklopu evidence dejavnosti obdelave za posamezne zbirke osebnih podatkov se načeloma vodi tudi opis zbirke osebnih podatkov. Priporočljivo je, da upravljavec vodi seznam, iz katerega je za vsako zbirko osebnih podatkov jasno razvidno, katera oseba je odgovorna za posamezno zbirko osebnih podatkov ter katere osebe lahko zaradi narave svojega dela obdelujejo osebne podatke, ki se nanašajo na posamezno zbirko osebnih podatkov. Če niste upravljavec osebnih podatkov, ki se nanašajo na konkretno zbirko, potem vam takšnega seznama ni treba voditi.Lep pozdrav,                                                                                                     Mojca Prelesnik, univ. dipl. prav.,                                                                                                                                                          informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
