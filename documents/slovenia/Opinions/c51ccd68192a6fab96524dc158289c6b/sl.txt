

Obdelava OP v spletnem vprašalniku
+
-


Datum: 25.03.2022
Številka: 07121-1/2022/347

Kategorije: Elektronska pošta, Neposredno trženje, nagradne igre, Pridobivanje OP iz zbirk
                        Informacijski pooblaščenec (v nadaljevanju: IP) je prejel vaš dopis, v katerem na nas naslavljate vprašanje; ali lahko kot zasebni zavod kreirate spletni vprašalnik z nekaj vprašanji, ki naj vsebinsko ne bi bili osebne narave, kjer pa bi na podlagi zbranega imena, spletnega naslova in države anketirancev, le tem tudi poslali »personalizirano« sporočilo glede rezultatov vprašalnika? Seznanjate nas, da bi v istem sporočilu bilo vključeno še nekaj povezav na spletne strani partnerjev (ki prodajajo storitve, vezane na vprašanja) ter bi sporočilo imelo možnost odjave in informacijo o pošiljatelju sporočila. Zanima vas, ali je opisano ravnanje sporno z vidika GDPR (Splošne uredbe o varstvu osebnih podatkov)?
 
***
 
Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezujoče mnenje v zvezi z vašim dopisom.
 
IP uvodoma izpostavlja, da v okviru neobvezujočega mnenja vsekakor ne more presojati, ali so v konkretnem primeru, za konkreten namen in podatke izpolnjeni navedeni pogoji za obdelavo osebnih podatkov. Konkretno presojo zakonitosti obdelave v posameznem primeru pa bi lahko IP opravil le v okviru inšpekcijskega ali drugega upravnega postopka.
 
Skladno s 1. točko 4. člena Splošne uredbe je osebni podatek katera koli informacija v zvezi z določenim ali določljivim posameznikom. Posameznik je določljiv, če ga je mogoče neposredno ali posredno določiti, zlasti z navedbo identifikatorja, kot je ime, priimek, naslov bivanja, elektronski naslov, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. Ime, spletni naslov in država bivanja konkretnega posameznika tako nedvomno predstavljajo osebne podatke. 
 
Splošna uredba v 2. točki 4. člena opredeljuje pojem „obdelava“ kot  vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje.
 
IP pri tem pojasnjuje, da mora za vsakršno obdelavo osebnih podatkov, torej tudi za njihovo posredovanje, imeti upravljavec zakonito in ustrezno pravno podlago. Te so določene v členu 6(1) Splošne uredbe in sicer:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
IP upoštevaje zgoraj navedeno tako poudarja, da bi pri izvajanju spletnega vprašalnika, kjer bi se zbiralo osebne podatke posameznikov, vi kot izvajalec vprašalnika, najverjetneje nastopali v vlogi upravljavca osebnih podatkov.  Iz navedenega izhaja, da bi za tovrstno obdelavo osebnih podatkov (torej za zbiranje osebnih podatkov ter njihovo nadaljnjo obdelavo – npr. pošiljanje personaliziranih sporočil na zbrane e-naslove) morali kot upravljavec zagotoviti zakonito in ustrezno pravno podlago (v vašem primeru najverjetneje veljavno privolitev). Za vsako posamezno obdelavo osebnih podatkov mora torej obstajati ustrezna pravna podlaga, pri tem pa privolitev posameznika predstavlja le eno od možnih pravnih podlag in ni vselej potrebna za izvedbo posamezne obdelave osebnih podatkov. Kot upravljavec bi bili poleg navedenega dolžni izvesti tudi ustrezne tehnične in organizacijske ukrepe, da zagotovite in ste zmožni dokazati, da obdelava poteka v skladu z Uredbo. Kot pa že navajate tudi sami, pa morate o vseh namenih obdelave osebnih podatkov in pravnih podlagah, posameznike tudi ustrezno informirati skladno s členoma 13 ali 14 Splošne uredbe.
IP dodatno pojasnjuje, da ni pristojen za podajo pojasnil v povezavi z neposrednim trženjem preko elektronskih sporočil (pošiljanje personaliziranih sporočil s povezavami na spletne strani partnerjev). Neposredno trženje po elektronski pošti oziroma telefonu je urejeno v specialnih predpisih, in sicer v Zakonu o elektronskih komunikacijah (v nadaljevanju: ZEKom-1) in Zakonu o elektronskem poslovanju na trgu (v nadaljevanju: ZEPT), nadzor nad izvajanjem njunih določb pa je v pristojnosti Agencije za komunikacijska omrežja in storitve RS (AKOS) oziroma Tržnega inšpektorata RS (TIRS). Predlagamo vam, da se obrnete z vašimi vprašanji glede dopustnosti in načina izvajanja neposrednega trženja na slednje.
IP vas pri tem le okvirno napotuje na 158. člen ZEKom-1, ki določa, da je pošiljanje neželenih e-sporočil dovoljeno le v dveh primerih; če je posameznik v to sam privolil, torej na podlagi predhodnega soglasja, ali pa če gre za uporabo e-naslova kupca oz. uporabnika pošiljateljevih izdelkov ali storitev, pri čemer je morala biti takemu kupcu ponujena jasna in izrecna možnost, da brezplačno in enostavno zavrne takšno uporabo svojega e-naslova že takrat, ko so bili ti podatki pridobljeni in ob vsakem sporočilu v primeru, da kupec ni zavrnil takšne uporabe že na začetku.
Ob vsem navedenem pa sklepno še poudarjamo, da mora vse odločitve o obdelavi osebnih podatkov sprejeti upravljavec osebnih podatkov, ki zanje tudi odgovarja. V zadevnem mnenju gre torej le za usmeritve in navedbo relevantnih pravnih podlag, odločitev pa je na koncu prepuščena vam.
V upanju, da smo odgovorili na vaša vprašanja, vas lepo pozdravljamo.
 
 
Mojca Prelesnik, univ. dipl. prav.,
informacijska pooblaščenka
 
Pripravil:                                                                                                                                  
Grega Rudolf,
asistent svetovalca pri IP                                                          
