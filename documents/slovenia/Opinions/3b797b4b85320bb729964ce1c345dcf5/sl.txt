

Izbris lastnih komentarjev na spletnem portalu
+
-


Datum: 14.06.2022
Številka: 07121-1/2022/649

Kategorije: Mediji, Pravica do pozabe
                        Informacijski pooblaščenec (v nadaljevanju: IP) je po e-pošti prejel vaše vprašanje. Sprašujete, ali je mogoče, da pri upravljalcu portala časopisa Delo dosežete možnost izbrisa (lastnih) komentarjev? 
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07- uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Posameznik lahko na podlagi Splošne uredbe pri upravljavcu osebnih podatkov uveljavlja pravico do izbrisa oz. do pozabe, npr. iz razloga, ker osebni podatki niso več potrebni za namene, za katere so bili zbrani ali drugače obdelani ali ker posameznik prekliče privolitev, na podlagi katere poteka obdelava, pa zanjo ne obstaja druga pravna podlaga. Opozarjamo, da pravica do izbrisa ni neomejena in je ni mogoče uveljavljati npr. v primeru, če je potrebna za uveljavljanje pravice do svobode izražanja in obveščanja. 
 
O b r a z l o ž i t e v:
 
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. IP podaja svoje nezavezujoče mnenje skladno s svojimi pristojnostmi zgolj v delu, ki se nanaša na obdelavo osebnih podatkov konkretnega posameznika, ne pa tudi glede ostalih podatkov, ki so morebiti del komentarja. Spodaj opisano pravico do izbrisa lahko tako uveljavljate pri upravljavcu portala in zgolj v zvezi z vašimi osebnimi podatki, glede drugih podatkov pa vam preostane npr. prošnja upravljavcu portala ali eventualno sodna pot.
 
Pojasnjujemo, da ima vsak posameznik pravico do izbrisa oz. do pozabe skladno s Splošno uredbo, ki je opredeljena v 17. členu Splošne uredbe.
 
Prvi odstavek 17. člena Splošne uredbe tako določa, da ima posameznik, na katerega se nanašajo osebni podatki pravico doseči, da upravljavec brez nepotrebnega odlašanja izbriše osebne podatke v zvezi z njim, upravljavec pa ima obveznost osebne podatke brez nepotrebnega odlašanja izbrisati, kadar velja eden od naslednjih razlogov:
 

osebni podatki niso več potrebni za namene, za katere so bili zbrani ali kako drugače obdelani;
posameznik, na katerega se osebni podatki nanašajo, prekliče privolitev, na podlagi katere poteka obdelava, in za obdelavo ne obstaja nobena druga pravna podlaga;
posameznik, na katerega se osebni podatki nanašajo, ugovarja obdelavi skladno s členom 21 (obdelavi, ki poteka zaradi opravljanja nalog v javnem interesu oz. na podlagi zakonitih interesov upravljavca), pa za njihovo obdelavo ne obstajajo nobeni prevladujoči zakoniti razlogi, ali pa posameznik, na katerega se osebni podatki nanašajo, obdelavi ugovarja v primeru neposrednega trženja;
osebni podatki so bili obdelani nezakonito;
osebne podatke je treba izbrisati za izpolnitev pravne obveznosti v skladu s pravom Unije ali pravom države članice, ki velja za upravljavca;
osebni podatki so bili zbrani v zvezi s ponudbo storitev informacijske družbe od mladoletne osebe.

 
Opozarjamo, da pravica do izbrisa ni neomejena, saj Splošna uredba določa, da izbrisa osebnih podatkov ni mogoče uveljavljati, če je obdelava potrebna npr. za uresničevanje pravice do svobode izražanja in obveščanja, za namene arhiviranja v javnem interesu, za znanstveno- ali zgodovinskoraziskovalne namene ali statistične namene ali npr. za uveljavljanje, izvajanje ali obrambo pravnih zahtevkov.
 
Upravljavec se mora na podano zahtevo odzvati brez nepotrebnega odlašanja in mora v vsakem primeru posredovati informacije oziroma zavrnilni odgovor v enem mesecu po prejemu zahteve. Ta rok se lahko po potrebi podaljša za največ dva dodatna meseca ob upoštevanju kompleksnosti in števila zahtev (tretji odstavek 12. člena Splošne uredbe).
 
Dodatno poudarjamo, da je obrazec (»Zahteva za izbris osebnih podatkov«), s katerim si lahko pomagate pri uveljavljanju pravice dostopa dosegljiv na: https://www.ip-rs.si/obrazci/varstvo-osebnih-podatkov/. Če vam upravljavec v zakonskem roku ne odgovori, ali vam poda zavrnilni odgovor, lahko pri IP vložite pritožbo (obrazec »Pritožba zaradi kršitve pravice do izbrisa osebnih podatkov«).
 
Več informacij o pravici do izbrisa in glede njenega uveljavljanja je dostopnih tudi na naši spletni strani: https://tiodlocas.si/zelim-izbrisati-svoje-podatke/.
 
 
V upanju, da ste prejeli odgovor na svoje vprašanje, vas lepo pozdravljamo.
                                                                                             
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
