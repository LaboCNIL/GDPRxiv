

Posredovanje e-sporočila brez soglasja člana sveta staršev
+
-


Datum: 26.05.2019
Številka: 0712-1/2019/803

Kategorije: Vrtec
                        Informacijski pooblaščenec (v nadaljevanju: IP) je prejel vaše zaprosilo za mnenje. Pojasnili ste, da ste napisali elektronsko sporočilo predstavnici staršev enote vrtca, kjer imate otroka. Predstavnica je elektronsko sporočilo brez vaše privolitve posredovala vsem staršem otrok enote vrtca in pri tem na vse vaše predloge, pobude in vprašanja zaničevalno in poniževalno odgovorila. Zanima vas ali je predvidena sankcija za osebo, ki brez privolitve posameznika, ki pričakuje zasebnost, posreduje pismo skupini, zaradi česar nastanejo za posameznika negativne posledice. Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju: ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.Svet staršev je organ šole, njegove naloge in pristojnosti pa ureja zakon – Zakon o organizaciji in financiranju vzgoje in izobraževanja (Uradni list RS, št. 16/07 – uradno prečiščeno besedilo, 36/08, 58/09, 64/09 – popr., 65/09 – popr., 20/11, 40/12 – ZUJF, 57/12 – ZPCP-2D, 47/15, 46/16, 49/16 – popr. in 25/17 – ZVaj, v nadaljevanju: ZOFVI). V prvem odstavku in drugem odstavku 66. člena ZOFVI je določeno: »Za organizirano uresničevanje interesa staršev se v javnem vrtcu oziroma šoli oblikuje svet staršev. Tehnično in finančno podporo za delovanje sveta staršev zagotavlja vrtec oziroma šola. Svet staršev je sestavljen tako, da ima v njem vsak oddelek po enega predstavnika, ki ga starši izvolijo na roditeljskem sestanku oddelka.« Naloge sveta staršev so javne naloge, ki se izvajajo v okviru javnega zavoda, ki sodi v javni sektor. Komunikacija s člani sveta staršev je po mnenju IP neločljiv in nujni del izvajanja funkcije članstva v svetu staršev, pri čemer je komunikacija po elektronski pošti ena od možnosti. Iz navedenega sledi, da tudi ko gre za komunikacijo članov sveta staršev s predstavnikom staršev, gre za oblastno delovanje javnega sektorja, kjer privolitev ne pride v poštev kot podlaga za obdelavo osebnih podatkov. IP pa ni pristojen presojati o tem, kakšne načine komunikacije svet staršev določi s svojimi internimi pravili delovanja. Z vidika pravic posameznika pa morajo biti v skladu s 13. oz. 14. členom Splošne uredbe starši ob zbiranju seznanjeni z vsemi informacijami o obdelavi. Če gre torej za obveščanje članov sveta po elektronski pošti v zvezi z njihovim izvajanjem funkcije članstva v svetu, gre za obdelavo, ki je nujna za izvrševanje zakonitih pristojnosti javnega sektorja (člen 6 (1) (e) v povezavi z četrtim odstavkom 9. člena ZVOP-1), kar je tudi samostojna pravna podlaga za obdelavo osebnih podatkov. Pri tem pa opozarjamo, da je pogoj nujnosti za izvajanje zakonite pristojnosti javnega sektorja treba upoštevati pri vsaki posamezni uporabi elektronskega naslova. Iz tega sledi, da obdelava na tej podlagi ne bi bila dopustna, če bi zbrane elektronske naslove uporabili za drug namen.Ko se o delu sveta staršev obvešča vse ostale starše, pa je treba upoštevati, da starši ne izvajajo javne naloge (funkcije v svetu staršev). Iz navedenega razloga je privolitev v smislu člena 6 (1) (a) Splošne uredbe, dopustna pravna podlaga za obdelavo osebnih podatkov. Veljavna privolitev po Splošni uredbi mora izpolnjevati določene(strožje) standarde, kot je doslej veljalo po ZVOP-1. Pogoje za veljavno privolitev po Splošni uredbi je IP objavil na svoji spletni strani na naslednji povezavi:https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/privolitev/IP dodaja, da posamezniki, ki so člani sveta staršev ne zastopajo svojih osebnih interesov, temveč delujejo v imenu in za račun organa javnega vrtca ali šole in kot posamezniki opravljajo neke vrste javno funkcijo tega organa in tako njihova imena in priimki v tej vlogi niso varovani osebni podatki. Poleg tega pristojnosti članov sveta staršev v skladu s 66. členom ZOFVI (npr. predlaganje nadstandardnih programov, dajanje soglasja k predlogu ravnatelja o nadstandardnih storitvah, obravnava pritožb staršev, izvolitev predstavnikov staršev v svet zavoda itd.) sodijo v okvir oblastnega delovanja javnega vrtca ali šole. Čeprav se svet staršev v javnem vrtcu oziroma šoli oblikuje za organizirano uresničevanje interesov staršev, mu tehnično in finančno podporo za delovanje zagotavlja vrtec oziroma šola, ki po pravnoorganizacijski obliki predstavljata javni zavod (66. člena ZOFVI). V primeru, ko oseba nastopa v vlogi predstavnika sveta staršev ali ko gre za podatke, povezane s porabo javnih sredstev, ime in priimek osebe v tej vlogi ne moreta biti varovana osebna podatka na podlagi določil ZVOP – 1 in Splošne Uredbe.Vsekakor pa ni videti razloga za razkrivanje osebnih podatkov staršev, ki niso niti člani sveta staršev niti sveta zavoda, vsem ostalim staršem. IP pa lahko zakonitost obdelav osebnih podatkov presoja zgolj v okviru inšpekcijskega ali drugega upravnega postopka, upoštevajoč vse okoliščine posameznega primera, zato vam konkretnejšega odgovora ne moremo podati. Prav tako ne moremo podati mnenja v zvezi z načinom delovanja sveta staršev in načinu komunikacije med starši in predstavniki sveta staršev, saj bi to preseglo naše pristojnosti. Pristojnosti in način delovanja sveta staršev med drugim določa Akt o ustanovitvi javnega zavoda in na njegovi podlagi sprejet Poslovnik o delu sveta staršev javnega zavoda.V zvezi z vašim vprašanjem predlagamo še, da si preberete že izdana mnenja IP, ki se nanašajo na delovanje sveta staršev (ali sveta javnih zavodov), npr. mnenje, št. 0712-3/2018/2215 z dne 08.11.2018 ali št. 0712-3/2009/2717 z dne 07.01.2019. Navedena mnenja so objavljena na spletni strani IP https://www.ip-rs.si/vop/.V upanju, da ste dobili odgovor na svoje vprašanje, vas lepo pozdravljamo.Pripravila:Tanja Suša, univ. dipl. prav.,državna nadzornica za varstvo osebnih podatkovInformacijski pooblaščenec:Mojca Prelesnik, univ. dipl. prav.,informacijska pooblaščenka
