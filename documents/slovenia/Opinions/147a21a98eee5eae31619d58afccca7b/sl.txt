

Preusmeritve elektronske pošte
+
-


Datum: 17.07.2020
Številka: 07121-1/2020/1084

Kategorije: Delovna razmerja, Pravica do pozabe, Rok hrambe OP
                        Informacijski pooblaščenec RS (v nadaljevanju IP) je prejel vaše zaprosilo za mnenje glede dopustnosti preusmeritev službene elektronske pošte. Navajate, da vaš delodajalec želi ohraniti aktiven vaš elektronski naslov še po preteku odpovednega roka, tako da bi bila prejeta pošta preusmerjena na drug elektronski naslov. Strinjali ste se z vključitvijo avtomatskega odzivnika o sporočanju ukinitve elektronskega naslova, ne pa tudi se s preusmerjanjem elektronske pošte. Zanima vas ali imate pravico zahtevati izbris elektronskega naslova in če da, po kateri določbi?Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP pojasnjuje, da je v svojih smernicah glede varstva osebnih podatkov v delovnih razmerjih (str. 22,23) odgovoril na vprašanje:Kako naj delodajalec uredi dostop do službene elektronske pošte bivšega zaposlenega, ne da bi s tem nedopustno posegel v njegovo zasebnost?Delodajalec mora ob prenehanju delovnega razmerja deaktivirati elektronski poštni predal bivšega delavca zaradi prenehanja pravne podlage (48. člen ZDR-1) za njegov obstoj. S tem bo zagotovil tudi točnost in ažurnost podatkov, saj naslov z imenom bivšega delavca ne ustreza dejanskemu stanju.Informacijski pooblaščenec opozarja, da je nedopustno, da bi delodajalec po prekinitvi delovnega razmerja elektronski naslov nekdanjega zaposlenega ohranil aktiven na način, da bi njegovo pošto preusmeril na elektronski naslov drugega zaposlenega.Preusmeritev elektronske pošte ni edini način za zagotovitev kontinuitete dela in poslovne komunikacije s strankami, kupci in poslovnimi partnerji družbe. Delodajalec bi namreč lahko zagotovil kontinuiteto dela na drug zakonit način, brez poseganja v komunikacijsko zasebnost, npr. z ukinitvijo elektronskega naslova nekdanjega zaposlenega in hkratnim avtomatskim obvestilom o neobstoju tega naslova in podatkom, kam naj naslovijo svoje sporočilo. Pri preusmeritvi elektronske pošte je pomembno tudi dejstvo, da ne gre samo za nezakonito obdelavo osebnih podatkov nekdanjega zaposlenega, ampak tudi za obdelavo osebnih podatkov pošiljateljev. Delodajalec mora pred odhodom delavca in v sodelovanju z njim poskrbeti, da bodo službena sporočila prenesena v npr. skupen elektronski predal za vhodno pošto ali drugače knjižena in dostopna delavcu oziroma delavcem, ki bodo nadaljevali delo na teh vsebinah.Delavec, ki odhaja, mora imeti možnost, da iz službenega predala elektronske pošte in z računalnika bodisi izbriše sporočila in dokumente zasebne narave bodisi jih shrani na drug podatkovni medij (zgoščenko, USB ključ, idr.), ter da obvesti svoje zasebne kontakte, da na ta elektronski naslov ne bo več dostopen. Ta možnost mora biti delavcu dana, rok za odziv pa mora biti razumen. Če delodajalec utemeljeno sumi, da bi zaposleni s tem lahko izbrisal tudi pomembne podatke službene narave (zlasti npr. podatke, ki predstavljajo intelektualno lastnino podjetja, poslovne skrivnosti) ali jih protipravno posredoval tretjim osebam, se takšen postopek izvede komisijsko in zapisniško. Priporočljivo je, da delavec o izbrisu zasebnih vsebin podpiše izjavo, da na službenem računalniku ni več nobenih podatkov, katerih uporaba bi pomenila poseg v njegovo zasebnost. Izjava je lahko sestavni del primopredajnega zapisnika, s katerim zaposleni vrača službeno opremo delodajalcu.Glede zahteve po izbrisu elektronskega naslova pojasnjujemo, da lahko pod pogoji iz Splošne uredbe vsakdo pri upravljavcu osebnih podatkov (npr. delodajalecu), zahteva izbris svojih osebnih podatkov (člen 17 Splošne uredbe). Več o izbrisu osebnih podatkov si lahko preberete na spletni strani ti odlocas.si: ŽELIM IZBRISATI SVOJE PODATKE.Lep pozdrav,Anže Novak, univ. dipl. pravSvetovalec Pooblaščenca za preventivo
