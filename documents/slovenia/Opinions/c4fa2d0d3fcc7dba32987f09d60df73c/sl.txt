

Videonadzor v proizvodnih prostorih
+
-


Datum: 19.04.2021
Številka: 07121-1/2021/762

Kategorije: Video in avdio nadzor
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje glede uvedbe video nadzora v proizvodnih prostorih podjetja. Navajate, da bi postavili nekaj video kamer v notranje proizvodne prostore zaradi varnosti delavcev (vožnja z viličarji, materialna škoda, delovne nezgode, prihod nepooblaščenim osebam v proizvodne prostore). Predvsem vas zanima, na kaj mora biti delodajalec pozoren ob uvedbi in katere so evidence, ki jih mora voditi. Navajate, da imate varstvo osebnih podatkov urejeno (pravilnik, evidence, katalogi,...) in da ima podjetje že uveden video nadzor zunaj objekta zaradi kontrole prihodov kamionov z materiali in odpiranja ramp. 
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.
 
Uvodoma vas napotujemo na spletno stran IP, kjer so na voljo nekatere informacije o videonadzoru: https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora. Prav tako vas napotujemo na že izdana mnenja IP glede videonadzora v delovnih prostorih, npr. na mnenje št. 0712-1/2019/2630 z dne 19.11.2019. 
 
Kljub uveljavitvi Splošne uredbe veljajo določbe glede videonadzora, kot jih ureja ZVOP-1, med drugim tudi določbe glede videonadzora v samih delovnih prostorih.
 
Kot smo poudarili tudi v zgoraj citiranem mnenju, se lahko v samih delovnih prostorih videonadzor izvaja le v izjemnih primerih, kadar je to nujno potrebno za varnost ljudi ali premoženja ali za varovanje tajnih podatkov ter poslovne skrivnosti, tega namena pa ni možno doseči z milejšimi sredstvi (77. člen ZVOP-1). Navedeno pomeni, da se mora delodajalec prepričati, da cilja ne more doseči z milejšimi ukrepi (npr. nadzor s strani nadrejenih, izklop kamer med delovnim procesom, itd.) in se lahko uporablja zgolj v prostorih oz. delih prostorov, kjer je treba zaščititi navedene interese (npr. zaradi varnosti ljudi in premoženja). Poudariti je treba, da je prepovedano izvajati videonadzor v delovnih prostorih izven delovnega mesta, zlasti v garderobah, dvigalih in sanitarnih prostorih. Zaposleni morajo biti pred začetkom izvajanja videonadzora vnaprej pisno obveščeni o njegovem izvajanju, delodajalec pa se mora pred uvedbo videonadzora tudi posvetovati z reprezentativnim sindikatom. Pri izvajanju videonadzora je treba upoštevati tudi splošna načela iz 5. člena Splošne uredbe, npr. načelo najmanjšega obsega podatkov (osebni podatki, ki se obdelujejo morajo biti ustrezni, relevantni in omejeni na to, kar je potrebno za namene, za katere se obdelujejo). Prav tako je treba upoštevati 74. člen ZVOP-1, ki predpisuje objavo obvestila o videonadzoru in preprečitev nepooblaščenega dostopa do videonadzornega sistema tretjim osebam.
 
Opozarjamo, da morate pri izvajanju videonadzora upoštevati tudi določila Splošne uredbe, npr. glede zavarovanja osebnih podatkov (24., 25. in 32. člen Splošne uredbe), vodenja evidenc dejavnosti obdelave (30. člen Splošne uredbe), obveščanja posameznikov (13. in 14. člen Splošne uredbe) in pogodbene obdelave osebnih podatkov (28. člen Splošne uredbe). Informacije v zvezi z vodenjem evidenc dejavnosti obdelave, skupaj z vzorcem za upravljavce oz. obdelovalce, so dostopne tudi na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/evidenca-dejavnosti-obdelave/. Odgovore na podrobnejša vprašanja glede izvajanja videonadzora na delovnem mestu oz. glede spoštovanja navedenih določil Splošne uredbe, lahko najdete s pomočjo iskalnika mnenj na www.ip-rs.si/vop, z vpisom ključnih besed in izborom vsebinskega področja (npr. »video in avdio nadzor«).
 
 
V upanju, da vam bodo naši napotki v pomoč, vas lepo pozdravljamo.
 
 
Mojca Prelesnik, univ.dipl.prav.,                                                  
informacijska pooblaščenka
 
 
Pripravila:                                                                                                                              
Barbara Pirš, univ.dipl.prav.,
Svetovalka Pooblaščenca za preventivo                                   
 
