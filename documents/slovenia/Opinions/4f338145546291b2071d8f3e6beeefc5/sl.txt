

Obvezno izpolnjevanje obrazcev za potrebe prostovoljnega testiranja učencev na osnovnih šolah
+
-


Datum: 22.06.2021
Številka: 07120-1/2021/340

Kategorije: Šolstvo
                        Zahvaljujemo se vam za vaše vprašanje glede dopustnosti zahteve ministrstva, ki od šole zahteva zbiranje podatkov, navedenih v vnaprej določenem obrazcu, ki ste ga prejeli na šoli, za potrebe prostovoljnega samotestiranja učencev. Sprašujete, ali je soglasje za testiranje mogoče pridobiti tudi na kakšen drug način oz. ali je izpolnjevanje obrazcev, ki ste jih prejeli od ministrstva obvezno.
Iz vašega vprašanja in priloženega gradiva izhaja, da gre v primeru obrazca, ki ga navajate, za soglasje zakonitih zastopnikov mladoletnih otrok za izvedbo testiranja in ne za soglasje staršev oz. zakonitih zastopnikov za samo obdelavo osebnih podatkov. To izhaja tudi iz obrazca, ki ga prilagate, saj ta vsebuje zgolj podatke o samotestiranem (ime in naslov) in o zakonitem zastopniku (ime in njegove kontaktne podatke: telefon ali e-naslov). Ni pa navedeno, kdo te obrazce zbira in kaj je pravna podlaga za to, ali je zbiranje oz. izpolnjevanje obrazcev obvezno, za katere namene vse se obrazci uporabljajo, kako dolgo se hranijo ipd. Predpisi s področja vzgoje in izobraževanja teh obrazcev ne predpisujejo niti ne opredeljujejo s tem povezane obdelave osebnih podatkov.
Informacijski pooblaščenec ni seznanjen z načinom in podrobnostmi trenutne organizacije samotestiranja ter morebitnimi drugimi posledicami podaje navedenega soglasja s strani staršev oz. zakonitih zastopnikov otrok. Zato tudi ni jasno, kdo naj bi zbiral te obrazce (sama šola, ali šola v imenu ministrstva ali kaj tretjega) in ali je podaja soglasja sploh obvezna oz. je predpogoj za izvedbo samotestiranja (ali pa gre morda zgolj za priporočilo), kdo in komu lahko poda soglasje za samotestiranje, kje se hranijo obrazci ipd. Od tega pa je posledično odvisna pravna podlaga za zbiranje osebnih podatkov v zvezi s tem, ki je šele nujna posledica podaje soglasja za samotestiranje. Vaša skrb je torej povsem na mestu, vendar pa lahko odgovore na vaša vprašanja v prvi fazi poda resorno ministrstvo. Informacijski pooblaščenec pa lahko izpostavi le nekatere vidike varstva osebnih podatkov, ki so glede na zgornja vprašanja pomembni. Gre namreč za fazo v poteku izvedbe samotestiranja v skladu z navodili ministrstva za zdravje.
Informacijski pooblaščenec (v nadaljevanju IP) na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov oz. Uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) z vidika varstva osebnih podatkov na splošno pojasnjuje, da mora šola vedno in ob vsakem zbiranju osebnih podatkov od posameznikov (ne glede na to ali gre za učence ali zaposlene na šoli) te posameznike v skladu s 13. členom Splošne uredbe o varstvu podatkov med drugim seznaniti, kaj je namen zbiranja podatkov in na kakšni pravni podlagi se podatki zbirajo ter ali je zbiranje prostovoljno ali obvezno (v slednjem primeru mora šola posameznike seznaniti tudi s posledicami 'neposredovanja' podatkov). 
IP kot nadzorni organ za varstvo podatkov ne more presojati potrebnosti ali obveznosti izpolnjevanja tovrstnih obrazcev v smislu izvajanja in organizacije samotestiranja ter zagotavljanja ukrepov za preprečevanje širjenja epidemije ali drugih ukrepov povezanih s šolskim delom. Vsekakor pa mora šola poskrbeti, da obstaja ustrezna pravna podlaga za kakršnokoli zbiranje podatkov in da je zbiranje zakonito. To pomeni, da šola ne sme zbirati podatkov brez ustrezne pravne podlage in da lahko odvisno od pravne podlage in namena zbira le tiste osebne podatke, ki so nujno potrebni za dosego nekega zakonitega namena in ne več podatkov. Prav tako ne sme zbirati podatkov 'na zalogo'. Načeloma mora takšno zbiranje osebnih podatkov potekati na podlagi zakona.
Upoštevajoč vse navedeno predlagamo, da preverite pri pristojnem ministrstvu, od katerega ste prejeli navodilo, ali je izpolnjevanje tovrstnih obrazcev res obvezno ali pa gre morda zgolj za neobvezno orodje in je mogoče interes za testiranje posredovati tudi na druge načine, za kateri namen se podatki zbirajo, kako se obrazci hranijo, kdo in koliko časa jih hrani in na kateri pravni podlagi. Šele na podlagi teh pojasnil, boste lahko ocenili, za kakšno vrsto zbiranja osebnih podatkov gre.
 
Lepo vas pozdravljamo, 
 
Mojca Prelesnik, univ. dipl. prav.,
informacijska pooblaščenka
 
Pripravila:
Alenka Jerše, univ. dipl. prav.
namestnica informacijske pooblaščenke
 
