

Osebni podatki v pooblastilu za služben namen
+
-


Datum: 22.03.2021
Številka: 07121-1/2021/562

Kategorije: Telekomunikacije in pošta, Delovna razmerja
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da so vas v podjetju pooblastili za prevzem pošte. Na pooblastilu ste morali navesti številne svoje osebne podatke, med drugim vrsto in številko svojega osebnega dokumenta. Sedaj pa lokalna pošta zahteva še podatek o vašem domačem naslovu, kar pa se vam zdi nepotrebno, saj gre za prevzem pošte za podjetje. Zanima vas naše mnenje v zvezi s tem.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Obdelava osebnih podatkov je dopustna le, če zanjo obstaja ustrezna pravna podlaga. V 6. členu Splošne uredbe so tako določene pravne podlage; med drugim je obdelava zakonita, če je podana privolitev posameznika, če je obdelava potrebna za izvajanje pogodbe, za izpolnitev zakonske obveznosti upravljavca, za zaščito življenjskih interesov posameznika, zaradi javnega interesa ali zakonitih interesov upravljavca (vse pod določenimi strogimi pogoji).
 
Prvi odstavek 5. člena Splošne uredbe določa temeljna načela o obdelave osebnih podatkov, pri čemer izpostavljamo prva tri načela, ki so posebej relevantna za vaš primer:

obdelani zakonito, pošteno in na pregleden način v zvezi s posameznikom, na katerega se nanašajo osebni podatki („zakonitost, poštenost in preglednost“);
zbrani za določene, izrecne in zakonite namene ter se ne smejo nadalje obdelovati na način, ki ni združljiv s temi nameni; nadaljnja obdelava v namene arhiviranja v javnem interesu, v znanstveno- ali zgodovinskoraziskovalne namene ali statistične namene v skladu s členom 89(1) ne velja za nezdružljivo s prvotnimi nameni („omejitev namena“);
ustrezni, relevantni in omejeni na to, kar je potrebno za namene, za katere se obdelujejo („najmanjši obseg podatkov“).

 
Posebej slednje načelo »najmanjšega obsega podatkov«, ki je pogosto imenovano tudi načelo sorazmernosti, je tisto, ki mora voditi upravljavce pri presoji, ali določen podatek resnično potrebujejo za dosego namenov, zaradi katerih sploh obdelujejo podatke. V vašem primeru se torej postavlja vprašanje, ali upravljavec osebnih podatkov potrebuje podatek o vašem domačem naslovu, če ni dvoma v vašo identiteto (denimo na podlagi številke osebnega dokumenta in drugih podatkov) in če gre za prevzem pošte podjetja.
 
IP vam odgovora na to vprašanje ne more podati, saj mora upravljavec osebnih podatkov opraviti prvo presojo, ali podatek resnično potrebuje in za kakšen namen ga namerava obdelovati. Če se izkaže, da podatka ne potrebuje in bi ga želel obdelovati samo »na zalogo« ali ker tako predvideva tipski obrazec, vam podatka ne bo treba posredovati. Splošna uredba o varstvu podatkov pa sicer določa, da ima posameznik pravico od upravljavca izvedeti določene ključne informacije o obdelavi njegovih osebnih podatkov. 
 
Skladno s 13. členom Splošne uredbe mora upravljavec osebnih podatkov posamezniku zagotoviti določen nabor informacij, kadar se osebni podatki pridobijo od posameznika, na katerega se nanašajo osebni podatki, med drugim identiteto in kontaktne podatke upravljavca; namene in pravno podlago za obdelavo; uporabnike ali kategorije uporabnikov osebnih podatkov ter nadalje tudi obdobje hrambe osebnih podatkov; obstoj pravic posameznika; obstoj pravice do preklica privolitve; pravico do vložitve pritožbe pri nadzornem organu. Že ob zbiranju osebnih podatkov bi vam moral upravljavec torej posredovati informacije o tem, zakaj in na kakšni pravni podlagi želi obdelovati podatek o vašem domačem naslovu.
 
V kolikor takšnih informacij niste prejeli, imate pravico na upravljavca nasloviti zahtevo za informacije po prvem odstavku 15. člena Splošne uredbe, in sicer imate v vašem primeru predvsem pravico do informacije, za kakšen namen namerava upravljavec obdelovati podatek o vašem domačem naslovu.
 
Svetujemo vam torej, da se v prvi fazi obrnete na lokalno pošto in z njimi razčistite, ali omenjeni podatek zares potrebujejo. Pomagate si lahko tudi z obrazci, ki jih je za uveljavljanje pravic posameznikov pripravil IP in so dostopni prek povezave https://www.ip-rs.si/obrazci/varstvo-osebnih-podatkov/.
 
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
Lep pozdrav,
 
 
                                                                                   Mojca Prelesnik
                                                                                   informacijska pooblaščenka
 
 
Pripravila:                                                                                                                              
mag. Polona Merc, univ. dipl. prav.,
svetovalka IP za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
 
