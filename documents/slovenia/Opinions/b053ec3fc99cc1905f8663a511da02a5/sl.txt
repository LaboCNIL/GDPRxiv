

Dostop sindikalnega zaupnika do magnetogramov sestankov učiteljskega zbora
+
-


Datum: 04.06.2019
Številka: 0712-1/2019/1405

Kategorije: Delovna razmerja, Sindikati, Šolstvo
                        Informacijski pooblaščenec (v nadaljevanju: IP) je prejel vaše zaprosilo za mnenje glede dostopa sindikalnega zaupnika do magnetogramov sestankov učiteljskega zbora z namenom ugotavljanja dejstev ob prijavi delavca zaradi mobinga.Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da konkretnega in dokončnega odgovora o zakonitosti obdelave osebnih podatkov v okviru mnenja v nobenem primeru ne more podati, saj lahko posamezne primere obdelave podatkov konkretno presoja zgolj v okviru inšpekcijskega ali drugega upravnega postopka.IP pojasnjuje, da je za zakonito obdelavo osebnih podatkov treba imeti ustrezno pravno podlago. Splošna uredba o varstvu podatkov določa pravne podlage v prvem odstavku 6. člena, kjer določa, da je obdelava zakonita le in kolikor je izpolnjen vsaj eden od naslednjih pogojev:(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;(c) obdelava je potrebna za izpolnitev zakonske obveznosti, ki velja za upravljavca;(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.«.Ob tem je treba upoštevati, da se zadnja točka (f) ne more uporabljati za obdelavo s strani javnih organov pri opravljanju njihovih nalog.Za vsako obdelavo osebnih podatkov mora torej obstajati pravna podlaga. Splošni okvir za posredovanje osebnih podatkov delavca sindikatu s strani delodajalca sicer predstavlja 203. člen Zakona o delovnih razmerjih (ZDR-1; Uradni list RS, št. 21/13, s spremembami in dopolnitvami), ki določa, da mora delodajalec sindikatu zagotoviti pogoje za hitro in učinkovito opravljanje sindikalnih dejavnosti v skladu s predpisi, s katerimi se varujejo pravice in interesi delavcev. Prav tako pa je v tem okviru delodajalec dolžan sindikatu omogočiti dostop do podatkov, ki so potrebni pri opravljanju sindikalne dejavnosti. Navedena določba ZDR-1 pa ni dovolj določna v smislu določil ZVOP-1, da bi sama zase predstavljala pravno podlago. Navedeno sicer ne pomeni, da v posebej utemeljenih okoliščinah in ob upoštevanju strogega načela sorazmernosti (3. člen ZVOP-1 in 5. člen Splošne uredbe o varstvu podatkov), ne more predstavljati pravne podlage za posredovanje osebnih podatkov članov sindikata. Konkreten obseg osebnih podatkov, do katerih je sindikat upravičen, je torej treba presojati glede na okoliščine posameznega primera (predvsem zakonske določbe glede vloge sindikata v posameznih primerih npr. obveznost posvetovanja v določenih primerih, možnost zastopanja delavca ipd. in določila kolektivnih pogodb). To pomeni, da je obdelava zakonita, če sindikat v konkretnem primeru izkaže, da je zahtevani podatek (magnetogram sestanka učiteljskega zbora) nujno potreben za izvrševanje sindikalne dejavnosti. IP ob tem opozarja na načelo najmanjšega obsega podatkov, ki določa, da morajo biti pod pogojem, da obstaja pravna podlaga, osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo. Navedeno načelo pomeni, da je potrebno obdelovati samo toliko osebnih podatkov, kolikor je nujno potrebno za dosego posamičnega zakonitega namena obdelave. V skladu s tem načelom IP meni, da bi lahko bil sindikat, ob izpolnjenih zgoraj navedenih pogojih, upravičen le do tistega dela magnetograma, ki je nujen za izvrševanje sindikalne dejavnosti v konkretnem primeru.IP pojasnjuje tudi, da je posamezniku v skladu s tretjim odstavkom 38. člena Ustave Republike Slovenije (URS; Uradni list RS, št. 33/91, s spremembami in dopolnitvami) zagotovljena pravica do seznanitve z zbranimi osebnimi podatki, ki se nanašajo nanj (lastni osebni podatki). Ustavna pravica posameznika do seznanitve z lastnimi osebnimi podatki je zagotovljena vsakemu posamezniku v členu 15 Splošne uredbe o varstvu podatkov, ki v členih 11 in 12 ureja tudi postopkovna pravila. Več o pravici do seznanitve z lastnimi osebnimi podatki si lahko preberete na spodnji povezavi:https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki/Posameznik lahko skladno z 74. členom Obligacijskega zakonika (OZ; Uradni list RS, št. 97/07 – UPB, 64/16 – odl. US, 20/18 – OROZ631) pooblasti drugo osebo, da v njegovem imenu nekaj stori (npr. pridobi osebne podatke na podlagi pravice do seznanitve). Skladno s tretjim odstavkom tega člena je pooblaščenec lahko tudi pravna oseba, iz česar izhaja, da lahko posameznik pooblasti tudi sindikat za seznanitev z lastnimi osebnimi podatki, ki jih vsebuje magnetogram. Ob tem IP poudarja, da pravica obsega samo seznanitev z lastnimi osebnimi podatki, ne pa tudi z osebnimi podatki drugih oseb.IP sklepno pojasnjuje tudi, da lahko določeni osebni podatki javnih uslužbencev (mednje spadajo tudi zaposleni v javnih šolah) predstavljajo informacije javnega značaja in torej t. i. nevarovane osebne podatke. Posledično bi imel torej vsakdo možnost zahtevati vpogled vanje na podlagi določb Zakona o dostopu do informacij javnega značaja (ZDIJZ; Uradni list RS, št. 24/03 s spremembami in dopolnitvami). Kljub načelnem prostem dostopu do informacij javnega značaja, ZDIJZ v prvem odstavku 6. člena taksativno našteva 11 izjem, s katerimi se varujejo podatki pred razkritjem. Ena izmed zakonsko opredeljenih izjem do prostega dostopa informacij javnega značaja so tudi osebni podatki. Dostop do informacij, ki vsebujejo osebne podatke, je tako praviloma potrebno zavrniti oziroma omogočiti delni dostop do informacije javnega značaja. Pri tem pa dodajamo, da ZDIJZ v prvi alineji 3. odstavka 6. člena določa, da se ne glede na izjeme, dostop do zahtevane informacije vseeno dovoli, če gre za podatke o porabi javnih sredstev ali podatke, povezane z opravljanjem javne funkcije ali delovnega razmerja javnega uslužbenca. ZDIJZ torej določa, da osebni podatki ne uživajo varstva, če gre za podatke o porabi javnih sredstev ali podatke, povezane z opravljanjem javne funkcije ali delovnega razmerja javnega uslužbenca, razen v primerih iz 1., 5. in 8. točke prvega odstavka 6. člena ZDIJZ.S spoštovanjem.Pripravil:Matej Sironič,                                                  Svetovalec pooblaščencaza varstvo osebnih podatkovMojca Prelesnik, univ. dipl. prav.,Informacijska pooblaščenka
