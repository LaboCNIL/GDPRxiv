

Izbris podatkov s spletne strani
+
-


Datum: 27.01.2022
Številka: 07121-1/2022/95

Kategorije: Pravica do pozabe, Svetovni splet
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da je določena posameznica zahtevala izbris svojih osebnih podatkov s spletne strani, kjer določen ponudnik objavlja fotografije in druge osebne podatke s šolskih športnih tekmovanj. Zanima vas, ali morate ugoditi njeni zahtevi. 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora ali drugega upravnega postopka konkretnih obdelav osebnih podatkov ne more presojati.
Pravica do izbrisa je urejena v členu 17 Splošne uredbe o varstvu osebni podatkov. Posameznik, na katerega se nanašajo osebni podatki, ima na tej podlagi pravico doseči, da upravljavec brez nepotrebnega odlašanja izbriše osebne podatke v zvezi z njim, upravljavec pa ima obveznost osebne podatke brez nepotrebnega odlašanja izbrisati, kadar je podan eden od naslednjih razlogov:


osebni podatki niso več potrebni v namene, za katere so bili zbrani ali kako drugače obdelani;


posameznik, na katerega se nanašajo osebni podatki, prekliče privolitev, na podlagi katere poteka obdelava v skladu s točko (a) člena 6(1) ali točko (a) člena 9(2), in kadar za obdelavo ne obstaja nobena druga pravna podlaga;


posameznik, na katerega se nanašajo osebni podatki, obdelavi ugovarja v skladu s členom 21(1), za njihovo obdelavo pa ne obstajajo nobeni prevladujoči zakoniti razlogi, ali pa posameznik, na katerega se nanašajo osebni podatki, obdelavi ugovarja v skladu s členom 21(2);


osebni podatki so bili obdelani nezakonito;


osebne podatke je treba izbrisati za izpolnitev pravne obveznosti v skladu s pravom Unije ali pravom države članice, ki velja za upravljavca;


osebni podatki so bili zbrani v zvezi s ponudbo storitev informacijske družbe iz člena 8(1).


Ob tem IP izpostavlja, da pravica do izbrisa ni neomejena. Splošna uredba o varstvu podatkov v členu 17(3) določa, da se posameznik, na katerega se nanašajo osebni podatki, ne more sklicevati na pravico do izbrisa, če je obdelava potrebna:


za uresničevanje pravice do svobode izražanja in obveščanja;


za izpolnjevanje pravne obveznosti obdelave na podlagi prava Unije ali prava države članice, ki velja za upravljavca, ali za izvajanje naloge v javnem interesu ali pri izvajanju javne oblasti, ki je bila dodeljena upravljavcu;


iz razlogov javnega interesa na področju javnega zdravja v skladu s točkama (h) in (i) člena 9(2) ter členom 9(3);


za namene arhiviranja v javnem interesu, za znanstveno- ali zgodovinskoraziskovalne namene ali statistične namene v skladu s členom 9(1), kolikor bi pravica iz odstavka 1 lahko onemogočila ali resno ovirala uresničevanje namenov te obdelave, ali


za uveljavljanje, izvajanje ali obrambo pravnih zahtevkov.


 Skladno z navedenimi določbami zahteva za izbris torej ne bo utemeljena le v primerih:


če do izbrisa posameznik ni upravičen, ker še vedno obstaja pravna podlaga za obdelavo, ni podal preklica privolitve, obdelavo upravljavcu nalaga zakon itd. (skratka, niso izpolnjeni razlogi iz 17(1) Splošne uredbe o varstvu podatkov);


obstaja razlog, da bi posameznik lahko bil upravičeni do izbrisa, vendar upravljavec te podatke še potrebuje za uresničevanje pravice do svobode izražanja in obveščanja, izvajanje svoje javne naloge ali naloge v javnem interesu, za uveljavljanje, izvajanje ali obrambo pravnih zahtevkov itd. (obstajajo razlogi, ki jih določa člen 17(3) Splošne uredbe o varstvu podatkov).


Postopkovna pravila za uveljavljanje pravic posameznikov so urejena v členu 11 in 12 Splošne uredbe o varstvu podatkov. Upravljavec o zahtevi odloči s pisnim obvestilom. Rok za odločitev upravljavca je en mesec od prejema zahteve, ta rok pa se lahko po potrebi podaljša za največ dva dodatna meseca ob upoštevanju kompleksnosti in števila zahtev. O zahtevi za izbris mora upravljavec načeloma odločiti brezplačno. Če upravljavec zahtevo zavrne ali o njej v predpisanem roku ne odloči, lahko posameznik pri IP vloži pritožbo zoper upravljavca.
Svetujemo vam, da primarno ugotovite, na kateri pravni podlagi obdelujete fotografije in osebne podatke posameznikov. Namreč v kolikor so osebni podatki objavljeni na podlagi privolitve posameznika, lahko ta posameznik svojo privolitev kadarkoli prekliče. Dejstvo, da je bila posameznica mladoletna v času, ko so bili njeni podatki objavljeni, ji ne onemogoča uveljavljati svoje pravice, saj je bila v času vložitve zahteve najverjetneje polnoletna in poslovno sposobna. 
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav., 
 informacijska pooblaščenka
 
Pripravila: 
Neja Domnik, mag. prav.,
asistentka svetovalca pri IP 
 
 
