

Pošiljanje ponudb za glasbeni nastop potencialnim naročnikom na javno objavljene e-naslove
+
-


Datum: 29.08.2022
Številka: 07121-1/2022/931

Kategorije: Definicija OP, Elektronska pošta, Neposredno trženje, nagradne igre
                        Informacijski pooblaščenec (v nadaljevanju: IP) je prejel vaš dopis, v katerem nas prosite za mnenje, če lahko, vaša zastopnica, ki ima registrirano dejavnost za umetniško ustvarjanje in organizacijo dogodkov, pošilja ponudbe za vaš glasbeni nastop potencialnim naročnikom (društva, festivali, TIC-i, občine, podjetja, agencije itd.), ki bi lahko bili potencialni naročniki vašega nastopa. Dodajate še, da gre za pošiljanje ponudb preko njihove javno objavljene elektronske pošte.
 
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 76. členom Zakona o varstvu osebnih podatkov na področju obravnavanja kaznivih dejanj (Uradni list RS, št. 177/20, v nadaljevanju ZVOPOKD), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezujoče mnenje v zvezi z vašim vprašanjem.
 
IP konkretnega in dokončnega odgovora o zakonitosti obdelave osebnih podatkov v okviru mnenja v nobenem primeru ne more podati, saj lahko IP posamezne primere obdelave podatkov konkretno presoja zgolj v okviru inšpekcijskega ali drugega upravnega postopka.
 
1.     Kontaktni elektronski naslovi podjetij in organizacij (npr. info@organizacija.si) niso osebni podatki in zato se zanje ne uporabljajo predpisi s področja varstva osebnih podatkov.
2.     Pristojen organ za svetovanje ter izdajo mnenj, priporočil in predlogov na področju elektronskih komunikacij, vključno glede varstva potrošnikov je Svet za elektronske komunikacije Republike Slovenije.
3.    Pošiljanje neželenih e-sporočil je dovoljeno:
(a)   če je posameznik v to sam privolil;
(b)   če gre za uporabo e-naslova kupca oz. uporabnika pošiljateljevih izdelkov ali storitev pri čemer mora ta posameznik imeti možnost predhodne in naknadne zavrnitve take uporabe.
4.     Vsekakor morate (pod pogojem zagotovljene ustrezne pravne podlage) v vsakem sporočilu, ki je namenjeno neposrednemu trženju, navesti tudi, da ima posameznik, ki je sporočilo prejel, možnost »odjave« od prejemanja sporočil ter ostale vsebine komercialnega sporočila, ki so določene v 6. členu ZEPT.
 
O b r a z l o ž i t e v:
IP uvodoma poudarja, da kontaktni elektronski naslovi podjetij in organizacij (npr. info@organizacija.si) niso osebni podatki in zato se zanje ne uporabljajo predpisi s področja varstva osebnih podatkov, za katera je pristojen IP. Pri tem pa dodajamo, da je IP pristojnost izkazana za področje obdelav osebnih podatkov, kadar gre za obdelavo elektronskih naslovov posameznikov (npr. ime.priimek@organizacija.si). 
Kljub temu pa pojasnjujemo, da področje neposrednega trženja s sredstvi elektorske komunikacije (kamor sodi tudi elektronska pošta) urejata Zakon o elektronskih komunikacijah  (nadaljevanju: ZEKom-1) in Zakon o elektronskem poslovanju na trgu  (v nadaljevanju: ZEPT), ki ga nadzirata Agencija za komunikacijska omrežja in storitve RS (AKOS) in Tržni inšpektorat RS. Glede na 229. člen ZEKom-1 je pristojen organ za svetovanje ter izdajo mnenj, priporočil in predlogov na področju elektronskih komunikacij, vključno glede varstva potrošnikov Svet za elektronske komunikacije Republike Slovenije[1]. S tega razloga vam predlagamo, da se z vašimi vprašanji glede dopustnosti in načina izvajanja neposrednega trženja obrnete neposredno na njih oz. na zgoraj omenjena nadzorna organa. Dodajamo pa še, da se na evropski ravni že pripravlja sprejem nove uredbe o e-Zasebnosti, ki bo to področje uredila na novo.
Upoštevaje zgoraj navedeno še pojasnjujemo, da pogoje v zvezi s pošiljanjem komercialnih sporočil na splošno (torej, ko gre in ko ne gre za uporabo e-naslovov posameznikov) določata 158. člen ZEKom-1 in 6. člen ZEPT.
ZEKom-1 določa, da je pošiljanje neželenih e-sporočil dovoljeno le v dveh primerih; če je posameznik v to sam privolil, torej na podlagi predhodnega soglasja, ali pa če gre za uporabo e-naslova kupca oz. uporabnika pošiljateljevih izdelkov ali storitev, pri čemer je morala biti takemu kupcu ponujena jasna in izrecna možnost, da brezplačno in enostavno zavrne takšno uporabo svojega e-naslova že takrat, ko so bili ti podatki pridobljeni in ob vsakem sporočilu v primeru, da kupec ni zavrnil takšne uporabe že na začetku.
ZEPT pa dodatno še določa, da mora komercialno sporočilo biti jasno razpoznavno; nedvoumno mora biti navedena fizična ali pravna oseba, v imenu katere je komercialno sporočilo poslano; jasno in nedvoumno morajo biti navedeni pogoji za sprejem posebnih ponudb, ki so povezane s popusti, premijami in darili, ki morajo biti kot taki nedvoumno označeni ter jasno, nedvoumno in lahko dostopno navedeni še pogoji za sodelovanje v nagradnih tekmovanjih ali igrah na srečo, ki morajo biti kot taki jasno razpoznavni.
Dodatno drugi odstavek 6. člena ZEPT določa, da mora ponudnik pri pošiljanju komercialnih sporočil, ki so del storitev informacijske družbe, upoštevati tudi pravila o soglasju prejemnika storitve skladno z zakonom, ki ureja elektronske komunikacije. Pri tem pa pojasnjujemo, da je v skladu s 60. točko 3. člena ZEKom-1 soglasje osebna privolitev uporabnika ali naročnika v skladu z zakonom, ki ureja varstvo osebnih podatkov. Navedeno pomeni, da se predhodno soglasje zahteva le, ko gre za obdelavo osebnih podatkov, podatki podjetij in organizacij pa niso osebni podatki, zato se predhodno soglasje ne zahteva za pošiljanje komercialnih sporočil podjetjem ali drugim organizacijam (npr. za pošiljanje na info@podjetje.si se predhodno soglasje ne zahteva). 
Tretji odstavek istega člena pa še določa, da mora ponudnik storitev z reguliranim poklicem pri pošiljanju komercialnih sporočil kot dela storitve informacijske družbe, ki jo opravlja, upoštevati tudi morebitna posebna pravila reguliranega poklica v zvezi z neodvisnostjo, dostojanstvom in častjo poklica, poklicno skrivnostjo ter poštenostjo do strank in sodelavcev.
IP še poudarja, da v kolikor boste ponudbe pošiljali tudi na elektronske naslove posameznikov oz. zaposlenih (npr. na elektronski naslov ime.priimek@organizacija.si) morate za njihovo obdelavo zagotoviti ustrezno pravno podlago in druge pogoje na področju varstva osebnih podatkov. Dodatno vas v zvezi s tem napotujemo na naša že prej objavljena mnenja, ki se dotikajo tovrstne situacije in jih lahko najdete s pomočjo iskalnika na spletni strani IP: https://www.ip-rs.si/vop:
-        mnenje IP št. 07121-1/2021/2084 z dne 18. 10. 2021;
-        mnenje IP št. 07121-1/2020/1951 z dne 30. 10. 2020;
-        mnenje IP št. 07121-1/2021/275, z dne 12. 2. 2021;

Dodatno še opozarjamo, da morate v vsakem sporočilu, ki je namenjeno neposrednemu trženju, navesti tudi, da ima posameznik, ki je sporočilo prejel, možnost »odjave« od prejemanja sporočil. Posameznika je torej treba opozoriti na pravico po členu 21 Splošne uredbe, ki v drugem odstavku določa, da kadar se osebni podatki obdelujejo za namene neposrednega trženja, ima posameznik, na katerega se nanašajo osebni podatki, pravico, da kadarkoli ugovarja obdelavi osebnih podatkov v zvezi z njim za namene takega trženja, vključno z oblikovanjem profilov, kolikor je povezano s takim neposrednim trženjem. Dalje tretji odstavek določa, da kadar posameznik, na katerega se nanašajo osebni podatki, ugovarja obdelavi za namene neposrednega trženja, se osebni podatki v te namene ne smejo več obdelovati.
Sklepno vam še predlagamo, da si za lažjo predstavo pravil na področju neposrednega trženja ogledate našo infografiko: https://upravljavec.si/pogosta-vprasanja/komunikacija-b2c-in-b2b in si več o neposrednem trženju preberete na naši spletni strani: https://upravljavec.si/neposredno-trzenje-posameznikom-kaj-je-treba-vedeti.
V upanju, da ste dobili odgovore na svoja vprašanja, vas lepo pozdravljamo.  
 
Pripravil:                                                                                                                                  
Grega Rudolf,
asistent svetovalca pri IP          
 
Mojca Prelesnik, univ. dipl. prav.,
informacijska pooblaščenka
 


[1] Kontakti podatki so dostopni na njihovi spletni strani: https://www.sek-rs.si/
