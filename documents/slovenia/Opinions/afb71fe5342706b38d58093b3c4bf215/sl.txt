

Videonadzor avtomatov z mlečnimi izdelki
+
-


Datum: 01.07.2022
Številka: 07121-1/2022/740

Kategorije: Video in avdio nadzor, Zakoniti interesi
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da imate avtomat z mlečnimi izdelki. Ker vam na avtomatih posamezniki povzročajo škodo in poleg tega določene osebe trdijo, da jim je avtomat odvzel denar, bi radi nastavili kamere. Zanima vas, ali so pri tem kakšne omejitve. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
 
Po mnenju IP bi ustrezno pravno podlago za izvajanje videonadzora nad avtomati lahko predstavljali zakoniti interesi upravljavca podatkov (izvajalca videonadzora). V kolikor bi upravljavec obdeloval podatke na navedeni pravni podlagi, je dolžan opraviti test tehtanja glede tega, ali za konkretno obdelavo podatkov obstaja konkreten interes, ki je zakonit po naravi, hkrati pa nad takim interesom ne prevladajo interesi ali temeljne pravice in svoboščine posameznika. Oceno glede ustreznosti pravne podlage je dolžan opraviti upravljavec sam. 
 
V skladu z načelom najmanjšega obsega podatkov mora biti kamera usmerjena na točno določen in omejen prostor, da na ta način v čim manjši meri posega v zasebnost posameznikov.
 
Izvajalec videonadzora je dolžan objaviti obvestilo, ki vsebuje informacije, kot to določa 74. člen ZVOP-1 in člen 13 Splošne uredbe. 
 
O b r a z l o ž i t e v:
IP poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V okviru nezavezujočega mnenja vam lahko podamo zgolj splošna pojasnila in priporočila.
Videonadzor je urejen z ZVOP-1, in sicer predpisuje splošne določbe glede videonadzora (74. člen), videonadzor dostopa v uradne oz. poslovne prostore (75. člen), videonadzor v večstanovanjskih stavbah (76. člen) in v delovnih prostorih (77. člen). Pri tem je treba upoštevati tudi relevantne določbe Splošne uredbe, na nekatere opozarjamo v nadaljevanju, nekaj  informacij o vzpostavitvi videonadzora si lahko preberete tudi na spletni strani IP: https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora/ oziroma si poiščete odgovore v že izdanih mnenjih IP s pomočjo iskalnika na https://www.ip-rs.si/vop.
Kar zadeva izvajanje videonadzora s strani posameznika, je treba uvodoma pojasniti, da se skladno z drugim odstavkom člena 2 Splošne uredbe, Splošna uredba ne uporablja za obdelavo osebnih podatkov s strani fizične osebe med potekom popolnoma osebne ali domače dejavnosti. V danem primeru ne gre za popolnoma osebno ali domačo dejavnost, temveč bi šlo za obdelavo osebnih podatkov za komercialne namene oziroma namene povezane s prodajo mlečnih izdelkov. To pomeni, da vas v danem primeru določbe Splošne uredbe in ZVOP-1 zavezujejo.
V zvezi z izvajanjem videonadzora nad avtomati, IP pojasnjuje, da je za to potrebno imeti ustrezno pravno podlago iz člena 6(1) Splošne uredbe. Po mnenju IP bi v opisani situaciji lahko prišla v poštev le pravna podlaga iz točke f, to so zakoniti interesi upravljavca. Na navedeni pravni podlagi je mogoče obdelovati podatke, ko je to nujno potrebno zaradi uresničevanja interesov upravljavca osebnih podatkov (tj. izvajalec videonadzora), ki so zakoniti po naravi, in nad temi interesi ne prevladajo interesi ali temeljne pravice in svoboščine posameznika, na katerega se osebni podatki (posnetki) nanašajo. Gre za t.i. test zakonitih interesov, ki ga je pri tej pravni podlagi dolžan predhodno opraviti in dokumentirati upravljavec podatkov. V takem primeru je torej upravljavec dolžan zakonite interese (to je lahko npr. varovanje svojega premoženja) skrbno oceniti in opraviti tehtanje med zakonitim interesom upravljavca na eni in posegom v interese oziroma temeljne pravice in svoboščine posameznika na drugi strani. Po mnenju IP na poseg v temeljne pravice in svoboščine vpliva tudi dejstvo, ali je avtomat z videonadzorom postavljen na javno mesto ali stoji na zasebnem zemljišču upravljavca. Namreč, v kolikor je avtomat postavljen na javno mesto, lahko kamera zajame večje število posameznikov (med drugim tudi morebitne mimoidoče, ki avtomata ne bodo uporabili), kar pomeni, da je poseg v pravice posameznikov večji v primerjavi z avtomatom, ki stoji na zasebnem zemljišču in ne zajema javnih površin.
Upravljavec podatkov je pri vzpostavitvi videonadzora dolžan upoštevati načelo najmanjšega obsega podatkov, skladno s katerim lahko obdeluje zgolj tiste osebne podatke, ki so v danih okoliščinah nujni za dosego cilja. To pomeni, da v kolikor bi zakonite interese, za katere si prizadeva, dosegel na način, ki v manjši meri posega v zasebnost posameznikov, potem ukrep ni skladen z načelom najmanjšega obsega podatkov. V praksi to med drugim pomeni, da mora biti kamera usmerjena na točno določen in omejen prostor, da na ta način v čim manj poseže v zasebnost posameznikov.
Upravljavec podatkov pa mora izpolniti tudi zahteve iz tretjega odstavka 74. člena ZVOP-1, kar pomeni, da mora o izvajanju videonadzora obvezno objaviti obvestilo, ki mora vsebovati (1) informacije, da se izvaja videonadzor oz. fotografiranje, (2) naziv osebe, ki izvaja videonadzor ter (3) telefonsko številko za pridobitev informacije, kje in koliko časa se shranjujejo posnetki. Poleg tega mora izvajalec videonadzora videonadzorni sistem ali pa vsaj posnetke zavarovati pred dostopom nepooblaščenih oseb, posamezniku, na katerega se osebni podatki (posnetki) nanašajo, pa mora zagotoviti še informacije, ki jih določata prvi in drugi odstavek člena 13 Splošne uredbe (več o obveščanju posameznikov si lahko preberete na strani: https://upravljavec.si/obvescanje-posameznikov/). 
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ. dipl. prav.
informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
