

Posredovanje informacij o poteku inšpekcijskega postopka prijavitelju
+
-


Datum: 08.06.2021
Številka: 07121-1/2021/1056

Kategorije: Inšpekcijski postopki, Upravne enote, Upravni postopki, Pravne podlage
                        Informacijski pooblaščenec (v nadaljevanju IP) je dne 23. 5. 2021 prejel vaš dopis, v katerem navajate, da ste v letu 2020 kot prizadeti okoliški prebivalci dali prijavo na Inšpektorat za okolje in prostor, zaradi prekomernega hrupa, ki ga povzroča nov proizvodni obrat. Inšpekcijska služba je na prijavo ukrepala šele v maju 2021, o čemer so vas obvestili v kratkem dopisu, da v zvezi s hrupom ni bilo ugotovljene kršitve. Inšpekcijski nadzor bi moral po vašem mnenju v postopku ugotoviti več stvari, zato vas kot prijavitelje zanima, ali vas je inšpekcijski organ dolžan seznaniti s potekom postopka nadzora in katere dokumente so pregledali. V kolikor inšpekcijski organ tega ni dolžan narediti, vas zanima, ali imate pravico zahtevati vpogled v določene dokumente.
 
Kot še navajate, imate na upravni enoti že več kot pol leta vloženo zahtevo za vpogled v osnovno gradbeno dovoljenje za gradnjo objekta, ki je bil zgrajen leta 1977. Iz upravne enote vam vseskozi prijazno odgovarjajo, da gradbenega dovoljenja ne najdejo, ker se nahaja v arhivu. Tudi v zvezi s to zahtevo vas zanima, v kolikem času od zahteve za vpogled v javno listino, je upravni organ dolžan omogočiti vpogled, ali pa se jasno izjasniti, da dokument ne obstaja.  
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov; v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 in 177/20, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.
 
Uvodoma pojasnjujemo, da IP izven postopka inšpekcijskega nadzora ali drugega upravnega postopka ne more podajati konkretnih stališč v zvezi s posameznimi vprašanji s področja varstva osebnih podatkov. IP zato v okviru izdaje mnenja ne more presojati, ali so v konkretnem primeru izpolnjeni razlogi za pridobivanje informacij in dokumentacije, ki se nanaša na upravne in druge pravne postopke, zaradi česar vam v nadaljevanju v zvezi s tem posredujemo zgolj splošna pojasnila.
 
Zakon o inšpekcijskem nadzoru (Uradni list RS, št. 43/07-UPB1 in 40/14, v nadaljevanju ZIN), ki ureja področje inšpekcijskega nadzora, v 24. člena določa, da mora inšpektor obravnavati prijave, pritožbe, sporočila in druge vloge v zadevah iz svoje pristojnosti in vlagatelje na njihovo zahtevo obvestiti o svojih ukrepih najkasneje po opravljenem nadzoru in sprejetem zadnjem ukrepu oziroma ustavitvi postopka. V istem členu je nadalje še določeno, da v postopku inšpektorja ima položaj stranke v postopku zavezanec ter da vlagatelj pobude, prijave, sporočila ali druge vloge nima položaja stranke. Inšpekcijski postopek se tako tudi po prejemu prijave, pritožbe, sporočila ali druge vloge vedno začne po uradni dolžnosti. Prejete prijave ali druge vloge se torej štejejo le kot pobude za uvedbo inšpekcijskega postopka in imajo naravo obvestil, na katere pa inšpektor ni vezan. Prijavitelju je lahko v inšpekcijskem postopku priznan le status stranskega udeleženca, kolikor je z ukrepi inšpektorja prizadet oziroma uspe izkazati svoj pravi interes za udeležbo v konkretnem inšpekcijskem postopku. V inšpekcijskem postopku, ki se začne po uradni dolžnosti, prijavitelji in druge osebe, ki podajo vlogo, s katero želijo doseči uvedbo inšpekcijskega postopka, samo zaradi podaje takšne vloge nimajo položaja stranke ali stranskega udeleženca.
 
Skladno s prvim odstavkom 24. člena ZIN mora inšpektor vlagatelje oziroma prijavitelje na njihovo zahtevo obvestiti o svojih ukrepih najkasneje po opravljenem nadzoru in sprejetem zadnjem ukrepu oziroma ustavitvi postopka. Če prijavitelj, ki ni stranka inšpekcijskega postopka in nima položaja stranskega udeleženca poda prijavo inšpekcijskemu organu, mu inšpekcijski organ oziroma inšpektor z obvestilom posreduje povratno informacijo o svojih dejanjih, ki jih je opravil v svojem uradno začetem postopku zgolj na splošni ravni, pri čemer pa mu ne sme razkriti podatkov, do katerih taka oseba po procesnih pravilih ni upravičena. Več podatkov bi lahko inšpektor razkril na podlagi 36. člena ZIN, ki določa, da če inšpektor pri opravljanju nalog inšpekcijskega nadzora ugotovi, da je zavezanec storil kršitev zakona ali drugih predpisov, ki posega v pravice ali pravne koristi drugih pravnih oziroma fizičnih oseb, je dolžan te osebe na njihovo zahtevo seznaniti s svojimi ugotovitvami, izrečenimi ukrepi in drugimi podatki, potrebnimi za uveljavljanje pravic prizadetih oseb.  
 
Po mnenju IP lahko glede na določbe 24. člena ZIN podrobnejše podatke o samem inšpekcijskem postopku pridobi zgolj tisti, ki ima po 82. členu Zakonu o splošnem upravnem postopku (Uradni list RS, št. 24/06 in naslednji; v nadaljevanju ZUP) pravico do vpogleda v dokumente zadeve, zaradi česar inšpektor prijavitelju v obvestilu o svojih ukrepih ne sme razkriti nobenih podatkov, ki so varovani s posebnimi predpisi, na primer kot osebni podatki ali poslovna skrivnost. 
 
Glede na to, da ZIN posebej ne ureja pregledovanja spisov oziroma dokumentov, ki jih le ti vsebujejo, se za pregledovanje inšpekcijskih spisov uporabljajo določbe zakona, ki ureja splošni upravni postopek (ZUP). Pregled dokumentov, obvestila o poteku postopka in dostop do informacij javnega značaja ureja 82. člen ZUP, ki v prvem odstavku določa, da imajo stranke pravico pregledovati dokumente zadeve in na svoje stroške prepisati ali preslikati potrebne dokumente v fizični ali elektronski obliki. Drugi odstavek 82. člena ZUP nadalje določa, da ima pravico iz prejšnjega odstavka tudi vsakdo drug, ki verjetno izkaže, da ima od tega pravno korist (neposredno, na zakon ali drug predpis oprto osebna korist – drugi odstavek 43. člena ZUP). Po določbi tretjega odstavka 82. člena ZUP sme organ od osebe iz prejšnjega odstavka v primeru dvoma zahtevati, naj pisno ali ustno na zapisnik obrazloži svojo pravno korist. Četrti odstavek nadalje še določa, da v skladu z zakonom, ki ureja dostop do informacij javnega značaja, lahko, ne glede na določbe tega zakona, vsakdo ustno ali pisno zahteva od organa, da mu omogoči dostop do informacij javnega značaja v posameznih upravnih zadevah. Stranka, prizadeti državni organi in vsakdo drug, ki verjetno izkaže, da ima od tega pravno korist, imajo na podlagi sedmega odstavka pravico zahtevati obvestila o poteku postopka. V osmem odstavku je še določeno, da je zoper sklep o zavrnitvi zahtev iz prejšnjih odstavkov dovoljena pritožba.
 
Prijavitelj, ki ni stranka inšpekcijskega postopka in kateremu ni priznan položaj stranskega udeleženca, lahko torej pravico do vpogleda v dokumente, ki se vodijo v inšpekcijskem spisu, uveljavlja skladno z zgoraj navedenimi določbami 82. člena ZUP, kar pomeni, da lahko v dokumente vpogleda v primeru, da v svoji zahtevi verjetno izkaže, da ima od tega pravno korist. Inšpekcijski organ lahko takšno zahtevo za vpogled s sklepom zavrne, zoper takšen sklep pa je dovoljena pritožba, o kateri odloča organ druge stopnje (v primeru inšpektoratov je to praviloma pristojno ministrstvo).
 
Pravico do pridobitve dokumentov iz inšpekcijskega spisa je mogoče uveljavljati tudi na podlagi in v skladu z določbami Zakona o dostopu do informacij javnega značaja (Uradni list RS, št. 51/06-UPB2 in naslednji; v nadaljevanju ZDIJZ), pri čemer se dokumenti prosilcu v celoti ali v obliki delnega dostopa lahko razkrijejo pod pogojem, da za razkritje ne obstaja katera od izjem iz 6. člena tega zakona (dokumenti se ne razkrijejo, če gre npr. za tajne podatke, poslovno skrivnost, osebne podatke, davčno tajnost, če bi razkritje škodilo izvedbi upravnega postopka ali povzročilo motnje pri delovanju oziroma dejavnosti organa, idr.). Več o pravici do dostopa do informacij javnega značaja in načinu uveljavljanja te pravice si lahko preberete na spletni strani IP, na naslovu: https://www.ip-rs.si/informacije-javnega-zna%C4%8Daja/ijz-pri-organih/pravice-prosilcev-in-obveznosti-zavezancev   
 
Kar zadeva vaše vprašanje o tem, v kolikem času vam je upravna enota dolžna na vašo zahtevo omogočiti vpogled v javno listino (gradbeno dovoljenje) ali pa se jasno izjasniti, da dokument ne obstaja, vam jasnega odgovora na to vprašanje ne moremo podati, saj ne vemo za kakšno konkretno vašo zahtevo dejansko gre. Če ste npr. podali pisno zahtevo za pridobitev informacije javnega značaja, bi moral organ (upravna enota) o vaši zahtevi odločiti v roku 20 delovnih dni od dneva prejema popolne zahteve. Če organ v navedenem roku ne odloči o zahtevi, ali če z odločitvijo organa niste zadovoljni, imate kot prosilec možnost vložiti pritožbo, o kateri odloča IP in glede katere si lahko več preberete na zgoraj navedeni spletni strani IP. 
 
Lep pozdrav,
 
Pripravil:
Jože Bogataj,
namestnik informacijske pooblaščenke
 
Mojca Prelesnik, univ. dipl. prav.,
informacijska pooblaščenka
