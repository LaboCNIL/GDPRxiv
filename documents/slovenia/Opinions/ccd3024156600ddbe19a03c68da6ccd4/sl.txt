

Seznam staršev v svetu staršev
+
-


Datum: 02.03.2020
Številka: 07120-1/2020/139

Kategorije: Pravne podlage, Svetovni splet, Šolstvo
                        Informacijski pooblaščenec (v nadaljevanju IP) je po pošti prejel vaš dopis, v katerem pojasnjujete, da ste od osnovne šole kot starš zahtevali kontaktne podatke predstavnikov staršev v svetu staršev. Šola vam teh podatkov ni dala, pri čemer se je sklicevala na varstvo osebnih podatkov.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Najprej IP poudarja, da se v okviru izdaje neobvezujočih mnenj ne more opredeljevati do zakonitosti konkretnih obdelav osebnih podatkov, pač pa lahko posreduje le pravna izhodišča ter pogoje za zakonito obdelavo osebnih podatkov. Do zakonitosti konkretnih obdelav osebnih podatkov se lahko IP opredeli izključno v okviru inšpekcijskega postopka.Obdelava osebnih podatkov je zakonita le in kolikor je izpolnjen vsaj eden od naslednjih pogojev – člen 6 Splošne uredbe o varstvu podatkov:a)    posameznik, na katerega se nanašajo osebni podatki, je privolil v obdelavo njegovih osebnih podatkov za enega ali več določenih namenov, b)    obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe, c)    obdelava je potrebna za izpolnitev zakonske obveznosti, ki velja za upravljavca, d)    obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe, e)    obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; f)    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. Točka (f) se ne uporablja za obdelavo s strani javnih organov pri opravljanju njihovih nalog.Področni zakon v smislu člena 6(1)(c) Splošne uredbe v konkretni zadevi predstavlja Zakon o organizaciji in financiranju vzgoje in izobraževanja (Uradni list RS, št. 16/07, s spremembami in dopolnitvami; v nadaljevanju ZOFVI). Glede na to, da posamezniki, ki so člani sveta staršev, v organu osnovne šole ne zastopajo svojih osebnih interesov, temveč delujejo v imenu in za račun organa šole (sveta staršev), kot posamezniki opravljajo neke vrste javno funkcijo tega organa. Poleg tega pristojnosti članov sveta staršev v skladu s 66. členom ZOFVI (npr. obravnava pritožb staršev, voljenje predstavnikov staršev v svet zavoda, …) sodijo v okvir oblastnega delovanja šole. IP zato meni, da gre pri imenu in priimku člana sveta staršev za osebni podatek, ki je predmet presoje po Zakonu o dostopu do informacij javnega značaja (Uradni list RS, št. 51/06 – ZDIJZ-UPB2, 117/06 – ZDavP, 23/14, 50/14, 19/15 – odl. US, 102/15 in 32/16; v nadaljevanju ZDIJZ) in v skladu s prvo alinejo tretjega odstavka 6. člena ZDIJZ ne predstavlja varovanega osebnega podatka. Tudi iz korespondence z ravnateljem, ki ste jo priložili dopisu, izhaja, da so imena predstavnikov sveta staršev dostopna v katalogu informacij javnega značaja na spletni strani osnovne šole. To pa nikakor ne velja tudi za njihove ostale osebne podatke, kot npr. kontaktne podatke, po katerih povprašujete. Če bi želeli vzpostaviti kontakt s člani sveta staršev vam IP predlaga, da to storite preko upravljavca njihovih osebnih podatkov (v konkretnem primeru osnovna šola), kamor lahko naslovite svoje sporočilo ali obvestilo za svet staršev. Namreč kakor je bilo že pojasnjujemo je treba za vsako obdelavo zagotoviti ustrezno pravno podlago.IP je na podobna vprašanja že odgovarjal v svojih mnenjih, zato vas napotuje na eno izmed mnenj, ki je dostopno na naši spletni strani: Pridobivanje OP članov sveta staršev, št. 0712-1/2016/2164, z dne 26. 10. 2016: https://www.ip-rs.si/varstvo-osebnih-podatkov/iskalnik-po-odlocbah-in-mnenjih/odlocbe-in-mnenja-vop/?tx_jzvopdecisions_pi1%5BshowUid%5D=2823&tx_jzvopdecisions_pi1%5BhighlightWord%5D=pridobivanje%20op%20%C4%8Dlanov%20sveta. Glede vašega vprašanja v zvezi z dolžnostjo ravnatelja, da posreduje vaše sporočilo svetu staršev, pa IP pojasnjuje, da to vprašanje presega pristojnosti IP. IP v zvezi s tem dodatno pojasnjuje, da v skladu s 136. členom ZOFVI nadzor nad izvrševanjem določb tega zakona izvaja inšpektor, pristojen za šolstvo, razen določb, ki se nanašajo na zaposlitev strokovnih delavcev, ki ga izvaja inšpektor, pristojen za delo.V upanju, da ste dobili odgovor na svoje vprašanje, vas lepo pozdravljamo.                                                                                               Mojca Prelesnik, univ.dipl.prav.,                                                                                                                                                informacijska pooblaščenkaPripravila:                                                                                                                              Neja Domnik, mag. prav.,asistentka svetovalca pri IP                                         
