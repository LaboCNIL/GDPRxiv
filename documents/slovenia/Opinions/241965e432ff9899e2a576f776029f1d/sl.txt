

Sporočanje podatkov IP
+
-


Datum: 03.12.2019
Številka: 0712-1/2019/2455

Kategorije: Evidence dejavnosti obdelave, Obveščanje o kršitvah varnosti, Pooblaščene osebe za varstvo podatkov (»DPO«), Razno
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje. Na izobraževanju s področja varstva osebnih podatkov ste izvedeli, da morajo računovodski servisi, zavarovalnice, študentski servisi, banke, ki obdelujejo večjo količino podatkov, letno pošiljati podatke IP. Zanima vas konkretno, kaj je treba pošiljati IP in na kateri podlagi? Zanima vas tudi, kakšna je naloga pooblaščenih oseb v odnosu do IP?Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP ne pozna konkretnih tem in vprašanj o katerih se je razpravljalo na izobraževanju, ki ste se ga udeležili, zato se tudi ne more opredeliti do obveznosti upravljavcev, ki jih navajate v svojem dopisu.IP lahko na splošno pojasni, da Splošna uredba NE vsebuje obveznosti, ki bi zahtevala periodično obveščanje nadzornega organa za varstvo osebnih podatkov (IP). IP ob tem pojasnjuje, da so bili po ZVOP-1 vsi upravljavci z več kot 50 zaposlenimi zavezani posredovati svoje 'kataloge zbirk osebnih podatkov' v 'register zbirk osebnih podatkov', ki ga vodi IP (obveznost po 27. členu ZVOP-1). Ta obveznost od pričetka uporabe Splošne uredbe velja le za obdelave, ki jih izvajajo pristojni organi v zvezi s preiskovanjem in pregonom kaznivih dejanj (zanje se Splošna uredba ne uporablja – določba 2(2)(d) Splošne uredbe). Za druge upravljavce, pa je bila obveznost po 27. členu ZVOP-1 nadomeščena z obveznostjo vodenja evidenc dejavnosti obdelav skladno s členom 30 Splošne uredbe. Evidence dejavnosti obdelav skladno s Splošno uredbo se sedaj NE sporoča IP, temveč jih morajo upravljavci voditi sami, kar spada v okvir njihove obveznosti po izkazovanju skladnosti z obdelavo osebnih podatkov (t.i. accountability principle). Več o obveznosti evidentiranja dejavnosti obdelav osebnih podatkov si lahko preberete na spletni strani upravljavec.si, ki jo je IP pripravil za pomoč podjetjem pri zagotavljanju skladnosti s Splošno uredbo v rubriki: popišite podatke v podjetju; ali na spletni strani IP v rubriki: Ključna področja/Evidenca dejavnosti obdelave.Splošna uredba zahteva obveščanje nadzornega organa tudi v primerih, ko pride do kršitve varnosti osebnih podatkov in sicer najkasneje v 72 urah od zaznave varnostnega incidenta (člen 33 Splošne uredbe). Več o obveznosti sporočanja kršitve varnosti osebnih podatkov si lahko preberete na spletni strani upravljavec.si, rubrika: OBVEZNO POROČANJE O KRŠITVAH VARNOSTI ali na spletni strani IP, rubrika: Ključna področja/Prijava kršitev varnosti.Obveznost obveščanja nadzornega organa obstaja tudi v določenih primerih, ko se vrši prenos osebnih podatkov v tretje države na podlagi člena 49 (1) Splošne uredbe. Več o tem si lahko preberete v Smernicah glede prenosa osebnih podatkov v tretje države in mednarodne organizacije po Splošni uredbi o varstvu podatkov (smernice IP, str. 19 in 20).Obveznost predhodnega posvetovanja z nadzornim organom obstaja, kadar je iz ocene učinka v zvezi z varstvom podatkov iz člena 35 Splošne uredbe razvidno, da bi obdelava povzročila veliko tveganje, če upravljavec ne bi sprejel ukrepov za ublažitev tveganja. Več o ocenah učinka si lahko preberete na spletni strani IP, rubrika: Ključna področja/ Ocena učinka v zvezi z varstvom podatkov.V zvezi s pooblaščenimi osebami za varstvo osebnih podatkov, obstaja tudi obveznost za upravljavca ali obdelovalca, da sporočita kontaktne podatke pooblaščenih oseb (in vsakokratne njihove spremembe) nadzornemu organu za varstvo osebnih podatkov (člen 37(7) Splošne uredbe). Med temeljne naloge pooblaščene osebe za varstvo osebnih podatkov sodi med drugim tudi obveznost, da sodeluje z nadzornim organom (člen 39 (1)(d) Splošne uredbe), kar pomeni, da mora pooblaščena oseba biti na voljo nadzornemu organu za vsa vprašanja v zvezi z varstvom osebnih podatkov, ki se nanašajo na upravljavca ali obdelovalca. Več o pooblaščenih osebah za varstvo osebnih podatkov si lahko preberete v: evropskih Smernicah o pooblaščenih osebah za varstvo osebnih podatkov na spletni strani IP, rubrika: Ključna področja/Pooblaščena oseba za varstvo osebnih podatkov. Priporočilih Informacijskega pooblaščenca glede delovanja pooblaščene osebe za varstvo osebnih podatkov. Upamo, da smo vam s svojimi pojasnili in napotili uspeli pomagati.Lep pozdrav,                                                                      Anže Novak, univ. dipl. prav.Svetovalec Pooblaščenca za preventivo
