

Objava fotografij s sej občinskega sveta
+
-


Datum: 31.07.2020
Številka: 07121-1/2020/1352

Kategorije: Fotografije kot OP, Občine, Pravne podlage
                        Informacijski pooblaščenec (v nadaljnjem besedilu IP) je prejel vaše zaprosilo za mnenje glede objave fotografij s sej občinskega sveta. Zanima vas, ali je dovoljeno objaviti fotografije s seje občinskega sveta ne, da se pred tem pridobi soglasje svetnikov oz. ali je tako soglasje sploh treba zahtevati.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljnjem besedilu Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljnjem besedilu ZVOP-1) ter 2. členom Zakona o informacijskem pooblaščencu (Uradni list RS, št. 113/05) posredujemo naše neobvezno mnenje v zvezi z vašim vprašanjem.Po Splošni uredbi o varstvu podatkov mora posameznik pri obdelavi osebnih podatkov upoštevati zakonitost obdelave osebnih podatkov, kot jo ta določa v členu 6. Tako je npr. obdelava osebnih podatkov skladno s točko (a) člena 6(1) Splošne uredbe o varstvu podatkov zakonita, če je posameznik, na katerega se nanašajo osebni podatki, privolil v obdelavo njegovih osebnih podatkov v enega ali več določenih namenov.Tudi v primerih, ko se Splošna uredba o varstvu podatkov sicer ne uporablja (npr. pri obdelavi za osebno ali domačo dejavnost), se mora posameznik, ki brez dovoljenja in vednosti slika druge posameznike, zavedati, da je lahko kazensko in odškodninsko odgovoren za svoje dejanje. Neupravičeno slikovno snemanje brez soglasja snemanega lahko npr. pomeni kaznivo dejanje.O objavi osebnih podatkov udeležencev sej občinskih svetov je IP izdal že več neobvezujočih mnenj, npr.: mnenje, št. 07121-1/2020/316 z dne 10. 3. 2020, mnenje, št. 0712-1/2019/209 z dne 6. 2. 2019, mnenje, št. 0712-1/2019/310 z dne 14. 2. 2019. Z njimi se lahko seznanite na spletni strani IP https://www.ip-rs.si/vop/, s pomočjo iskanja po vsebini ali z izbiro vsebinskega področja »Snemanje sej in javnih dogodkov«.Povzeto na kratko je za zakonito obdelavo osebnih podatkov treba imeti ustrezno pravno podlago. Glede objave osebnih podatkov je treba upoštevati člen 6(1) Splošne uredbe o varstvu podatkov, ki določa pravne podlage, kdaj se osebni podatki lahko obdelujejo: (a) privolitev, (b) sklenitev oz. izvajanje pogodbe, (c) zakon, (d) zaščita življenjskih interesov, (e) za izvajanje javnih nalog, (f) zaradi zakonitih interesov upravljavca. Kar se tiče snemanje sej občinskega sveta s strani konkretnega udeleženca seje (ne glede na to, ali gre za svetnika, vabljeno osebo ipd.), se lahko kot ena temeljnih pravnih podlag za obdelavo osebnih podatkov po Splošni uredbi o varstvu podatkov šteje privolitev.Čeprav je v členu 2(2c) Splošne uredbe o varstvu podatkov določeno, da se ta uredba ne uporablja za obdelavo osebnih podatkov s strani fizične osebe med potekom popolnoma osebne ali domače dejavnosti, IP opozarja, da lahko posameznik, ki meni, da se s tem dejanjem posega v njegove osebnostne pravice (npr. v pravico do lastne podobe), uporabi institute civilnega ali kazenskopravnega varstva, ki mu jih daje zakonodaja, in sodijo v pristojnost sodišč. Tako je posameznik, ki neupravičeno snema druge, lahko podvržen odškodninski tožbi (134. člen Obligacijskega zakonika) ali uvedbi kazenskega postopka zaradi možnega kaznivega dejanja neupravičenega zvočnega snemanja (137. člen Kazenskega zakonika) ali slikovnega snemanja (138. člen Kazenskega zakonika).V upanju, da ste dobili odgovor na vaše vprašanje, vas lepo pozdravljamo.                                                                                               Mojca Prelesnik, univ. dipl. prav.,                                                                                               informacijska pooblaščenkaPripravila:Karolina Kušević, univ. dipl. prav.,svetovalka IP
