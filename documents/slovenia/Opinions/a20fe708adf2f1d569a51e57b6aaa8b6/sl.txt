

Pridobivanje OP strank s strani bank
+
-


Datum: 29.07.2020
Številka: 07121-1/2020/1320

Kategorije: Bančništvo, Informiranje posameznika, Pravica do seznanitve z lastnimi osebnimi podatki, Pravne podlage, Pridobivanje OP iz zbirk, Rok hrambe OP
                        Informacijski pooblaščenec (v nadaljevanju: IP) je dne 20. 7. 2020 prejel vaše elektronsko sporočilo, v katerem navajate, da ste lastnik in direktor podjetja in sodelujete z več bankami v Sloveniji, pred kratkim pa vam je sodelovanje ponudila še ena. Pred podpisom pogodbe ste med drugim prejeli vprašalnik o podatkih, ki so potrebni za sklenitev poslovnega razmerja ter presenečeno ugotovili, da je vprašalnik že izpolnjen z vašimi podatki - navedena je bila tudi številka vozniškega dovoljenja, naziv izdajatelja in veljavnost. Poleg tega želi banka podatke hraniti še 10 let po prenehanju poslovnega razmerja. IP sprašujete, ali ima banka pravico poleg osnovnih osebnih podatkov (ime,  priimek, naslov stalnega bivališča, datum rojstva, davčna številka) zbirati tudi ostale in kako dostopajo do njih brez vašega dovoljenja, in ali zakon določa hranjenje osebnih podatkov 10 let po prenehanju poslovnega razmerja, kot to npr. velja to za poslovne knjige.Na podlagi informacij, ki ste nam jih posredovali, vam v nadaljevanju v skladu z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašimi vprašanji.Po mnenju IP ima banka ob sklepanju poslovnega razmerja s posameznikom ustrezno podlago za pridobivanje njegovih osebnih podatkov, ki praviloma izhaja že iz samega dejstva sklepanja pogodbe (točka (b) prvega odstavka 6. člena Splošne uredbe) oziroma zakonskih zahtev (točka (c) prvega odstavka 6. člena Splošne uredbe), zato ne potrebuje še privolitve posameznika, je pa dolžna ob pridobivanju osebnih podatkov posameznika seznaniti z informacijami po 13. oziroma 14. členu Splošne uredbe, tudi o namenu in pravni podlagi obdelave ter obdobju hrambe, glede katerega, kolikor je IP znano, banke upoštevajo določbo prvega odstavka 129. člena Zakona o preprečevanju pranja denarja in financiranja terorizma, kar ustreza pogojem zakonite obdelave (hrambe) osebnih podatkov.     Obrazložitev:Splošna uredba v prvem odstavku 6. člena opredeljuje zakonite pravne podlage za obdelavo osebnih podatkov, in sicer: privolitev, sklenitev ali izvajanje pogodbe, izvajanje zakonskih zahtev oziroma izvajanje javnih nalog in zakoniti interesi, ki prevladajo nad interesi posameznika; pri tem je za zakonitost obdelave dovolj, da je izpolnjena ena od navedenih pravnih podlag – npr. če zakon banki nalaga pridobivanje določenih osebnih podatkov o posamezniku, banka za obdelavo teh osebnih podatkov ne potrebuje še njegove privolitve oziroma dovoljenja.Banka je pri opravljanju bančnih storitev za stranke podvržena zahtevam številnih zakonov, ki ji med drugim nalagajo obdelavo (pridobivanje, hrambo…) različnih osebnih podatkov o strankah za različne namene, npr. Zakon o potrošniških kreditih, Zakon o preprečevanju pranja denarja in financiranja terorizma, Zakon o plačilnih storitvah, storitvah izdajanja elektronskega denarja in plačilnih sistemih itd.; lahko pa banka osebne podatke posameznikov obdeluje tudi na drugih pravnih podlagah iz prvega odstavka 6. člena Splošne uredbe, zlasti zaradi sklepanja ali izvajanja pogodbe ali na podlagi privolitve, pri čemer je dolžna posameznikom ob vsakem pridobivanju njihovih osebnih podatkov nuditi ustrezne informacije v skladu s 13. členom Splošne uredbe, če podatke pridobiva od njih, oziroma 14. členom Splošne uredbe, če osebnih podatkov ne pridobiva od njih, med drugim o namenu in pravni podlagi obdelave in obdobju hrambe, česar pa banka v vašem primeru očitno ni storila. IP sicer ni seznanjen, da bi banke v fazi sklepanja pogodb osebne podatke strank pridobivale iz uradnih in drugih evidenc, ki niso njihove lastne.Tudi hramba osebnih podatkov predstavlja njihovo obdelavo, torej se mora tudi hramba vršiti na zakoniti pravni podlagi. Kolikor je IP znano, vežejo banke rok hrambe podatkov in dokumentacije na določbo prvega odstavka 129. člena Zakona o preprečevanju pranja denarja in financiranja terorizma, in sicer jih praviloma hranijo deset let po prenehanju poslovnega razmerja ([…], razen če drug zakon ne predvideva daljšega roka hrambe), kar ustreza pogojem zakonite obdelave osebnih podatkov. Tudi podatek o pravni podlagi za hrambo osebnih podatkov je informacija, ki bi vam jo v prvi vrsti morala dati banka v sklopu izpolnjevanja obveznosti iz 13. in 14. člena Splošne uredbe ob pridobivanju vaših osebnih podatkov oziroma kadarkoli kasneje na vašo zahtevo.Glede na navedeno ima banka ob sklepanju poslovnega razmerja z vami po mnenju IP ustrezno podlago za pridobivanje vaših osebnih podatkov, ki praviloma izhaja že iz samega dejstva sklepanja pogodbe (točka (b) prvega odstavka 6. člena Splošne uredbe) oziroma zakonskih zahtev (točka (c) prvega odstavka 6. člena Splošne uredbe), zato vaša dodatna privolitev ni potrebna, vas je pa bila banka ob pridobivanju vaših osebnih podatkov dolžna seznaniti z informacijami po 13. oziroma 14. členu Splošne uredbe, tudi o namenu in pravni podlagi obdelave ter obdobju hrambe, vključno s pravno podlago za hrambo osebnih podatkov. Če banka hrambo osebnih podatkov strank izvaja v skladu z določbami Zakona o preprečevanju pranja denarja in financiranja terorizma, gre za zakonito obdelavo (hrambo) osebnih podatkov.V primeru, da se želite seznaniti s podatki, ki jih banka že vodi o vas, vam predlagamo, da zahtevate dostop do vaših osebnih podatkov in informacije v skladu s 15. členom Splošne uredbe (pri tem si lahko pomagate z obrazcem, objavljenim na spletni strani IP - Obrazec SLOP). Na podlagi zahteve vam mora banka med drugim zagotoviti vse razpoložljive informacije v zvezi z virom osebnih podatkov, če le-teh ni pridobila od vas.    S spoštovanjem,Pripravila:                                                                               Mojca Leitinger Okršlar,državna nadzornica za varstvo osebnih podatkovMojca Prelesnik, univ. dipl. prav.,informacijska pooblaščenka
