

Neposredno trženje po telefonu
+
-


Datum: 21.12.2021
Številka: 07121-1/2021/2553

Kategorije: Neposredno trženje, nagradne igre, Telekomunikacije in pošta
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje glede neposrednega trženja. Navajate, da vas tri dni kličejo iz podjetja iz številke, na katero se ne da vrniti klica, da bi vam prodali brezplačno globinsko čiščenje sedežne. Sprašujete, ali je zakonito, da pride podjetje do potencialne stranke preko tretje oseba (vaša številka ni nikjer javno objavljena) in kako je z varstvom skladno z GDPR? Dodajate tudi povezavo na spletno stran, kjer so opisane poslovne prakse navedenega podjetja.
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.  
 
Poudarjamo, da je področje neželene komunikacije (ang. »spam«) primarno urejeno v Zakonu o elektronskih komunikacijah (Ur. l. RS, št. 109/12, s spremembami, v nadaljevanju: ZEKom-1) in Zakonu o elektronskem poslovanju na trgu (Uradni list RS, št. 96/09 – uradno prečiščeno besedilo in 19/15, v nadaljevanju: ZEPT). ZEKom-1 v 158. členu določa, da je opravljanje telefonskih klicev za namene neposrednega trženja dovoljeno samo na podlagi naročnikovega ali uporabnikovega predhodnega soglasja. Zavrnitev soglasja mora biti za zadevnega naročnika ali uporabnika brezplačna. Pri uporabi govornih telefonskih klicev je treba upoštevati tudi določbo 150. člena ZEKom-1, ki naročniku omogoča, da prepove uporabo svojih osebnih podatkov za klice, ki imajo komercialni ali raziskovalni namen.
 
Nadzor nad izvajanjem navedenih zakonov izvajata Agencija RS za komunikacijska omrežja in storitve (AKOS) in Tržni inšpektorat RS (TIRS). Predlagamo vam, da svojo prijavo zoper morebitno nezakonito ravnanje podjetja podate na AKOS, ki je pristojen organ za ukrepanje v zvezi z neposrednim trženjem po telefonu. V zvezi z morebitnimi nepoštenimi oz. zavajajočimi poslovnimi praksami in pravicami, ki izhajajo iz področja varstva potrošnikov pa vam predlagamo, da se obrnete na TIRS.
 
Glede na vaše navedbe, da je upravljavec prišel do vaših podatkov preko tretje osebe pojasnjujemo, da ima vsak posameznik pravico do seznanitve z lastnimi osebnimi podatki skladno s Splošno uredbo, ki je opredeljena v 15. členu. Prvi odstavek 15. člena Splošne uredbe tako določa, da ima posameznik, na katerega se nanašajo osebni podatki, pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in informacije, kot so npr. nameni obdelave, uporabniki osebnih podatkov, obdobje hrambe podatkov ter kadar osebni podatki niso zbrani pri posamezniku, na katerega se ti nanašajo, vse razpoložljive informacije v zvezi z njihovim virom. Več informacij o pravici do seznanitve z lastnimi osebnimi podatki (vključno z obrazcem, ki ga lahko uporabite pri vložitvi zahteve), je dostopnih tudi na naši spletni strani: https://tiodlocas.si/zelim-vedeti-kaj-pocnejo-z-mojimi-podatki/.
 
Na spletni strani tiodlocas.si pa si lahko preberete tudi o drugih pravicah skladno s Splošno uredbo, npr. o pravici do ugovora (21. člen Splošne uredbe) na https://tiodlocas.si/zelim-ugovarjati-obdelavi-mojih-podatkov/. Kadar se osebni podatki obdelujejo za namene neposrednega trženja, ima namreč posameznik, na katerega se nanašajo osebni podatki, na podlagi 21. člena Splošne uredbe pravico, da kadar koli ugovarja obdelavi osebnih podatkov v zvezi z njim za namene takega trženja, vključno z oblikovanjem profilov, kolikor je povezano s takim neposrednim trženjem.
 
V upanju, da ste prejeli odgovor na svoje vprašanje, vas lepo pozdravljamo.
 
 
Mojca Prelesnik, univ.dipl.prav.,                                                  
informacijska pooblaščenka
 
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
