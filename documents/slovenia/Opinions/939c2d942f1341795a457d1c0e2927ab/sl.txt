

Zbiranje PCT pogoja staršev ob spremljanju otroka v prvi razred
+
-


Datum: 04.03.2022
Številka: 07121-1/2022/258

Kategorije: Pravne podlage, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da ste februarja vpisali otroka v prvi razred osnovne šole, pred vstopom pa ste morali izpolniti obrazec o izpolnjevanju PCT pogoja. Zraven ste morali pripisati datum cepljenja, testiranja ali prebolelosti. Zanima vas, ali je zbiranje točnih podatkov kateri pogoj oseba izpolnjuje in datum tega pogoja v skladu z zakonodajo. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
IP vas uvodoma napotuje na objavljene smernice o preverjanju PCT pogojev (za posameznike in za šole): https://www.ip-rs.si/novice/smernice-o-preverjanju-pct-pogojev. IP še dodaja, da je bilo nanj v preteklih mesecih naslovljenih veliko podobnih vprašanj, ki se nanašajo na varstvo osebnih podatkov v zvezi s preverjanjem pogojev PCT. Naše odgovore na podobna vprašanja, kot jih izpostavljate v vašem dopisu lahko preberete tudi tako, da v iskalniku po mnenjih VOP na spletni strani https://www.ip-rs.si/vop/ iščete pod ključnimi besedami “PCT”.
Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 pa IP še dodatno opozarja, da so bila zgornja mnenja in smernice pripravljena glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
V kolikor obstaja ustrezna pravna podlaga (predpis), lahko šola vpogleda v vaše dokazilo glede izpolnjevanja pogoja PCT. IP pojasnjuje, da je v obdobju, za katero pojasnjujete, da ste morali izkazati PCT pogoj, veljal Odlok o začasnih ukrepih za preprečevanje in obvladovanje okužb z nalezljivo boleznijo COVID-19 (Uradni list RS, št. 174/21, 177/21, 185/21, 190/21, 197/21, 200/21, 201/21, 4/22, 8/22, 13/22, 19/22 in 22/22), ki je urejal, v katerih primerih je potrebno izkazati pogoja PCT. Ob tem pa IP pojasnjuje, da je ena izmed izjem, ki jih je odlok urejal v tretjem odstavku 3. člena, določala, da »osebam, ki pripeljejo ali odpeljejo otroka oziroma učenca v vrtec, 1., 2., ali 3. razred osnovne šole, glasbeno šolo do vključno 2. razreda, v osnovno šolo s prilagojenim programom ali zavod za vzgojo in izobraževanje otrok in mladostnikov s posebnimi potrebami, varstveno delovne centre, centre za usposabljanje, delo in varstvo ter dnevne centre domov za starejše občane«, ni potrebo izkazati PCT pogoja. IP iz previdnosti še pojasnjuje, da je trenutno v veljavi nov odlok, ki ureja pogoje preverjanja PCT pogojev, do katerega se IP v okviru tega mnenja ni opredeljeval, saj ni relevanten za vaše zaprosilo za mnenje. 
 
Glede samega načina preverjanja pogoja PCT pa IP pojasnjuje, da lahko šola, če za to obstaja pravna podlaga, v dokazilo le vpogleda, ne sme pa hraniti morebitnih preslikav dokazil. IP pa tudi ne vidi pravne podlage za to, da bi šola lahko hranila posebne sezname glede izpolnjevanja pogojev PCT s strani staršev z informacijami glede tega, kateri pogoj oseba izpolnjuje in od kdaj. IP vas v zvezi z vašim vprašanjem tudi napotuje na poglavje 7 na strani 8 Smernic o preverjanju PCT pogoja za šole. IP na tem mestu vnovič poudarja, da se mnenje nanaša na takrat veljavni odlok, saj je sedanja ureditev drugačna.
V upanju, da ste dobili odgovor na svoje vprašanje, vas lepo pozdravljamo.
                                                                                               Mojca Prelesnik, univ.dipl.prav.,                                                  
                                                                                                informacijska pooblaščenka
 
Pripravila:                                                                                                                                 
Neja Domnik, mag. prav.,
asistentka svetovalca pri IP                                            
