

Preverjanje delovnih prostorov
+
-


Datum: 20.10.2022
Številka: 07121-1/2022/1129

Kategorije: Razno
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje v zvezi z opravljanjem dela od doma. Navajate, da ste zaposleni na enem od javnih zavodov prejeli v podpis novo verzijo pogodbe o zaposlitvi, ki med drugim določa, da delavec soglaša z vstopom delodajalca v njegove prostore in opravi ogled prostorov, v katerih bo delavec opravljal delo. Menite, da ne obstaja nobena pravna podlaga, ki bi nalagala delodajalcu pridobitev takega soglasja, niti pravna zahteva, ki bi določala to obveznost. Menite, da gre za nesorazmeren oz. neutemeljen poseg v ustavne pravice posameznikov. 
 
Prosite nas za naše mnenje, ali je pogojevanje tovrstnega soglasja delavca z opravljanjem dela od doma dopustno oz. pravno utemeljeno. 
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20 v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP je pristojen zgolj za del pravice do zasebnosti, ki se nanaša na varstvo osebnih podatkov. V konkretnem primeru bi lahko šlo za poseg v pravico posameznika do zasebnosti v širšem smislu iz 35. člena Ustave RS, oz. v pravico do nedotakljivosti stanovanja iz 36. člena Ustave RS. Prizadeti posameznik lahko v tem primeru svoje pravice uveljavlja pred pristojnim sodiščem. Z vprašanji v zvezi z obveznostmi delavca po delovnopravni zakonodaji se lahko obrnete na Inšpektorat RS za delo.
 
O b r a z l o ž i t e v:
 
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
Pojasnjujemo, da IP v okviru nezavezujočega mnenja in skladno s svojimi pristojnostmi o morebitnem posegu v zasebnost zaradi vstopa v stanovanje posameznika, ne more presojati. Namreč, IP je pristojen le za tisti del pravice do zasebnosti, ki se nanaša na varstvo osebnih podatkov in ga ureja 38. člen Ustave Republike Slovenije (Ustava RS; Uradni list RS, št. 33/91-I, s spremembami in dopolnitvami; v nadaljevanju: Ustava RS). V konkretnem primeru bi lahko šlo za poseg v pravico do zasebnosti v širšem smislu iz 35. člena Ustave RS, oziroma v pravico do nedotakljivosti stanovanja iz 36. člena Ustave RS, ki ju lahko uveljavljate na civilnem oziroma kazenskem sodišču.
 
Z vprašanji v zvezi z obveznostmi delavca po delovnopravni zakonodaji se lahko obrnete na Inšpektorat RS za delo.
 
Koristne informacije oz. nasvete glede obdelave osebnih podatkov v zvezi z delom na domu si lahko preberete v priročniku za delovno aktivne »Kako so moji podatki varovani v delovnem razmerju«, ki je dostopen na:
https://www.ip-rs.si/fileadmin/user_upload/Pdf/brosure/brosura_delovna_populacija.pdf (stran 30 in 31) ter v nezavezujočih mnenjih, ki so dostopna s pomočjo iskalnika na www.ip-rs.si/vop, npr. glede spremljanja dela na domu v mnenju št. 07121-1/2020/519 z dne 21. 4. 2020.
 
 
Lepo vas pozdravljamo.
 
Mojca Prelesnik, univ. dipl. prav.,                                                 
informacijska pooblaščenka
 
Pripravila:                                                                                                                                
Barbara Žurej, univ. dipl. prav.,
svetovalka pooblaščenca za preventivo                                     
