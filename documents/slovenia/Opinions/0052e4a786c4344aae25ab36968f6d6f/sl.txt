

Javna objava najdenih kartic
+
-


Datum: 14.02.2019
Številka: 0712-1/2019/341

Kategorije: Svetovni splet
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem vas zanima, ali je z vidika varstva osebnih podatkov zakonita spletna objava najdenih kartic (npr. bančnih, zdravstvenih, osebnih) brez kakršnegakoli prekritja osebnih podatkov. ***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP meni, da bi v primeru javnih objav najdenih kartic lahko šlo za obdelavo osebnih podatkov, vendar v okvir neobvezujočega mnenja tega ne more dokončno presoditi. Ne glede na to pa IP opozarja, da z vidika nevarnosti zlorab, kraje identitete in posegov v zasebnost objava bančnih kartic, osebnih dokumentov in drugih kartic, ki vsebujejo osebne podatke posameznika, nikakor ni pravi način iskanja lastnika. Namreč takšna objava lahko pripelje do kraje identitete, zlorabe bančne kartice in drugih hujših posledic za lastnika najdene kartice. Posledično IP poziva najditelje, da fotografij kartic javno ne objavljajo, temveč jih v najkrajšem možnem času odnesejo k izdajatelju (npr. bančno kartico na zadevno banko).IP še nadalje pojasnjuje, da bi javna objava kartic in s tem razkritje osebnih podatkov, lahko predstavljala poseg v osebnostne pravice posameznika, ki jih ta lahko uveljavlja na civilnem sodišču, ter pod določenimi pogoji bi lahko šlo celo za kaznivo dejanje (npr. kaznivo dejanje zlorabe osebnih podatkov, 143. člen KZ-1).V upanju, da ste dobili odgovor na svoje vprašanje, vas lepo pozdravljamo.Mojca Prelesnik, univ.dipl.prav.,informacijska pooblaščenkaPripravila:Neja Domnik, mag. prav.,raziskovalka pri IP
