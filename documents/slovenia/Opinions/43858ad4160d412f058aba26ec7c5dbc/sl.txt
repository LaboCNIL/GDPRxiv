

Mnenje IP glede potrebe po ponovni vložitvi vloge za povezavo zbirke eTKV
+
-


Datum: 30.03.2021
Številka: 07120-1/2021/147

Kategorije: EMŠO in davčna, Posredovanje OP med upravljavci, Pravne podlage, Pridobivanje OP iz zbirk
                        Informacijski pooblaščenec (IP) je dne 3. 3. 2021 prejel vaš zgoraj navedeni dopis, v katerem navajate, da je Ministrstvo za infrastrukturo (MZI) na posredovano vlogo z dne 28. 2. 2020 za izdajo odločbe o povezovanju zbirk osebnih podatkov v javnem sektorju, že dobilo odločbo IP št. 0602-1/2020/7 z dne 8. 6. 2020, in sicer za povezovanje Evidence temeljnih kvalifikacij in usposabljanj poklicnih voznikov (v nadaljevanju eTKV) z Evidenco potnih listin, Evidenco osebnih izkaznic in Centralnim registrom prebivalstva. V vlogi je MZI tudi navedlo, da je v fazi razvoja predvidena elektronska mednarodna izmenjava podatkov s pristojnimi organi držav članic EU kot to določa Direktiva Evropskega parlamenta in Sveta 2003/95/ES z dne 15. junija 2003 o temeljnih kvalifikacijah in rednemu usposabljanju voznikov nekaterih cestnih vozil za prevoz blaga in potnikov, zadnjič spremenjena z Direktivo EU 2018/645 Evropskega parlamenta in Sveta z dne 18. aprila 2018. V času vložitve vloge s strani Evropske komisije namreč še ni bilo določeno, na kakšen način oziroma preko katerih operacijskih sistemov in omrežij se bodo informacije izmenjevale, zato v vlogi to ni bilo specificirano, je pa pravna podlaga za mednarodno izmenjavo podatkov navedena v 40.a členu Zakona o prevozih v cestnem prometu (Uradni list RS, št. 6/16-UPB in 67/19, v nadaljevanju ZPCP-2). V dopisu navajate vrste osebnih podatkov, ki se vodijo v eTKV (med njimi so tudi EMŠO in davčna številka voznika) ter, da je bilo v fazi razvoja določeno, da se bo povezava eTKV, v kateri se vodijo naveden podatki, z EU izvedla s pomočjo sistema EUCRIS, modula ProDriveNet. Prav tako je bilo v postopku razvoja določen, da se eTKV vzpostavi kot samostojna evidenca in ne kot del Evidence o vozniških dovoljenjih, kot je bilo prvotno prevideno. Zaradi navedenega se bo eTKV za namen pridobitve informacije o vpisani temeljni kvalifikaciji v vozniško dovoljenje povezovala tudi z Evidenco o vozniških dovoljenjih. eTKV ne vsebuje občutljivih osebnih podatkov, prav tako povezovanje evidenc ne bo imelo za posledico razkritje občutljivih osebnih podatkov.
IP prosite za mnenje, ali je potrebno ponovna vložitev vloge. 
Na podlagi informacij, ki ste nam jih posredovali, vam v nadaljevanju skladno s členom 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov; v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi vašim zgoraj navedenim vprašanjem.
IP uvodoma pojasnjuje, da izven postopka inšpekcijskega nadzora ali drugega upravnega postopka ne more podajati konkretnih stališč v zvezi s posameznimi vprašanji s področja varstva osebnih podatkov, pač pa lahko izven teh postopkov podaja le nezavezujoča mnenja in pojasnila.
ZVOP-1 povezovanje zbirk osebnih podatkov iz uradnih evidenc in javnih knjig ureja 6. poglavje VI. dela (Področne ureditve), kjer je v prvem odstavku 84. člena določeno, da je zbirke osebnih podatkov iz uradnih evidenc in javnih knjig dovoljeno povezovati, če tako določa zakon. Drugi odstavek 84. člena ZVOP-1 določa, da so upravljavci ali upravljavec osebnih podatkov, ki povezuje dve ali več zbirk osebnih podatkov, ki se vodijo za različne namene, dolžni o tem predhodno pisno obvestiti državni nadzorni organ. Tretji odstavek 84. člena ZVOP-1 nadalje določa, da če vsaj ena zbirka osebnih podatkov, ki naj bi se jo povezovalo, vsebuje občutljive osebne podatke, ali če bi povezovanje imelo za posledico razkritje občutljivih podatkov ali je za izvedbo povezovanja potrebna uporaba istega povezovalnega znaka, povezovanje ni dovoljeno brez predhodnega dovoljenja nadzornega organa. V četrtem odstavku 84. člena ZVOP-1 je še določeno, da državni nadzorni organ dovoli povezavo na podlagi pisne vloge upravljavca osebnih podatkov, če ugotovi, da upravljavci osebnih podatkov zagotavljajo ustrezno zavarovanje osebnih podatkov.
Kot je razvidno iz odločbe IP št. 0602-1/2020/7 z dne 8. 6. 2020, je IP Ministrstvu za infrastrukturo Republike Slovenije dovolil, da svojo zbirko osebnih podatkov, in sicer Evidenco voznikov, ki so usposobljeni za vožnjo motornih vozil za prevoz potnikov ali blaga v cestnem prometu (kot izhaja iz dokumentacije, gre Evidenco temeljnih kvalifikacij in usposabljanj poklicnih voznikov – eTKV), neposredno računalniško poveže s Centralnim registrom prebivalstva (CRP), Evidenco potnih listin ter Evidenco osebnih izkaznic, katerih upravljavec je Ministrstvo RS za notranje zadeve (MNZ). Neposredna računalniška povezava med zbirkami se lahko vzpostavi na način, da se kot povezovalni znak uporabi enotna matična številka občana (EMŠO), v okviru povezave navedenih zbirk osebnih podatkov pa se lahko posredujejo oz. obdelujejo le tiste vrste osebnih podatkov, ki jih določa veljavna zakonodaja. Pravno podlaga za takšno povezovanje je predstavljal 17. in 42.a člen ZPCP-2. 
Vrste osebnih podatkov, ki se vodijo v eTKV, določa drugi odstavek 16. člena ZPCP-2, v enajstem odstavku 17. člena ZPCP-2 pa je nadalje še določeno, da se evidenca iz drugega odstavka prejšnjega člena za namen preverjanja podatkov iz prve alineje drugega odstavka prejšnjega člena poveže s Centralnim registrom prebivalstva, določenim v zakonu, ki ureja centralni register prebivalstva, za podatke iz druge in tretje alineje pa z evidenco o vozniških dovoljenjih, določeno z zakonom, ki ureja voznike. Kot povezovalni znak se uporabljajo ime, priimek in EMŠO. 
IP je z zgoraj navedeno odločbo št. 0602-1/2020/7 z dne 8. 6. 2020 Ministrstvu za infrastrukturo Republike Slovenije že izdal dovoljenje, da svojo zbirko osebnih podatkov eTKV neposredno računalniško poveže s Centralnim registrom prebivalstva (CRP), Evidenco potnih listin ter Evidenco osebnih izkaznic. Povezave eTKV z Evidenco vozniških dovoljenj pa navedena odločba oz. dovoljenje ne zajema, saj, kot navajate že sami, MZI s predmetno vlogo za izdajo takšnega dovoljenja niti ni zaprosilo. Navedeno pomeni, da bo moralo Ministrstvo za infrastrukturo v primeru, da želi eTKV povezati tudi z Evidenco vozniških dovoljenj in povezavo izvesti z uporabo istega povezovalnega znaka (npr. EMŠO), na IP nasloviti novo vlogo in IP zaprositi z izdajo nove odločbe oz. dovoljenja za povezavo evidence eTKV z Evidenco vozniških dovoljenj. 
V primeru, da bi se povezava med eTKV in Evidenco vozniških dovoljenj izvedla brez uporabe iztega povezovalnega znaka (npr. brez uporabe EMŠO), izdaja takšne nove odločbe oz. dovoljenja IP ne bi bila potrebna, pač pa bi zadostovalo zgolj predhodno pisno obvestilo o nameravani povezavi zbirk osebnih podatkov, kot to določa drugi odstavek 84. člena ZVOP-1.
 
Lep pozdrav,
 
 
Pripravil:
Jože Bogataj, 
namestnik informacijske pooblaščenke
 
Mojca Prelesnik, univ. dipl. prav.,
informacijska pooblaščenka
 
 
