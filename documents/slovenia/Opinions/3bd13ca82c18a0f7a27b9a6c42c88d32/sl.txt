

Znižanje plačila šolnine
+
-


Datum: 15.11.2021
Številka: 07121-1/2021/2244

Kategorije: Pravne podlage, Privolitev, Šolstvo
                        Na IP ste se obrnili z vprašanjem, ali lahko zasebna osnovna šola zaradi dokazovanja upravičenosti za znižanje šolnine od vas zahteva predložitev odločbe o otroškem dodatku. Obenem vas zanima, ali za takšno zahtevo šole obstaja zakonska podlaga in ali odločba o otroškem dodatku predstavlja osebni podatek.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
 
Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da IP v okviru izdaje mnenja ne more odločati o tem, ali je v konkretnem primeru podana kršitev varstva osebnih podatkov, temveč lahko zgolj opozori na relevantno pravno podlago ter pogoje, ki morajo biti izpolnjeni, da je določena obdelava podatkov zakonita.
 
Za vsako obdelavo osebnih podatkov mora imeti upravljavec ustrezno in zakonito pravno podlago. Te so določene v členu 6(1) Splošne uredbe o varstvu podatkov. Splošna uredba v prvem odstavku 6. člena opredeljuje zakonite pravne podlage za obdelavo osebnih podatkov, in sicer določa, da je obdelava zakonita le in kolikor je izpolnjen vsaj eden od naslednjih pogojev: (a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; (b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; (c) obdelava je potrebna za izpolnitev zakonske obveznosti, ki velja za upravljavca; (d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; (e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; (f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. Pri tem se točka (f) prvega pododstavka ne uporablja za obdelavo s strani javnih organov pri opravljanju njihovih nalog.
O pravici do otroškega dodatka odloča Center za socialno delo na podlagi Zakona o starševskem varstvu in družinskih prejemkih z odločbo. Višina otroškega dodatka se določi glede na uvrstitev družine v dohodkovni razred. V odločbi o otroškem dodatku so številni osebni podatki, tako je za njihovo obdelavo treba imeti ustrezno pravno podlago. Glede na podatke, ki ste nam jih v vprašanju navedli, da gre za zasebno šolo, ki odloča o znižanju šolnine, vam odgovarjamo na splošno, saj nam ni znano za katero šolo gre, torej ali zanjo prav tako veljajo določena pravila ureditve javnih šol ter kakšni so njeni splošni akti in kako ste ob vpisu otrok v šolo medsebojno uredili pogodbena razmerja.
Po vedenju IP zakon, ki bi predstavljal pravno podlago za posredovanje odločbe o otroškem dodatku zasebni osnovni šoli, ne obstaja. Pravno podlago za obdelavo osebnih podatkov bi bilo tako mogoče najti v morebitnem vašem soglasju, s katerim ste privolili v obdelavo osebnih podatkov v enega ali več določenih namenov (točka a). Navedeno soglasje je lahko tudi del prošnje za znižanje šolnine, vendar pri tem opozarjamo, da je privolitev veljavna, če so podani pogoji, ki so določeni v 7. členu Splošne uredbe o varstvu podatkov. Privolitev posameznika mora biti konkretna, razumljiva izjava ali drugo nedvoumno pritrdilno dejanje in dokazljiva. Posameznik mora torej jasno podati privolitev za zbiranje in obdelavo svojih osebnih podatkov za konkreten namen. Namen mora biti jasno in nedvoumno opredeljen, saj je konkreten, ekspliciten in legitimen namen obdelave predpogoj za pridobitev veljavne privolitve. Upravljavec mora biti zmožen dokazati, da je posameznik privolil v obdelavo svojih osebnih podatkov. Posameznik ima tudi pravico, da svojo privolitev kadarkoli prekliče. Predhodna informiranost posameznika o obdelavi njegovih podatkov je torej ključen element zakonite obdelave osebnih podatkov, saj se lahko le na podlagi ustreznih informacij o tem, komu lahko zaupa določene svoje podatke in za kakšen namen, posameznik svobodno odloči, ali bo to storil ali ne. IP tako pojasnjuje, da mora biti končna presoja v posameznikovih rokah, saj je prostovoljnost eden bistvenih elementov veljavne privolitve. IP ob tem opozarja, da je v vsakem primeru treba zagotoviti, da so posamezniki primerno obveščeni o obdelavi njihovih osebnih podatkov v skladu z določbami 13. člena Splošne uredbe o varstvu podatkov. Več informacij o privolitvi lahko najdete tudi na spletni strani IP:  https://www.ip-rs.si/?id=102.
Prav tako pa bi bilo mogoče najti podlago v točki (b), ki določa, da je obdelava potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe. Kot je razumeti osnovna šola zahteva predložitev navedene odločbe, zato, da bi preverila, ali je vaša prošnja za znižanje šolnine utemeljena. Iz odločbe o otroškem dodatku namreč izhaja uvrstitev družine v določen dohodkovni razred. Ob tem ni zanemarljivo, da osnovna šola predložitev odločbe ne zahteva za sam vpis v šolo, ampak (le) za znižanje šolnine, kar pomeni, da če se z obdelavo vaših osebnih podatkov ne strinjate in odločbe ne predložite, (le) niste upravičeni do znižanja šolnine.
Ob tem IP opozarja na načelo najmanjšega obsega podatkov, ki določa, da morajo biti pod pogojem, da obstaja pravna podlaga, osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo. Navedeno načelo pomeni, da je potrebno obdelovati samo toliko osebnih podatkov učencev in njihovih družin, kolikor je nujno potrebno za izpolnitev namena v konkretnem primeru. V obravnavanem primeru bi to pomenilo, da zadostujejo podatki za identifikacijo otroka in staršev ter podatki o dohodkovnem razredu, ne pa tudi vsi ostali (osebni) podatki, ki se v odločbi o otroškem dodatku nahajajo.
Več o tem, kako so osebni podatki varovani v šolstvu, si lahko preberete tudi v smernicah, ki jih je na to temo pripravil IP in so dostopne na:
https://www.ip-rs.si/fileadmin/user_upload/Pdf/brosure/Brosura_ucitelji_koncna_CMYK.pdf.
 
Svetujemo, da si več o pravicah posameznika glede varstva podatkov preberete na naši spletni strani www.tiodločaš.si.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti organizacij za pravilno izvajanje ukrepov varstva osebnih podatkov.
 
Lep pozdrav,
 
                                                                                    Mojca Prelesnik
                                                                                    informacijska pooblaščenka
 
Manja Resman
Svetovalka IP
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
 
