

Razkrivanje evidenc o izrabi delovnega časa zaposlenih v javnem zavodu
+
-


Datum: 23.06.2019
Številka: 0712-1/2019/1533

Kategorije: Delovna razmerja
                        Informacijski pooblaščenec (v nadaljnjem besedilu IP) je 19. 6. 2019 po elektronski pošti prejel vaše zaprosilo za mnenje v zvezi z obdelavo osebnih podatkov pri razkrivanju evidence o izrabi delovnega časa zaposlenih v javnem zavodu. Zanima vas, na kakšni podlagi lahko oseba, zadolžena za vodenje evidence o izrabi delovnega časa in izplačevanje osebnih prejemkov, natisnjene evidence o izrabi delovnega časa predaja neposredno in posredno nadrejenim ali drugim delavcem, in kako je s sledljivostjo v tem primeru. Zanima vas tudi, na kakšen način je dovoljeno razkrivanje podatkov o izrabi delovnega časa in na kakšen način mora biti razkrivanje zabeleženo, da ne pride do zlorab. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljnjem besedilu Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljnjem besedilu ZVOP-1) ter 2. členom Zakona o informacijskem pooblaščencu (Uradni list RS, št. 113/05) posredujemo naše neobvezno mnenje v zvezi z vašim vprašanjem.Zakonsko podlago za obdelavo osebnih podatkov v obravnavanem primeru lahko predstavljata ZEPDSV in ZDR-1. Vsak osebni podatek, ki ga delodajalec namerava obdelovati, mora biti relevanten in nujen z vidika uresničevanja pravic in obveznosti iz delovnega razmerja.Zakonsko podlago za obdelavo osebnih podatkov (kamor sodi tudi razkrivanje tretjim osebam), ki so povezani z opravljanjem delovnega razmerja javnega uslužbenca, lahko predstavlja tudi Zakon o dostopu do informacij javnega značaja. Če evidence o izrabi delovnega časa vsebujejo varovane osebne podatke ali druge podatke, katerih razkritje ni dopustno (izjeme so določene v 5.a in prvem odstavku 6. člena ZDIJZ), je treba te dele prekriti.Izbira pravilne zakonske podlage za obdelavo osebnih podatkov je vedno na upravljavcu. IP se izven inšpekcijskih postopkov v to presojo ne more spuščati.Splošno pravno podlago za obdelavo osebnih podatkov ureja člen 6 Splošne uredbe o varstvu podatkov. Iz navedenega člena kot splošno pravilo izhaja, da je obdelava osebnih podatkov zakonita (dopustna), med drugim, če je obdelava potrebna za izpolnitev zakonske obveznosti, ki velja za upravljavca (točka c), ali pri izvajanju javne oblasti, dodeljene upravljavcu (točka e).Zakonsko podlago za obdelavo osebnih podatkov v obravnavanem primeru, upoštevajoč točko c člena 6(1) Splošne uredbe o varstvu podatkov, lahko predstavljajo Zakon o evidencah na področju dela in socialne varnosti (Uradni list RS, št. 40/2006, v nadaljnjem besedilu ZEPDSV), Zakon o delovnih razmerjih (Uradni list RS, št. 21/13, 78/13 – popr., 47/15 – ZZSDT, 33/16 – PZ-F in 52/16, v nadaljnjem besedilu ZDR-1) ali Zakon o dostopu do informacij javnega značaja (Uradni list RS, št. 51/06 – uradno prečiščeno besedilo, 117/06 – ZDavP-2, 23/14, 50/14, 19/15 – odl. US, 102/15 in 7/18, v nadaljnjem besedilu ZDIJZ).Medtem ko ZDR-1 v prvem odstavku 48. člena določa, da se osebni podatki delavcev lahko zbirajo, obdelujejo, uporabljajo in dostavljajo tretjim osebam samo, če je to določeno s tem ali drugim zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem, ZEPDSV izrecno določa vrste in vsebino evidenc na področju dela in socialne varnosti, način zbiranja podatkov, način vodenja in povezovanja evidenc, način posredovanja podatkov za potrebe državnih organov, lokalnih skupnosti in nosilcev javnih pooblastil ter ostalih uporabnikov, ki te podatke potrebujejo za opravljanje zakonsko določenih nalog oziroma za vodenje zbirk podatkov o posameznikih ali posameznicah ter za namene izvajanja statističnih, socialno ekonomskih in drugih raziskovanj, ki imajo zakonsko podlago. Ni dvoma, da so evidence prisotnosti na delovnem mestu osebni podatki zaposlenih, ki se nanašajo na uresničevanje pravic in obveznosti iz delovnega razmerja, do katerih ima nadrejeni pravico dostopa.Poleg tega ZDIJZ vsakomur omogoča prost dostop in ponovno uporabo informacij javnega značaja, s katerimi razpolagajo državni organi, organi lokalnih skupnosti, javne agencije, javni skladi in druge osebe javnega prava, nosilci javnih pooblastil in izvajalci javnih služb (1. člen), kar pomeni, da lahko vsakdo dostopa do tistih informacij, ki ne pomenijo ene od taksativno naštetih izjem v 5.a členu in prvem odstavku 6. člena ZDIJZ. Po tretjem odstavku 6. člena ZDIJZ podatki, ki so povezani s porabo javnih sredstev ali z opravljanjem javne funkcije ali delovnega razmerja javnega uslužbenca, ne sodijo med varovane osebne podatke.Kot pritožbeni organ po ZDIJZ je IP že večkrat odločal o dostopu do določenih informacij, ki so povezane z opravljanjem delovnega razmerja javnega uslužbenca. Tako je npr. v odločbi, št. 090-186/2016/3 z dne 23. 9. 2016, ugotovil, da gre pri razporeditvi delovnega časa za osebne podatke v zvezi z delovnim razmerjem javnega uslužbenca. Da so v zvezi z delovnim razmerjem javnega uslužbenca tudi podatki o dnevnem razporedu dela javnega uslužbenca, o spremembah razporeda dela, o tedenskem pregledu dela ipd., je ugotovil v odločbah, št. 090-282/2015/13 z dne 17. 2. 2016 in 090-283/2015/8 z dne 17. 2. 2016. S posameznimi odločitvami se lahko seznanite na spletni strani IP https://www.ip-rs.si/ijz/, kjer redno objavljamo izdane odločbe.Ker lahko IP zakonitost obdelav osebnih podatkov presoja zgolj v okviru inšpekcijskega ali drugega upravnega postopka, upoštevajoč vse okoliščine posameznega primera, vam konkretnejšega odgovora ne moremo podati. IP poudarja, da je primarna odgovornost za zakonito in pošteno obdelavo osebnih podatkov na upravljavcu samem, izbira pravilne pravne podlage za obdelavo osebnih podatkov in uporaba načela sorazmernosti pa je odvisna zlasti od konkretnih okoliščin primera.V upanju, da smo odgovorili na vaše vprašanje, vas lepo pozdravljamo.Pripravila: Karolina Kušević, univ. dipl. prav.,svetovalka IPMojca Prelesnik, univ. dipl. prav.,informacijska pooblaščenka
