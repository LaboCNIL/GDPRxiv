

Obdelava podatkov o zaposlitvi in delovnem mestu s strani banke
+
-


Datum: 15.02.2022
Številka: 07121-1/2022/175

Kategorije: Bančništvo, Informiranje posameznika, Pravica do seznanitve z lastnimi osebnimi podatki, Pravne podlage
                        Informacijski pooblaščenec (v nadaljevanju: IP) je dne 2. 2. 2022 prejel vaše elektronsko sporočilo, v katerem prosite za dodatno mnenje glede obdelave podatkov o zaposlitvi in nazivu delovnega mesta, ki jih za odprtje varčevalnega računa zahteva banka, glede na odgovor banke, ki ste ga priložili zaprosilu, pri čemer navajate, da ste pri dveh drugih bankah dobili odgovor, da podatkov o zaposlitvi in delovnem mestu za odprtje varčevalnega računa ne zahtevata kot obveznih. Iz priloženega odgovora banke izhaja, da zahteva po pridobitvi podatkov o zaposlitvi ter delovnem mestu strank temelji na določbah Zakona o preprečevanju pranja denarja in financiranja terorizma (ZPPDFT-1), ki ji med drugim nalagajo, da sprejme in vodi enotno politiko obvladovanja tveganj za pranje denarja in financiranje terorizma ter izvaja ustrezne postopke in ukrepe; v skladu s tem je banka sprejela odločitev, da v okviru politike obvladovanja tveganj za pranje denarja in financiranje terorizma pridobiva tudi podrobno informacijo o dejavnosti stranke, ki je fizična oseba oziroma podatek o aktivnosti stranke. Banka nadalje pojasnjuje še, da je posredovanje podatkov, vezanih na zaposlitev posameznika, obvezna za sklenitev oziroma ohranitev pogodbenega razmerja z banko in temelji na točki (b) prvega odstavka 6. člena Splošne uredbe, če posameznik podatkov ne želi podati, pa to predstavlja razlog za ne sklenitev oziroma odpoved (pogodbenega) poslovnega razmerja, saj banka v takem primeru ne more ustrezno obvladovati tveganj za pranje denarja in financiranje terorizma.
 
Na podlagi informacij, ki ste nam jih posredovali, vam v nadaljevanju v skladu z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 in 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašimi vprašanji.
 
Banka mora kot upravljavec osebnih podatkov venomer spoštovati osnovna načela obdelave osebnih podatkov in v okviru tega stremeti k najmanjšemu obsegu podatkov, ki jih obdeluje, pri čemer upošteva področno zakonodajo in konkretne okoliščine svojega poslovanja. Banka vam je pojasnila, da podatek o zaposlitvi in delovnem mestu potrebuje za namen izvajanja politike preprečevanja pranja denarja in financiranja terorizma, ki jo je dolžna sprejeti in izvajati na podlagi zahtev ZPPDFT-1. Ker ZPPDFT-1 obsega osebnih podatkov za vse primere ne definira povsem določno, se lahko banka glede konkretnega nabora podatkov, ki ga za namen izpolnjevanja zakonskih zahtev pridobiva od posameznikov, odloči sama na podlagi okoliščin in potreb lastnega poslovanja ter morebitnih odredb regulatornih organov, pri čemer mora paziti, da je vsak podatek ustrezen, relevanten in omejen na to, kar je potrebno za doseganje namena, za katerega ga obdeluje. 
 
 
Obrazložitev:
 
Kot je banka pojasnila v dopisu, ki ste ga prejeli, osebne podatke o zaposlitvi in delovnem mestu za odprtje varčevalnega računa zahteva na podlagi določb ZPPDFT-1, s predložitvijo podatkov pa pogojuje sklenitev oziroma nadaljevanje pogodbenega razmerja. Zgolj na podlagi ugotovitve, da se prakse bank glede zbiranja teh osebnih podatkov razlikujejo, še ni mogoče trditi, da je obdelava predmetnih osebnih podatkov s strani konkretne banke nezakonita, saj ZPPDFT-1 sprejem politik in ukrepov za preprečevanje pranja denarja in financiranja terorizma (vsebinsko) prepušča bankam (in drugim zavezancem), ki politike in ukrepe sprejemajo na podlagi okoliščin in potreb lastnega poslovanja ter morebitnih odredb regulatornih organov, ki so pristojni za nadzor nad izvajanjem zahtev ZPPDFT-1 (za banke zlasti Banka Slovenije in Urad za preprečevanje pranja denarja).
 
IP ni pristojen za (splošno) presojo obsega osebnih podatkov, ki jih banke za namen izpolnjevanja zahtev ZPPDFT-1 zahtevajo od strank, bi pa ustreznost ravnanja posameznega upravljavca osebnih podatkov (v tem primeru konkretne banke) lahko presojal v okviru konkretnega inšpekcijskega oziroma drugega pravnega postopka, če bi za to, da banka krši varstvo osebnih podatkov, v prvi vrsti obstajal utemeljen sum.
 
Kot smo vam že pojasnili v prvotnem mnenju so zakonite pravne podlage za obdelavo osebnih podatkov naslednje: privolitev, sklenitev ali izvajanje pogodbe, izvajanje zakonskih zahtev oziroma izvajanje javnih nalog in zakoniti interesi, ki prevladajo nad interesi posameznika.
 
Banka v konkretnem primeru zakonitost obdelave podatkov o zaposlitvi in delovnem mestu za namen odprtja varčevalnega računa ter nujnost posredovanja podatkov opira na točko (b) prvega odstavka 6. člena Splošne uredbe, ki določa, da je obdelava zakonita, če je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe. Ker pridobivanje osebnih podatkov od strank bankam nalaga tudi ZPPDFT-1, v prid zakonitosti predmetne obdelave osebnih podatkov govori tudi točka (c) prvega odstavka 6. člena Splošne uredbe, ki določa, da je obdelava osebnih podatkov zakonita, če je potrebna za izpolnitev zakonske obveznosti, ki velja za upravljavca.  
 
Banka mora kot upravljavec osebnih podatkov venomer upoštevati osnovna načela obdelave osebnih podatkov in v okviru tega stremeti k najmanjšemu obsegu podatkov, ki jih obdeluje, pri čemer upošteva področno zakonodajo in konkretne okoliščine svojega poslovanja. Banka je pojasnila, da podatek o zaposlitvi in delovnem mestu potrebuje za namen izvajanja politike preprečevanja pranja denarja in financiranja terorizma, ki jo je dolžna sprejeti in izvajati na podlagi zahtev ZPPDFT-1, kar se glede na kontekst na načelni ravni (izven inšpekcijskega postopka) ne zdi sporno. Ker ZPPDFT-1 obsega osebnih podatkov za vse primere ne definira povsem določno, se vsak upravljavec (banka) glede konkretnega nabora podatkov, ki ga za namen izpolnjevanja zakonskih zahtev pridobiva od posameznikov, odloči sam na podlagi okoliščin in potreb lastnega poslovanja ter morebitnih odredb regulatornih organov, pri čemer mora paziti, da je vsak podatek ustrezen, relevanten in omejen na to, kar je potrebno za doseganje namena, za katerega ga banka obdeluje.
 
Lep pozdrav,
 
 
Pripravila:                                                                                
Mojca Leitinger Okršlar,
državna nadzornica za varstvo osebnih podatkov
 
Mojca Prelesnik, univ. dipl. prav.,
informacijska pooblaščenka
