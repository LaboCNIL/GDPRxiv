

Varstvo OP v šolah
+
-


Datum: 12.03.2019
Številka: 0712-1/2019/343

Kategorije: Šolstvo
                        Informacijski pooblaščenec (v nadaljevanju IP) je prejel vaše zaprosilo za mnenje. Opozarjate, da je Splošna uredba o varstvu podatkov na šolah povzročila, da se namesto o učencih pogovarjate o statistiki. Izpostavljate, da so predavatelji, ki tolmačijo uredbo, onemogočili normalno pedagoško in vzgojno delo, ravnatelji, ki želijo spoštovati uredbo, pa s svojimi zahtevami omejujejo učitelja, da bi s svojim znanjem in izkušnjami omogočil učencem boljše rezultate ter hitrejše doseganje učnih ciljev. Zato sprašujete: 1. ali učitelj res ne sme biti seznanjen z dijakovimi ocenami pri drugih predmetih, kot to tolmačijo različni razlagalci uredbe? 2. ali učitelj res ne sme biti seznanjen z drugimi pomembnimi okoliščinami, ki vplivajo na drugačno oz.  prilagojeno obravnavo učencev? Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. Ob tem poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Prav tako izven posameznega inšpekcijskega postopka IP ne sme preverjati primernosti izbrane pravne podlage, namenov in obsega obdelave osebnih podatkov v konkretnem primeru. Zato vam v nadaljevanju podajamo splošna pojasnila ter pravna izhodišča in pogoje za zakonito obdelavo osebnih podatkov.Uvodoma IP izpostavlja, da na področju seznanitve učiteljev z osebnimi podatki učencev ni nikakršnih sprememb glede na čas pred začetkom uporabe Splošne uredbe. Nova zakonodaja na področju varstva osebnih podatkov torej ni uvedla novih pravil glede obdelave osebnih podatkov učencev in učiteljem načeloma ne prepoveduje seznanitve z ocenami pri drugim predmetih oziroma z drugimi pomembnimi okoliščinami, ki vplivajo na prilagojeno obravnavo učencev, seveda pa je to dopustno le pod pogojem, da je seznanitev z določenimi osebnimi podatki učenca nujno potrebna za to, da lahko učitelj učinkovito opravlja svoje delovne naloge. V kakšnih primerih in s katerimi osebnimi podatki učenca se lahko učitelj seznani, pa IP v okviru mnenja ne more natančno opredeliti, saj je to povsem odvisno od okoliščin konkretnega primera.IP pojasnjuje, da je za vsako obdelavo osebnih podatkov treba imeti ustrezno in zakonito pravno podlago. Pravne podlage so določene v členu 6(1) Splošne uredbe in za javni sektor (kamor sodi vaša šola kot javni zavod) je to v skladu s še veljavnim 9. členom ZVOP-1 načeloma zakon oziroma izvajanje javne naloge. IP je za enostavnejši in razumljivejši prikaz dopustnih pravnih podlag obdelave osebnih podatkov v javnem sektorju izdelal infografiko, ki je dostopna na naslednji povezavi: https://www.ip-rs.si/fileadmin/user_upload/Pdf/infografike/pravne_podlage_javni_sektor.pdf.Obdelava osebnih podatkov v šolah je urejena z različnimi področnimi zakoni, npr. v Zakonu o osnovni šoli, Zakonu o gimnazijah, Zakonu o poklicnem in strokovnem izobraževanju, Zakonu o višjem strokovnem izobraževanju, Zakonu o visokem šolstvu ipd. ter natančneje razdelana v posameznih pravilnikih. Tovrstni predpisi načeloma vsebujejo določbe o zbiranju in varstvu osebnih podatkov, kjer so tudi podrobneje določena pravila obdelav osebnih podatkov. Ob tem IP opozarja, da je treba pri vsaki obdelavi spoštovati tudi načela v zvezi z obdelavo osebnih podatkov, ki so določena v členu 5 Splošne uredbe (zakonitost, pravičnost in preglednost; omejitev namena; najmanjši obseg podatkov; točnost; omejitev shranjevanja; celovitost in zaupnost; odgovornost).Bistveno je tudi, da šola kot upravljavec osebnih podatkov zagotovi primarno zakonitost obdelave osebnih podatkov o učencih s strani zaposlenih. V okviru ukrepov zavarovanja osebnih podatkov mora vsak upravljavec v skladu s 24. členom ZVOP-1 v zvezi s členom 32 Splošne uredbe med drugim zagotoviti, da do podatkov ne dostopajo nepooblaščene osebe. V zvezi s tem IP priporoča, da upravljavci bodisi v svojih aktih bodisi na drug ustrezen način predpišejo oz. določijo postopke in ukrepe za zavarovanje osebnih podatkov ter v zvezi s tem tudi določijo osebe, ki so odgovorne za določene zbirke osebnih podatkov, in osebe, ki lahko zaradi narave njihovega dela obdelujejo določene osebne podatke (25. člen ZVOP-1). Vsak funkcionar, zaposleni in drug posameznik, ki opravlja dela ali naloge pri osebah, ki obdelujejo osebne podatke, pa je dolžan varovati tajnost osebnih podatkov, s katerimi se seznani pri opravljanju njegovih funkcij, del in nalog. Dolžnost varovanja tajnosti osebnih podatkov ga obvezuje tudi po prenehanju funkcije, zaposlitve, opravljanja del ali nalog ali opravljanja storitev pogodbene obdelave.Več o varstvu osebnih podatkov v šolah si lahko preberete v še vedno aktualnih smernicah IP: https://www.ip-rs.si/fileadmin/user_upload/Pdf/smernice/Solstvo_smernice.pdf.Lep pozdrav,                                                                                                     Mojca Prelesnik, univ. dipl. prav.,                                                                                                                                                          informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
