

Dostop do posnetka klica na 112
+
-


Datum: 07.12.2021
Številka: 07120-1/2021/604

Kategorije: Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da se je na vas obrnil gospod, ki se pritožuje nad zdravstveno oskrbo svoje mame. Zaradi razjasnitve vseh okoliščin bi gospod želel poslušati posnetke klicev preko številke 112, ki se nanašajo na mamo in se hranijo v vaši bazi. Zanima vas, na kakšen način mu lahko omogočite dostop do posnetka ter ali bi bilo to v obliki predvajanja posnetka ali prepisa tega posnetka.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
IP pojasnjuje, da ima vsak posameznik, na katerega se nanašajo osebni podatki, skladno z določbami Splošne uredbe pravico pridobiti v jedrnati, pregledni, razumljivi in lahko dostopni obliki ter jasnem in preprostem jeziku vse informacije iz členov 13 in 14 ter sporočila iz členov 15 do 22 in 34 Splošne uredbe.
 
Posameznik, na katerega se nanašajo osebni podatki, ima tako skladno s členom 15(1) pravico od upravljavca pridobiti dostop do osebnih podatkov, ki se nanašajo nanj.
 
Vendar je v vašem primeru vprašanje, ali želi gospod pridobiti svoje lastne osebne podatke (na čigave osebne podatke se nanaša posnetek na št. 112?) in v kolikšni meri se nanašajo tako nanj kot na njegovo mamo. V kolikor želi gospod pridobiti osebne podatke svoje matere in ne svojih lastnih podatkov, bi bilo situacijo najprimerneje rešiti na način, da gospod predloži pooblastilo matere, da uveljavlja pravico do dostopa do osebnih podatkov v imenu in za račun svoje matere. Tako bi govorili o tem, da mati izvršuje pravico do dostopa do svojih osebnih podatkov, in sicer prek pooblaščenca. V nasprotnem primeru, če gospod ne predloži pooblastila (bodisi ker ga ne želi ali ga ne more pridobiti), zahteva dostop do osebnih podatkov tretje osebe, za kar je vprašanje, ali ima ustrezno pravno podlago. To morate v konkretnem primeru preveriti sami glede na vse okoliščine primera.
 
V kolikor želi gospod pridobiti svoje lastne osebne podatke, ste mu to pod pogoji, ki jih določa in dopušča zakonodaja, dolžni zagotoviti, vendar ob upoštevanju, da je na podlagi Splošne uredbe upravičen le do svojih lastnih osebnih podatkov, torej osebnih podatkov, ki se nanašajo nanj, ter ob upoštevanju, da je pri glasovnem posnetku treba zavarovati tudi pravico operaterja do njegove zasebnosti, in sicer v delu, ki se nanaša na njegov glas (glasovne značilnosti in morebitne posebnosti).
 
Vsekakor se torej v vašem primeru postavlja vprašanje, kaj storiti z delom posnetka, na katerem je slišati operaterja, torej osebo, ki je sprejela klic na liniji 112. Iz vašega sporočila izhaja, da želi gospod pridobiti zvočni posnetek (in ne prepis posnetka), v katerem se razkrije tudi glas operaterja in ne samo njegovi osebni podatki (če se denimo predstavi z imenom in priimkom ali je kako drugače določljiv) ter osebni podatki, ki bi se nanašali na gospoda ali njegovo mamo. Gre torej tudi za vprašanje posega v del zasebnosti operaterja, ki se nanaša na njegov glas ter značilnosti, ki so s tem povezane. V takšnem primeru morate torej skrbno pretehtati, ali pravica do dostopa do osebnih podatkov posameznika prevlada nad operaterjevo pravico do zasebnosti.
 
Iz vsega opisanega izhaja, da morate vse elemente zahteve, ki ste jo prejeli, natančno preučiti. Če ugotovite, da je zahtevo podala upravičena (oz. pooblaščena) oseba, pa morate analizirati zahtevani posnetek klica v smislu, do katerih delov posnetka je posameznik upravičen in do katerih delov ni, kar se presoja po posameznih segmentih posnetka (npr. po sekundnih intervalih glede na razkrite osebne podatke in druge značilnosti iz sfere posameznikove zasebnosti).
 
Glede oblike pridobivanja osebnih podatkov je v tretjem odstavku 15. člena Splošne uredbe določeno, da upravljavec zagotovi kopijo osebnih podatkov, ki se obdelujejo. Če torej obdelujete osebne podatke v obliki zvočnega posnetka, bi bil posameznik (če obstaja pravna podlaga, kot smo omenili že zgoraj) upravičen do samega posnetka; prepisa posnetka posebej za ta namen niste dolžni ustvariti. Splošna uredba še navaja, da kadar posameznik, na katerega se nanašajo osebni podatki, zahtevo predloži z elektronskimi sredstvi, in če posameznik, na katerega se nanašajo osebni podatki, ne zahteva drugače, se informacije zagotovijo v elektronski obliki, ki je splošno uporabljana.
 
Skladno s tretjim odstavkom 12. člena Splošne uredbe upravljavec informacije o ukrepih, sprejetih na zahtevo v skladu s členi 15 do 22, posamezniku, na katerega se nanašajo osebni podatki, zagotovi brez nepotrebnega odlašanja in v vsakem primeru v enem mesecu po prejemu zahteve.
 
V kolikor (delno) zavrnete pravico do dostopa do osebnih podatkov, morate posamezniku o tem izdati (delno) zavrnilno obvestilo oziroma odločbo, na katero ima pravico do pritožbe k informacijskemu pooblaščencu. Četrti odstavek 12. člena Splošne uredbe določa, da če upravljavec ne ukrepa na zahtevo posameznika, na katerega se nanašajo osebni podatki, upravljavec takega posameznika brez odlašanja, najpozneje pa v enem mesecu po prejemu zahteve, obvesti o razlogih za neukrepanje ter o možnosti vložitve pritožbe pri nadzornem organu in možnosti uveljavljanja pravnih sredstev.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
