

Zbiranje EMŠO in DŠ na pogodbi o finančnem leasingu motornih vozil
+
-


Datum: 25.02.2020
Številka: 07121-1/2020/246

Kategorije: EMŠO in davčna, Pravne podlage
                        Obrnili ste se na Informacijskega pooblaščenca RS (v nadaljevanju IP) za mnenje glede zbiranja podatkov o EMŠO in davčni številki na pogodbi o finančnem lizingu. Pojasnjujete, da je pogodba o finančnem lizingu dvotipna pogodba: pogodba o financiranju s pridržkom lastninske pravice in prenosom pravice do uporabe vozila; kupoprodajna pogodba z odločenim plačilom, pri čemer s prenosom zadnjega obroka preide lastninska pravica na kupca. Dalje navajate četrti odstavek 34. člena ZMV-1, iz katere naj bi izhajala obveznost vključitve EMŠO št. na listino s katero se dokazuje prenos lastninske pravice na motornem vozilu. Dodajate še, da je prepis vozila po naravi stvari del kupoprodajne pogodbe. Glede na navedeno sklepate, da je podatek o EMŠO potreben podatek za izvajanje pogodbe o finančnem lizingu. Zanima vas: Ali šteje EMŠO oznaka kupca in/ali prodajalca kot fizične osebe podatek, potreben za izvajanje pogodbe o nakupu motornega vozila? In, ali šteje EMŠO oznaka kupca in/ali prodajalca kot fizične osebe podatek, potreben za izvajanje pogodbe o finančnem lizingu za motorno vozilo, v kolikor ima pogodba vsebovano odkupno opcijo in je torej tudi prodajna pogodba.  Ali je zbiranje EMŠO oznak lizingojemalcev in njihov vnos v pogodbe o finančnem lizingu za motorna vozila za namen izvedbe prepisa vozila skladen z načelom »najmanjšega obsega podatkov« v skladu s Splošno uredbo, v kolikor lizingojemalec za namene identifikacije strank po ZPPDFT-1 že obdeluje njihove davčne številke? Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.Lizingodajalec nastopa v vlogi upravljavca osebnih podatkov strank pogodbe o finančnem lizingu, ki so fizične osebe. Zbiranje, hramba in posredovanje osebnih podatkov lizingojemalca na listini, ki izkazuje prenos lastništva je torej obdelava osebnih podatkov za katero mora lizingodajalec izkazati ustrezno pravno podlago v skladu s členom 6(1) Splošne uredbe. Pravne podlage, ki lahko pridejo v poštev v zasebnem sektorju so zlasti naslednje:(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.Iz vaših navedb izhaja, da potreba po identifikacije fizične osebe na podlagi EMŠO oznake nastopi pri registracijski organizaciji (upravni organ ali nosilec javnega pooblastila), ki mora v postopku izdaje prometnega dovoljenja v skladu z 32. členom Zakona o motornih vozilih (Uradni list RS, št. 75/17; v nadaljevanju ZMV-1), v upravnem postopku ugotoviti spremembo lastništva. Sama pogodba o finančnem lizingu ali druga listina, s katero se izkazuje prenos lastništva torej služi registracijskemu organu za ugotavljanje lastniških razmerij na vozilu in se lahko uporabi kot dokaz v upravnem postopku izdaje (novega) prometnega dovoljenja. Kot navajate, bo do prenosa lastninske pravice iz lizingodajalca na lizingojemalca prišlo s plačilom zadnjega obroka (v kolikor ima pogodba vsebovano odkupno opcijo in gre zato hkrati za kupoprodajno pogodbo). IP pa meni, da v praksi ni izključeno, da lizingojemalec ne bo dokončno poplačal predmeta lizinga in tako ne bo izpolnil pogojev pogodbe, da bi lahko postal lastnik vozila. V praksi je tudi pogosto, da lizingojemalec proda vozilo pred poplačilom lizinga, pri čemer tudi ne pride do spremembe lastništva, ki bi ga bilo treba ugotavljati v postopku izdaje prometnega dovoljenja. V omenjenih primerih torej zbiranje EMŠO številke lastnika vozila na pogodbi o finančnem lizingu ne bi bilo upravičeno, saj zbrani podatki niti ne bi bili uporabljeni za namen zbiranja (podatki bi bili zbrani na zalogo, kar pa ni dopustno).IP glede na opredeljen namen meni, da bi bilo za zadostitev načelu najmanjšega obsega podatkov iz Splošne uredbe, lahko primerno, če lizingodajalec zbere EMŠO po poplačilu lizinga in podatek vključi na listino, ki jo izda lizingodajalec s katero se dokazuje, da je bil predmet tudi dejansko poplačan in da so izpolnjeni pogoji iz pogodbe za prenos lastništva. Za tovrstno zbiranje in posredovanje podatkov mora upravljavec izkazati ustrezno pravno podlago (npr. zakoniti interes po členu 6(1)(f), ko so za to izpolnjeni pogoji).Samo zbiranje EMŠO oznake in davčne številke lizingojemalca, ki je fizična oseba, že ob sklenitvi pogodbe o finančnem lizingu, pa ni potrebno za sklenitev ali izvajanje pogodbe o finančnem lizingu – kot izhaja tudi iz mnenja IP Dostop do podatka o EMŠO in davčni številki, št. 0712-1/2019/2174. Ob navedenem IP še ugotavlja, da tudi za izdajo prometnega dovoljenja navedba EMŠO na sami pogodbi o finančnem lizingu ni nujno potrebna. Za vodenje in odločanje v upravnem postopku (kamor sodi tudi izdaja prometnega dovoljenja) se subsidiarno uporablja ZUP. ZUP v 10. členu ureja načelo proste presoje dokazov, po katerem o tem, katera dejstva je šteti za dokazana, presodi uradna oseba, pooblaščena za vodenje postopka oziroma odločanje v upravni zadevi po svojem prepričanju, na podlagi vestne in skrbne presoje vsakega dokaza posebej in vseh dokazov skupaj ter na podlagi uspeha celotnega postopka. Po 164. členu ZUP se kot dokaz uporabi vse, kar je primerno za ugotavljanje stanja zadeve in kar ustreza posameznemu primeru, zlasti pa listine, priče, izjave strank, izvedence in oglede. Ob navedenih splošnih pravilih odločanja in vodenja upravnega postopka mora registracijski organ v konkretnem postopku upoštevati tudi določbe ZMV-1. Po četrtem odstavku 32. člena ZMV-1, če se sprememba lastništva dokazuje z listino o pravnem poslu, sklenjenem med fizičnima osebama ali fizično in pravno osebo, ali z računom, mora registracijska organizacija ugotoviti identiteto fizičnih oseb, pri tem pa v evidenco registriranih vozil zapiše tudi vrsto in številko osebnega dokumenta, na podlagi katerega je bila ugotovljena identiteta fizičnih oseb. Na listini ali računu registracijska organizacija preveri oziroma zapiše naslov stalnega ali začasnega prebivališča, če nima stalnega prebivališča, osebe, na katero bo preneseno lastništvo vozila, EMŠO oziroma matično številko lastnika vozila in osebe, na katero bo preneseno lastništvo vozila, ter identifikacijsko številko vozila, ki je predmet spremembe lastništva. Če je ugotovitev identitete fizične osebe preverjena v postopku overitve njenega podpisa in listina vsebuje vse podatke, ki se preverjajo ob ugotovitvi identitete fizične osebe pri registracijski organizaciji, se šteje, da je identiteta fizične osebe ugotovljena in zahtevani podatki na listini v skladu s tem odstavkom preverjeni oziroma zapisani, kar se zabeleži v evidenci registriranih vozil. Dalje, peti odstavek 32. člena ZMV-1 določa, da se sprememba lastništva dokazuje tudi:-        s pravnomočno sodno odločbo ali sklepom,-        z listino, izdano v postopku rubeža ali zaplembe,-        z listino, izdano za vozilo, za katero je bila izplačana zavarovalnina,-        z listino, ki dokazuje poplačilo lizinga,-        z listino, izdano za vozilo, prodano na javni dražbi državnega organa.Iz navedene ureditve glede ugotavljanja prenosa lastništva na vozilu v upravnem postopku izdaje prometnega dovoljenja, po mnenju IP ne izhaja, da lahko registracijska organizacija preveri identiteto oseb na pogodbi o finančnem lizingu le prek EMŠO številke (torej nasprotno, kot navajate v dopisu, da brez navedbe EMŠO upravni organ ali pooblaščenec ne sme opraviti spremembe lastništva in prepisa). Po četrtem odstavku 32. člena ZMV-1 mora registracijska organizacija ugotoviti identiteto fizičnih oseb, pri tem pa v evidenco registriranih vozil zapisati tudi vrsto in številko osebnega dokumenta. Ugotavljanje identitete se torej primarno preverja pri fizični osebi po pregledu njenega osebnega dokumenta. Dalje, za »uparjanje« identitete na listini ali računu, s katerim se izkazuje prenos lastništva, se ob upoštevanju splošnega načela proste presoje dokazov po ZUP lahko uporabi katerokoli sredstvo, ki je po prepričanju uradne osebe ustrezno. Drugi stavek četrtega odstavka 32. člena ZMV-1 po mnenju IP temu tudi ne nasprotuje. Določa namreč, da na listini ali računu registracijska organizacija preveri oziroma zapiše (naslov stalnega ali začasnega prebivališča in EMŠO oz. matično številko prejšnjega in novega lastnika). Upoštevaje načelo proste presoje dokazov po ZUP torej po mnenju IP registracijska organizacija lahko uporabi katerikoli identifikator na listini ali računu (tudi npr. davčno številko ali kombinacijo imena, priimka in naslova, itd.) prek katerega je posameznik določljiv. V primeru dvoma lahko zahteva druga sredstva oziroma v skladu s svojo pristojnostjo pridobi potrebne podatke iz uradnih evidenc (peti odstavek 139. člena ZUP). Ko ugotovi identiteto lahko tudi »zapiše« podatek na listino in vnese zahtevane podatke v uradno evidenco. Glede na navedeno torej tudi za ugotavljanje prenosa lastništva za registracijsko organizacijo ni nujno potrebno, da se podatek o EMŠO fizične osebe nahaja na pogodbi o finančnem lizingu – se pa IP strinja, da v konkretnih primerih podatek o EMŠO lahko olajša registracijski organizaciji ugotavljanje istovetnosti, vendar pa podatek ni objektivno potreben za izvajanje same pogodbe o finančnem lizingu – pri obdelavi osebnih podatkov je vselej treba upoštevati načelo najmanjšega obsega podatkov, da se prepreči zbiranje podatkov na zalogo ter zadosti principom vgrajenega in privzetega varstva osebnih podatkov.   Lep pozdrav,Mojca Prelesnik, univ. dipl. prav.informacijska pooblaščenkaAnže Novak, univ. dipl. prav.Svetovalec Pooblaščenca za preventivo                           
