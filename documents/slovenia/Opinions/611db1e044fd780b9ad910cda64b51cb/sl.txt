

Posredovanje OP članov skupnega gospodinjsktva
+
-


Datum: 05.03.2021
Številka: 07120-1/2021/90

Kategorije: Posredovanje OP med upravljavci, Upravne enote
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem navajate, da ste prejeli vlogo CSD, v kateri le-ta zahteva posredovanje osebnih podatkov vseh oseb, s katerimi je vlagateljica vloge za uveljavljanje pravic iz javnih sredstev prijavljena na skupnem stalnem/začasnem naslovu. CSD v vlogi navaja, da podatke potrebuje pri obravnavi omenjene vloge, saj se evidenca o skupnem gospodinjstvu na podlagi šestega odstavka 53. člena Zakona o prijavi prebivališča ne vodi več. Kot pravno podlago za pridobivanje podatkov navaja 34.a člen Zakona o splošnem upravnem postopku. Glede na dejstvo, da naslov prijavljenega stalnega/začasnega prebivališča vlagateljev vlog za uveljavljanje pravic iz javnih sredstev lahko v velikih primerih predstavlja stavbe, ki nimajo določenih številk stanovanj  (primer: stavba z uporabno stanovanjsko površino 800 m2, v kateri je npr. 30 stalno prijavljenih oseb), menite, da CSD ni upravičen do pridobitve osebnih podatkov vseh na naslovu prijavljenih oseb. CSD je ob pridobivanju osebnih podatkov tretjih oseb namreč dolžan spoštovati temeljno načelo varstva osebnih podatkov – načelo sorazmernosti, po katerem se obdelujejo le tisti osebni podatki, ki so primerni za dosego namena in niso količinsko pretirani glede na namen obdelave. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. Ob tem IP poudarja, da izven postopka inšpekcijskega nadzora zakonitosti obdelave osebnih podatkov ne more presojati.
Na podlagi 34.a člen Zakona o splošnem upravnem postopku (ZUP) da so upravljavci zbirk osebnih podatkov, ki razpolagajo s podatki, ki so potrebni za ugotovitev dejstev v zvezi z vodenjem in odločanjem v upravnem postopku, dolžni na podlagi obrazložene zahteve organa, brezplačno, najkasneje v roku 15 dni, posredovati zahtevane podatke. Zahteva mora vsebovati navedbo zahtevanih podatkov, pravno podlago za posredovanje, namen njihove uporabe in številko upravne zadeve (slednjo v dokaz, da se upravni postopek resnično vodi, hkrati je na ta način omogočena tudi sledljivost in naknadno preverjanje zakonitosti zahteve).
Pristojni organ, ki vodi zadevni upravni postopek (v tem primeru CSD), torej sam opredeli, kateri so potrebni (osebni) podatki, ki jih potrebuje za svojo odločitev, vas kot upravljavca osebnih podatkov pa pri posredovanju obvezujejo določbe Splošne uredbe in ZVOP-1. Zaradi načela sorazmernosti oz. načela najmanjšega obsega podatkov, kot je opredeljeno v členu 5 (1) (c) Splošne uredbe, ste upravičeni presoditi tako ustreznost posameznih podatkov kot tudi primernost obsega posredovanih podatkov glede na konkretni namen. CSD lahko za namen odločanja o pravicah iz javnih sredstev obdeluje tiste osebne podatke, ki so potrebni za odločitev o zadevi, v konkretnem primeru so to podatki o osebah, s katerimi živi vlagateljica v skupnem gospodinjstvu, ne more pa zbirati osebnih podatkov na zalogo ali od (ne)določenega kroga oseb s posameznimi lastnostmi.
Lepo vas pozdravljamo,
 
Mojca Prelesnik, univ. dipl. prav.,
informacijska pooblaščenka
 
