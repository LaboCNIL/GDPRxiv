

Netočni naslov v bazah
+
-


Datum: 02.09.2020
Številka: 07121-1/2020/1519

Kategorije: Pravica do popravka, Pravica do seznanitve z lastnimi osebnimi podatki, Telekomunikacije in pošta
                        Obrnili ste se na Informacijskega pooblaščenca RS (v nadaljevanju IP) s svojim dopisom, v katerem navajate, da vaš ponudnik telekomunikacijskih storitev nima vašega pravega naslova, zaradi česar je v preteklosti že prišlo do neprejema pošiljk, zaradi česar so vam tudi že nastali stroški. Težave v zvezi z nepravilnim naslovom imate tudi z nekaterimi državnimi organi.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. IP v okviru mnenja ne more presojati zakonitosti konkretne obdelave osebnih podatkov. Slednje lahko stori le v okviru konkretnega inšpekcijskega ali drugega ustreznega postopka.IP pojasnjuje, da morajo biti skladno z določbo 5(1)(d) Splošne uredbe, osebni podatki točni in, kadar je to potrebno, posodobljeni; sprejeti je treba vse razumne ukrepe za zagotovitev, da se netočni osebni podatki brez odlašanja izbrišejo ali popravijo ob upoštevanju namenov, za katere se obdelujejo („točnost“); Navedena zahteva obvezuje upravljavca osebnih podatkov, da sprejme vse ukrepe, ki so potrebni, da se po eni strani preprečuje vodenje netočnih zbirk, kot npr. ažuriranje baz, ipd. ter po drugi strani, da upravljavec popravi netočne podatke, na zahtevo posameznika, na katerega se nanašajo osebni podatki, če posameznik izkaže, da podatki v zbirki niso točni. Splošna uredba posamezniku zagotavlja možnost, da pri upravljavcu osebnih podatkov uveljavlja pravice iz Poglavja III Splošne uredbe (členi 12 do 22). Posameznik lahko od upravljavca na podlagi člena 15 Splošne uredbe pridobi potrditev, ali se v zvezi z njim obdelujejo osebni podatki, in v teh primerih tudi dostop do osebnih podatkov ter naslednje informacije: namene obdelave; vrste zadevnih osebnih podatkov; uporabnike ali kategorije uporabnika, ki so jim bili ali jim bodo razkriti osebni podatki, zlasti uporabnike v tretjih državah ali mednarodnih organizacijah; kadar je mogoče, predvideno obdobje hrambe osebnih podatkov ali, če to ni mogoče, merila, ki se uporabijo za določitev tega obdobja; obstoj pravice, da se od upravljavca zahteva popravek ali izbris osebnih podatkov ali omejitev obdelave osebnih podatkov v zvezi s posameznikom, na katerega se nanašajo osebni podatki, ali obstoj pravice do ugovora taki obdelavi; pravico do vložitve pritožbe pri nadzornem organu; kadar osebni podatki niso zbrani pri posamezniku, na katerega se ti nanašajo, vse razpoložljive informacije v zvezi z njihovim virom; obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki. Upravljavec vam mora sladno z določbami člena 15(2) zagotoviti tudi kopijo osebnih podatkov, ki jih obdeluje in se nanašajo na vas.Poleg tega lahko posameznik na podlagi Splošne uredbe pri upravljavcu uveljavlja še naslednje pravice: do informacij (člen 13 in 14), do popravka (člen 16), do izbrisa (ali pozabe, člen 17), do omejitve obdelave (člen 18), do prenosljivosti podatkov (člen 20), do ugovora (člen 21) ter pravico, da zanj ne velja odločitev, ki temelji zgolj na avtomatizirani obdelavi, vključno z oblikovanjem profilov (člen 22).Glede na to, da naj bi več različnih upravljavcev v zvezi z vami obdelovalo netočne osebne podatke (tj. vaš naslov), vam predlagamo, da izkoristite pravico iz člena 15 Splošne uredbe in vložite zahtevo za seznanitev z osebnimi podatki, ki se nanašajo na vas - pri tem si lahko pomagate z obrazcem, dostopnem nahttps://www.ip-rs.si/fileadmin/user_upload/doc/obrazci/ZVOP/Zahteva_za_seznanitev_z_lastnimi_osebnimi_podatki__Obrazec_SLOP_.doc.Iz informacij upravljavca bo razvidno, kateri osebni podatki se v zvezi z vami obdelujejo in ali so ti točni. Če bo upravljavec vašo zahtevo iz člena 15 Splošne uredbe delno ali v celoti zavrnil ali nanjo ne bo odgovoril v enomesečnem roku, lahko na IP naslovite pritožbo zaradi zavrnitve pravice do seznanitve z lastnimi osebnimi podatki, pri čemer si lahko pomagate z obrazcem, ki je objavljen na spletni strani IP, na naslovu https://www.ip-rs.si/obrazci/varstvo-osebnih-podatkov/.Če bo iz informacij upravljavca, ki jih boste prejeli na podlagi člena 15 Splošne uredbe razvidno, da so osebni podatki, ki se obdelujejo in se nanašajo na vas, netočni, vam predlagamo, da od vsakega posameznega upravljavca na podlagi člena 16 Splošne uredbe pisno zahtevate popravek netočnih podatkov. Zaradi lažjega dokazovanja v morebitnih kasnejših postopkih vam svetujemo, da podpisano, pisno zahtevo pošljete na način, ki omogoča poznejše dokazovanje, da je zahteva bila poslana in kdaj je bila poslana (npr. priporočeno, s povratnico ipd.).V primeru, da upravljavec v enem mesecu po prejemu vaše zahteve ne bo zagotovil točnosti vaših osebnih podatkov in vas o tem ustrezno obvestil, lahko na IP vložite pritožbo zaradi kršitve pravice do popravka. Takšna pritožba mora biti vložena skladno z določbami 63., 64, 65. in 66. člena Zakona o splošnem upravnem postopku (Uradni list RS, št. 24/06–UPB2, s spremembami) – vložena mora biti v pisni obliki in lastnoročno podpisana, biti mora razumljiva in obsegati vse elemente za obravnavo, v vašem primeru predvsem: zadevo, katere se tiče, zahtevek oziroma predlog, navedbo o tem, kdo je vaš morebitni zastopnik ali pooblaščenec, osebno ime, firmo oziroma osebno ime vlagatelja, prebivališče (naslov) oziroma sedež vložnika oziroma njegovega zastopnika ali pooblaščenca. V vlogi čim podrobneje opišite okoliščine dogodka/ravnanja, kjer je prišlo do kršitve oziroma nezakonite obdelave vaših osebnih podatkov, predvsem navedite: zakaj menite, da je prišlo do kršitve vaše pravice oziroma nezakonite obdelave vaših osebnih podatkov, način storitve, kdo je to storil, kateri osebni podatki so bili nezakonito obdelovani, katera vaša pravica je bila kršena in posledice kršitve, obstoj dokazov o kršitvi in podobno; priložite kopijo vaše pisne zahteve za popravek netočnih osebnih podatkov v zvezi z vami in odgovor upravljavca; konkretizirano zahtevo oziroma predlog za ukrepanje IP. Lep pozdrav,Informacijski pooblaščenecMojca Prelesnik, univ. dipl. prav.informacijska pooblaščenkaPripravil:Anže Novak, univ. dipl. prav.Svetovalec Pooblaščenca za preventivo
