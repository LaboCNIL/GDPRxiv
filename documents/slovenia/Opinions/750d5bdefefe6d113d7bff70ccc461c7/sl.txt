

Način preverjanja pogoja PCT
+
-


Datum: 01.09.2021
Številka: 07121-1/2021/1636

Kategorije: Pravne podlage, Zdravstveni osebni podatki
                        Informacijski pooblaščenec (v nadaljevanju: IP) je e-pošti prejel vaša vprašanja v zvezi s preverjanjem pogoja PCT. Navajate, da ste za opravljanje vaše dejavnosti (izobraževanje) dolžni preverjati pogoj PCT. Sprašujete, ali je sodelavec na recepciji pristojen za preverjanje PCT pogojev (npr. s kakšno posebno aplikacijo) ali je dovolj, da imate samo nameščeno obvestilo o izpolnjevanju PCT pogoja ali pa nameščeno obvestilo in opozorilo s strani receptorja. 
 
Prosite za informacije, ki bodo veljale od ponedeljka, 23.8.2021 dalje. 
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Prav tako pa IP ni pristojen za svetovanje glede načina izvajanja odloka Vlade RS, zato vam predlagamo, da vprašanja s tem v zvezi naslovite na Ministrstvo za zdravje.
 
Na podobno vprašanje, kot je vaše, je IP že odgovarjal v nezavezujočih mnenjih, npr. št. 07121-1/2021/1415 z dne 9.8.2021 in št. 07121-1/2021/1416 z dne 9.8.2021. Mnenja IP so dostopna s pomočjo iskalnika, ki je dosegljiv na www.ip-rs.si/vop.
 
Uvodoma pojasnjujemo, da mora biti skladno s prvim odstavkom 6. člena Splošne uredbe za vsako obdelavo osebnih podatkov podana ustrezna pravna podlaga, prav tako pa 9. člen Splošne uredbe določa izjeme, v katerih primerih je obdelava posebnih vrst osebnih podatkov (kot so npr. zdravstveni podatki) dovoljena. Gre npr. za primere, ko je obdelava potrebna za zaščito življenjskih interesov posameznikov (točka (c) drugega odstavka 9. člena), za namene preventivne medicine ali medicine dela, oceno delovne sposobnosti zaposlenega, zdravstveno diagnozo, zagotovitev zdravstvene ali socialne oskrbe ali zdravljenja na podlagi prava Unije ali prava države članice (točka (h) drugega odstavka 9. člena) ali npr. zaradi razlogov javnega interesa na področju javnega zdravja, če je to predpisano z nacionalno zakonodajo (točka (i) drugega odstavka 9. člena).
 
Predlagamo vam, da se tudi seznanite z novico IP na spletni strani »Aplikacija PCT: IP bo prekinil inšpekcijski postopek in vprašanje ustreznosti odloka PCT, s katerim Vlada določa obdelavo osebnih podatkov, prepustil v presojo Ustavnemu sodišču«, ki je dostopna na https://www.ip-rs.si/novice/aplikacija-pct-informacijski-poobla%C5%A1%C4%8Denec-bo-prekinil-in%C5%A1pekcijski-postopek-in-vpra%C5%A1anje-ustreznosti-odloka-pct-s-katerim-vlada-dolo%C4%8Da-obdelavo-osebnih-podatkov-prepustil-v-presojo-ustavnemu.
 
Kot smo navedli v citirani novici, je IP prekinil inšpekcijski postopek in odlok Vlade RS (Odlok o načinu ugotavljanja izpolnjevanja pogojev prebolevnosti, cepljenosti in testiranja v zvezi z boleznijo COVID-19, Uradni list RS, št. 126/21, v nadaljevanju odlok), ki ureja ugotavljanje izpolnjevanja pogojev PCT, skladno s svojo pristojnostjo, ki jo ima v primerih nastanka vprašanja ustavnosti ali zakonitosti v odprtem inšpekcijskem postopku, dal v presojo Ustavnemu sodišču. Opozarjamo pa, da je navedeni odlok veljaven, dokler o njem ne odloči Ustavno sodišče. Kot smo poudarili v citirani novici IP, Uredba (EU) 2021/953 Evropskega parlamenta in Sveta z dne 14. junija 2021 o digitalnem COVID potrdilu EU za olajšanje prostega gibanja med pandemijo COVID-19 jasno določa, da morajo države članice, če tega želijo uporabljati tudi za druge namene, sprejeti ustrezno nacionalno pravno podlago, ki mora biti skladna s pravom EU o varstvu podatkov ter z načeli učinkovitosti, nujnosti in sorazmernosti ter mora vsebovati določbe, s katerimi jasno določa področje uporabe, obseg in namen obdelave, kdo lahko preverja potrdilo ter ustrezne zaščitne ukrepe za preprečevanje diskriminacije in zlorab. Glede na določbe slovenske ustave (38. člen Ustave RS) pa tako ustrezno pravno podlago lahko zagotovi le zakon. 
 
Tako bi po mnenju IP morala biti pravna podlaga za obdelavo osebnih podatkov pri preverjanju pogoja PCT določena z zakonom, prav tako npr. obseg, namen obdelave in osebe, ki so pooblaščene za obdelavo osebnih podatkov. Na tem mestu opozarjamo tudi na vidik varnosti osebnih podatkov, upravljavec mora namreč sprejeti ustrezne ukrepe za zavarovanje osebnih podatkov, da se prepreči nepooblaščen dostop oz. razkritje osebnih podatkov. Predlagamo vam, da si nadaljnje usmeritve, ki smo jih izpostavili v zvezi s preverjanjem pogoja PCT (npr. glede preverjanja istovetnosti posameznika in hrambe osebnih podatkov), preberete v zgoraj citiranem mnenju IP št. 07121-1/2021/1415.
 
Bolj konkretnega odgovora v zvezi z obdelavo osebnih podatkov zaradi preverjanja PCT pogoja vam IP žal do odločitve Ustavnega sodišča oz. zaključka inšpekcijskega postopka v zvezi z aplikacijo za preverjanje PCT pogoja, ne more podati. Za vsa nadaljnja pojasnila glede izvajanja odloka oz. izvedbe preverjanja pogoja PCT, pa vam predlagamo, da se obrnete na Ministrstvo za zdravje.
 
V upanju, da vam bodo naša napotila v pomoč, vas lepo pozdravljamo.
 
 
                                                                                             
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
