

Posredovanje zdravstvene dokumentacije svojcem umrlega pacienta
+
-


Datum: 06.07.2020
Številka: 07120-1/2020/439

Kategorije: OP umrlih, Zdravstveni osebni podatki
                        Pri Informacijskem pooblaščencu (IP) smo dne 1. 7. 2020 prejeli vaše vprašanje o tem, ali lahko kot izvajalec zdravstvene dejavnosti posredujete kopijo zdravstvene dokumentacije (obdukcijski zapisnik ali izpisek iz knjige umrlih) bratu umrle pacientke. V zadevi naj bi že Policija preverjala domnevne nepravilnosti pri rojstvih otrok, zato je tej že bila posredovana določena zdravstvena dokumentacija. Prosilca zanima zlasti vzrok smrti. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Brat umrle pacientke ni upravičen do kopije kakršnekoli zdravstvene dokumentacije umrle pacientke, če ne izkaže pravnega interesa z ustrezno listino. Če je glede problematike zdravstvene oskrbe že v teku predkazenski postopek, to še ne pomeni, da ima pacientkin brat avtomatično že izkazan pravni interes. O b r a z l o ž i t e v:Pacientovi bratje in pacientove sestre ne spadajo med privilegirane upravičence do zdravstvene dokumentacije iz prvega stavka drugega odstavka 42. členu ZPacP. Ti spadajo med pogojne upravičence, ki morajo za seznanitev izkazati kvalificiran pravni interes – to pomeni, da morajo izkazati pravni interes ne le z obrazložitvijo (tj. z utemeljitvijo, v čem gre za njihovo neposredno osebno in na predpise oprto korist), temveč tudi z dodatno listino, ki zatrjevani pravni interes dokazuje. Zgolj zaradi tega, ker domnevne nepravilnosti preiskuje tudi policija, še ne pomeni nujno, da ima pacientkin brat upravičen pravni interes za seznanitev z njeno zdravstveno dokumentacijo, saj na primer ni nujno, da domnevne nepravilnosti vplivajo na njegov pravni položaj ali upravičene interese.Brez izkazanega kvalificiranega pravnega interesa bi bila seznanitev možna: (1) če bi pacientka za časa življenja privolila v razkritje dokumentacije bratu za primer smrti (šesti odstavek 42. člena ZPacP); (2) če bi šlo za seznanitev iz zdravstvenih razlogov (četrti odstavek 42. člena ZPacP); (3) če bi bil brat zastopnik pacientke in bi po posebnih predpisih to razmerje trajalo tudi določen čas po pacientkini smrti; (4) če gre za situacijo iz devetega odstavka 45. člena ZPacP, po katerem lahko pogojno od izvajalca prejme tudi kratko informacijo (brez dokumentacije) o dejstvu smrti njegovega brata in njenem vzroku, če je ta umrl pri izvajalcu.To mnenje je skladno z mnenji IP, ki so v zvezi z vpogledom v osebne podatke umrlih oseb že objavljena na spetni strani IP, zlasti z mnenjem št. 0712-1/2019/1647.Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
