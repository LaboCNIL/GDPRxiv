

Spletna kamera
+
-


Datum: 15.06.2022
Številka: 07120-1/2022/208

Kategorije: Definicija OP, Video in avdio nadzor
                        Informacijski pooblaščenec (v nadaljevanju: IP) je prejel vaše zaprosilo za mnenje glede spletne kamere.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
Podatki imajo lahko naravo osebnega podatka zgolj in samo v primeru, če se nanašajo na posameznika, ne pa na objekt (nepremičnino).
Pri predvajanju žive slike bi lahko šlo za obdelavo osebnih podatkov le v primeru, da bi bila kakovost posnetkov tako dobra, da bi  bilo mogoče prepoznati posnete posameznike ali druge podatke, ki bi lahko omogočali njihovo določitev. 
O b r a z l o ž i t e v:
IP uvodoma splošno pojasnjuje, da se za videonadzor v najširšem smislu šteje uporaba video kamer za sistematično snemanje, prenos in shranjevanje žive slike z ene lokacije na drugo, prav tako pa tudi vse rešitve, ki zajemajo zgolj prenos žive slike brez snemanja (t.i. podaljšano oko).
IP uvodoma pojasnjuje, da osebni podatki skladno s prvo točko 4. člena Splošne uredbe o varstvu podatkov predstavljajo katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. Splošna uredba o varstvu podatkov tako v odnosu na ZVOP-1 bistveno ni spremenila definicije osebnega podatka in ključni test še vedno ostaja določljivost posameznika.
IP poudarja, da imajo podatki lahko naravo osebnega podatka zgolj in samo v primeru, če se nanašajo na posameznika, ne pa na objekt (nepremičnino). Ob tem IP pojasnjuje, da bi tudi v primeru, da je mogoče določiti lokacijo objekta (npr. na podlagi objavljenega naslova), ne da bi bili objavljeni tudi drugi podatki in okoliščine, ki bi omogočale določitev posameznika, slednji le stežka bil določen oziroma določljiv, saj bi se podatek lahko nanašal na večje število posameznikov in na podlagi poznavanja zgolj lokacije objekta v večini primerov ni mogoče priti do enega, določljivega posameznika.
Poleg tega IP meni, da bi lahko šlo pri v vašem zaprosilu za mnenje opisanem predvajanju žive slike za obdelavo osebnih podatkov le v primeru, da bi bila kakovost posnetkov tako dobra, da bi  bilo mogoče prepoznati posnete posameznike ali druge podatke, ki bi lahko omogočali njihovo določitev. IP na podlagi navedenega meni, da bi le v takšnem primeru opisana zahteva občana tudi lahko bila upravičena.
IP ob tem poudarja, da konkretno presojo, ali gre v primeru, ki ga opisujete v vašem zaprosilu za mnenje, za obdelavo osebnih podatkov v smislu Splošne uredbe o varstvu podatkov (in posledično o upravičenosti zahteve občana), lahko opravi le v inšpekcijskem postopku. IP tako v okviru neobveznega mnenja in brez poznavanja konkretnih okoliščin ne more ugotavljati obstoja morebitne kršitve varstva osebnih podatkov v konkretnem primeru. To lahko stori le po preučitvi vseh okoliščin primera v ustreznem inšpekcijskem postopku.
IP sklepno pojasnjuje, da je sicer glede videonadzora izdal številna mnenja, ki so objavljena na spletni strani IP:
https://www.ip-rs.si/vop/
 
S spoštovanjem.
 
 
Pripravil:
Matej Sironič,                                                   
Svetovalec pooblaščenca
za varstvo osebnih podatkov
 
 
Mojca Prelesnik, univ. dipl. prav.,
Informacijska pooblaščenka
