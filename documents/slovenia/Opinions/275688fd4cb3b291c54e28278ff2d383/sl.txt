

Pridobitev povratne informacije o obravnavi in zdravstvenem stanju napotenega pacienta
+
-


Datum: 07.12.2020
Številka: 07120-1/2020/634

Kategorije: Definicija OP, Posredovanje OP med upravljavci, Pravne podlage, Pridobivanje OP iz zbirk, Zdravstveni osebni podatki, Anonimizacija/psevdonimizacija
                        pri Informacijskem pooblaščencu (IP) smo dne 3. 12. 2020 prejeli vaše vprašanje o tem, ali je na voljo pravna podlaga, ki bi zdravnikom urgentne medicine, ki oskrbijo pacienta na terenu, dala pravico do pridobitve povratne informacije o tem, kako se je zaključilo zdravljenje pacienta, ki je bil na podlagi njihove intervencije sprejet v bolnišnico (na primer vpogled v odpustno pismo). Zdravnikom bi ta informacija služila za strokovno izpopolnjevanje, saj s tem podatkom lahko ugotovijo, ali je bila njihova diagnoza in prognoza pravilna. Informacija bi služila za spremljanje kakovosti in varnosti zdravstvene oskrbe. 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
IP-ju ni znana ustrezna pravna podlaga, po kateri bi lahko urgentni zdravnik – za namen lastnega izobraževanja in izboljševanja splošne kakovosti dela – od drugega izvajalca zdravstvene dejavnosti pridobil povratne informacije o nadaljnji zdravstveni oskrbi pacienta in o njenih rezultatih. 
Opisano pridobivanje želenih informacij je dopustno le:
-  če pacient poda veljavno privolitev ali 
-  če je urgentni zdravnik hkrati pacientov izbrani osebni zdravnik ali
- če urgentni zdravnik ponovno obravnava istega pacienta in so te informacije pomembne za njegovo zdravstveno obravnavo.  
O b r a z l o ž i t e v:
IP je za potrebe tega mnenja pregledal naslednje predpise, ki bi utegnili biti relevantni v konkretnem primeru:

Zakon o zdravstveni dejavnosti,
Zakon o zdravniški službi,
Zakon o zdravstvenem varstvu in zdravstvenem zavarovanju,
Zakon o pacientovih pravicah,
Zakon o zbirkah podatkov s področja zdravstvenega varstva,
Pravilnik o pooblastilih za obdelavo podatkov v Centralnem registru podatkov o pacientih,
Pravilnik o službi nujne medicinske pomoči in
Pravila obveznega zdravstvenega zavarovanja.

Pri tem je bilo ugotovljeno, da nobeden od teh predpisov ne vsebuje izrecne oziroma neposredne pravne podlage za želeno pridobivanje osebnih podatkov, ne glede na to, ali gre za pridobitev kopije zdravstvene dokumentacije, zgolj posameznih podatkov ali vpogleda v informacijski sistem. V nobenem od teh predpisov tudi ni kakšne splošne in tudi ne izjemne pravne podlage, na katero bi se bilo možno pogojno sklicevati v konkretnem primeru.
Prav tako ne pride v poštev nobena od predpisanih splošnih pravnih podlag v drugem odstavku člena 9 Splošne uredbe o varstvu podatkov. To velja tudi za določbo v točki (i) drugega odstavka tega člena, ki sicer omenja dopustnost obdelave zdravstvenih podatkov zaradi »zagotavljanja visokih standardov kakovosti in varnosti zdravstvenega varstva«, ker je ta določba pogojena z nacionalnimi zakonskimi podlagami, ki pa, kot že rečeno, tega ne urejajo.     
Tudi določbe ZVOP-1 ne vsebujejo ustreznih določb, ki bi omogočale pridobivanje želenih osebnih podatkov.
Ključni razlog, da nekatere siceršnje podlage za pridobivanje pacientovih osebnih podatkov iz zgornjih predpisov ne pridejo v poštev je, da urgentni zdravnik teh podatkov ne potrebuje za (nadaljevanje) zdravstvene oskrbe pacienta, saj je zdravstvena oskrba, ki jo je nudil zaključena.
Prav tako ne pride v poštev anonimizacija podatkov, ker urgentni zdravnik potrebuje podatke za točno določenega (znanega) pacienta. Pridobivanje želenih osebnih podatkov tudi ni možno z psevdonimizacijo podatkov, ker gre v tem primeru še vedno za osebne podatke.
Seveda je na podlagi četrtega odstavka 44. člena Zakona o pacientovih pravicah in (a) točke drugega odstavka člena 9 Splošne uredbe o varstvu podatkov možno, da pacient privoli v pridobivanje želenih osebnih podatkov od drugega izvajalca zdravstvene dejavnosti. Urgentnemu zdravniku jih lahko zagotovi tudi sam.
Možna sta še dva primera, ko je pridobivanje želenih osebnih podatkov dopustno, vendar gre za izjemna primera, ki redoma ne prideta v poštev. Prvi je, če je urgentni zdravnik hkrati tudi pacientov izbrani osebni zdravnik splošne oziroma družinske medicine, ki je na podlagi več predpisov upravičen do povratnih podatkov o zdravstveni obravnavi pri drugih izvajalcih zdravstvene dejavnosti. Drugi primer pa je, če bi urgentni zdravnik pri ponovni urgentni obravnavi istega pacienta potreboval njegove osebne podatke o predhodnih obravnavah oziroma o zdravstvenem stanju, ker bi bili ti podatki potrebni za izvedbo urgentne obravnave.
Lepo vas pozdravljamo,
Pripravil:mag. Urban Brulc, univ. dipl. prav.
samostojni svetovalec IP
Mojca Prelesnik, univ. dipl. prav.                      informacijska pooblaščenka
