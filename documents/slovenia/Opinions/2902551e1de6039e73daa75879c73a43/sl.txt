

Vpogled v rezultat testiranja otroka v osnovni šoli
+
-


Datum: 21.12.2021
Številka: 07121-1/2021/2548

Kategorije: Šolstvo, Zdravstveni osebni podatki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da kot mama v dogovoru z ravnateljico sami testirate otroke v avli šole. Poleg sta vedno dva zaposlena iz šole, ki tudi vpogledata v rezultate testa. To se vam zdi sporno, saj gre za zdravstveni podatek. Prosite nas za informacijo, ali sme zaposleni na osnovni šoli vpogledati v rezultat testa otroka in kaj lahko naredite v primeru kršitve. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
Uvodoma vam sporočamo, da je Informacijski pooblaščenec izdal Smernice o preverjanju PCT pogoja za šole, ki jih tudi redno posodablja (dostopne na: https://www.ip-rs.si/publikacije/priročniki-in-smernice/smernice-po-splošni-uredbi-o-varstvu-podatkov-gdpr/smernice-o-preverjanju-pct-pogoja-za-šole). V njih se opredeljujemo do različnih in najpogostejših vidikov obdelave osebnih podatkov v kontekstu preverjanja pogoja PCT v šolah.
 
V kolikor si zaposleni na šoli ne zabeležijo rezultata testa v evidenco, se Splošna uredba o varstvu podatkov ne uporablja, saj se ta predpis uporablja le za obdelavo osebnih podatkov, ki so del zbirke ali so obdelani z avtomatiziranimi sredstvi. Obdelava osebnih podatkov, katere zakonitost nadzira IP, je skladno z drugim odstavkom 4. člena Splošne uredbe opredeljena kot vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje. Splošna uredba se skladno z njenim 2. členom uporablja zgolj za obdelavo osebnih podatkov, ki se v celoti ali delno izvaja z avtomatiziranimi sredstvi, in za obdelavo osebnih podatkov, ki so del zbirke ali so namenjeni oblikovanju dela zbirke, ki se ne izvaja z avtomatiziranimi sredstvi.
 
Vpogledovanje zaposlenih v rezultat testiranja, ki se pojavi na testni napravi, ne sodi v področje Splošne uredbe, saj ne gre za obdelavo osebnih podatkov, ki se izvaja z avtomatiziranimi sredstvi, oziroma za obdelavo osebnih podatkov, ki so del zbirke ali so namenjeni oblikovanju dela zbirke. IP pa za presojo drugih elementov, ki so temu pridruženi (kot so morebitna diskriminacija, poseg v zasebnost in dostojanstvo, skrb za ugled učencev, socialna izključenost ipd.) ni pristojen.
 
Pedagoški delavci, ki so prisotni pri samotestiranju otrok, torej ne obdelujejo osebnih podatkov v smislu Splošne uredbe. Zgolj v kolikor bi pri tem nastale kakšne evidence, seznami ipd. ali bi šlo za obdelavo z avtomatiziranimi sredstvi, bi šlo dejansko za obdelavo osebnih podatkov, za katero se uporablja Splošna uredba o varstvu podatkov.
 
V zvezi s tem pa lahko na tem mestu navedemo odsek zgoraj citiranih Smernic IP o preverjanju PCT pogoja za šole, ki se sicer tiče preverjanja izpolnjevanja pogoja PCT in ne (samo)testiranja, vendar se ga lahko v smislu analogije prav tako uporabi za primere samotestiranja. V smernicah navajamo:
 
Predpis ne predvideva, da bi se glede izpolnjevanja pogoja PCT lahko vodili seznami. IP je mnenja, da v kolikor je to potrebno za organizacijo vzgojno-izobraževalnega programa in v korist otrok, lahko posamezen učitelj za posamezen razred v obliki neformalnega pripomočka vodi svoj seznam učencev ali dijakov, ki PCT pogoj že izpolnjujejo, vendar le z namenom, da otrokom oziroma njegovim staršem ali zakonitim zastopnikom ni potrebno vsakič znova dokazovati izpolnjevanje PCT pogoja, in ne za druge namene. V skladu z načelom najmanjšega obsega podatkov lahko takšen seznam obsega le tiste podatke, ki so nujno potrebni za namen njihovega zbiranja - ime in priimek ter do kdaj posameznik izpolnjuje pogoj PCT (brez beleženja drugih podatkov, ki niso ključni, npr. ali je posameznik prebolevnik, ali je cepljen, vrsta cepiva in izvajalec cepljenja). Hrani jih lahko le toliko časa, kot je to nujno potrebno za namen njihovega zbiranja. Poleg tega je potrebno zagotoviti, da se druge osebe ne morejo seznaniti z osebnimi podatki otrok ali dijakov, temveč so ti dostopni le za to pooblaščeni osebi. 
 
IP  opozarja,  da  ni  nikakor  dovoljeno  voditi  centralnih  seznamov  oziroma  evidenc  glede  izpolnjevanja  pogoja PCT učencev ali dijakov na ravni šole. Prav tako šola nima pravne podlage za hrambo dokazil glede  izpolnjevanja  pogojev  PCT  učencev  ali  dijakov,  temveč  lahko  pooblaščeni  učitelj  ali  ravnatelj  v dokazilo le vpogleda. Šola mora zagotoviti, da se v tem procesu čim bolj spoštuje zasebnost otrok in da se celoten postopek izvaja na način, ki varuje pravice in koristi otrok.
 
Kot smo že navedli zgoraj, pa se v primeru, ko ne prihaja do ustvarjanja seznamov, evidenc itd., torej zbirk osebnih podatkov, določbe Splošne uredbe ne uporabljajo in torej IP zoper takšna ravnanja ne bi bil pristojen ukrepati.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
