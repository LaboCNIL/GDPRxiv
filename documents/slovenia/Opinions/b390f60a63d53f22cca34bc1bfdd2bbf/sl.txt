

Sumljivo zbiranje osebnih podatkov po telefonu
+
-


Datum: 19.03.2021
Številka: 07121-1/2021/535

Kategorije: Moderne tehnologije, Razno
                        Informacijski pooblaščenec RS (v nadaljevanju IP) prejel vaš dopis, v katerem nas seznanjate, da vas je poklicala vam nepoznana oseba, ki je od vas želela pridobiti podatke v zvezi z vašim zdravstvenim zavarovanjem. Menite, da je šlo za poskus zlorabe zato prosite za ukrepanje IP oziroma napotitev na pristojne službe.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem.
 
IP pojasnjuje, da se je sicer v preteklosti prejel zelo malo prijav in obvestil v zvezi s sumom nezakonitega zbiranja osebnih podatkov po telefonu, saj nezakonito zbiranje osebnih podatkov za namene goljufij običajno poteka s pošiljanjem phishing elektronskih sporočil ter zbiranjem osebnih podatkov prek lažnih spletnih strani. S tem se sicer ukvarjata predvsem policija in SiCert (Nacionalni odzivni center za kibernetsko varnost (Si-Cert), info@cert.si)  zato predlagamo, da se obrnete tudi na navedena naslova. 
 
Ker navajate, da je klicatelj želel pridobiti podatke o vaših zavarovanjih, lahko glede na pretekle izkušnje IP pojasnimo, da obstaja tudi verjetnost izvajanja neposrednega trženja - da torej klice opravlja katera od zavarovalno zastopniških družb ali zavarovalniški zastopnik, ki želi na tak način stopiti v kontakt s posameznikom in mu prodati kakšen zavarovalni produkt.
 
IP na splošno posameznikom glede zbiranja njihovih osebnih podatkov svetuje, da pred posredovanjem svojih podatkov najprej preverijo komu in za kakšne namene bi jih dali - predvsem tudi, ali je oseba, ki ji posredujejo svoje osebne podatke, vredna njihovega zaupanja in če glede na zatrjevane namene zbiranja te podatke dejansko potrebuje. Dolžnost posredovanja informacij posamezniku, od katerega se zbirajo osebni podatki, sicer zapoveduje člen 13 Splošne uredbe, ki taksativno določa vrste informacij, ki jih upravljavec podatkov mora dati posamezniku ob njihovem zbiranju. IP zato predlaga, da posamezniki pred posredovanjem svojih osebnih podatkov od upravljavca vedno zahtevajo prav vse informacije iz člena 13 Splošne uredbe. Le na podlagi popolnih informacij se namreč posameznik lahko odloči, ali bo podatke posredoval ali ne.
 
Ob navedenem je treba še poudariti pomen preprečevanja možnosti kraje osebnih podatkov in preprečevanja nepooblaščenih dostopov do zdravstvenih in drugih osebnih podatkov. Za varnost osebnih podatkov je sicer primarno odgovoren upravljavec osebnih podatkov, ki mora varnost obdelave zagotoviti tako, kot mu nalagajo 25. in 32. člen Splošne uredbe ter 24. in 25. člen ZVOP-1. Posameznik pa mora paziti predvsem to, komu posreduje svoje osebne podatke. Podrobnejša navodila glede zavarovanja osebnih podatkov in preprečevanja kraje identitete lahko posamezniki dobijo na spletnih straneh Si-Cert, pa tudi na spletnih straneh IP, kjer so objavljene tudi smernice O orodjih za zaščito zasebnosti na internetu ter Pojasnila glede varstva osebnih podatkov na internetu: https://www.ip-rs.si/varstvo-osebnih-podatkov/informacijske-tehnologije-in-osebni-podatki/varstvo-osebnih-podatkov-na-internetu/.
 
Če sumite, da ravnanje v konkretnem primeru kaže na morebitno storitev kaznivega dejanja se lahko v zvezi s tem obrnete na Policijo. IP za pregon storilcev kaznivih dejanj ni pristojen.
 
Predlagamo, da se v zvezi s to zadevo obrnete tudi na omenjeni Nacionalni odzivni center za kibernetsko varnost (Si-Cert), info@cert.si.
 
 
Lep pozdrav,
Mojca Prelesnik, univ. dipl. prav.
informacijska pooblaščenka
 
Pripravil:
Anže Novak, univ. dipl. prav.
Svetovalec pooblaščenca za preventivo
