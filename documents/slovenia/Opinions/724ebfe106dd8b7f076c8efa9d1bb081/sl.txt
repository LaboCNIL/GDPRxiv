

Zahteva za testiranje – pojasnilo o nepristojnosti
+
-


Datum: 01.09.2021
Številka: 07121-1/2021/1642

Kategorije: Razno, Zdravstveni osebni podatki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da je vaša osebna asistentka prejela poziv Združenja multiple skleroze Slovenije glede testiranja na sedem dni. Navajate, da se  asistentka ne želi testirati in tudi vi ste proti temu. Zato se obračate na nas, saj misliva, da je zahteva protizakonita.
 
V zvezi z vašim vprašanjem vam moramo pojasniti, da Informacijski pooblaščenec ni pristojen za vprašanja, ki se nanašajo na tolmačenje obveznosti testiranja oziroma zagotavljanja pogojev PCT (preboleli / cepljeni / testirani). Informacijski pooblaščenec ne sodeluje pri snovanju ukrepov za preprečevanje širjenja virusa covid-19, saj to ni njegovo področje delovanja, in tudi ne more presojati zakonitosti sprejetih ukrepov.
 
Pristojnosti informacijskega pooblaščenca so skladno z Zakonom o informacijskem pooblaščencu (Uradni list RS, št. 113/05, 51/07 – ZustS-A; ZInfP) namreč omejene na dve temeljni področji: varstvo osebnih podatkov ter dostop do informacij javnega značaja. Na podlagi 2. člena ZInfP so pristojnosti IP, da:

odloča o pritožbi zoper odločbo, s katero je organ zavrgel ali zavrnil zahtevo ali drugače kršil pravico do dostopa ali ponovne uporabe informacije javnega značaja; v okviru postopka na drugi stopnji je pristojen tudi za nadzor nad izvajanjem zakona, ki ureja dostop do informacij javnega značaja, in na njegovi podlagi izdanih predpisov; 
izvršuje inšpekcijski nadzor nad izvajanjem zakona in drugih predpisov, ki urejajo varstvo ali obdelavo osebnih podatkov oziroma iznos osebnih podatkov iz Republike Slovenije ter opravlja druge naloge, ki jih določajo ti predpisi;
odloča o pritožbi posameznika, kadar upravljavec osebnih podatkov ne ugodi zahtevi posameznika glede njegove pravice do seznanitve z zahtevanimi podatki, do izpisov, seznamov, vpogledov, potrdil, informacij, pojasnil, prepisovanja ali kopiranja po določbah zakona, ki ureja varstvo osebnih podatkov;
kot prekrškovni organ nadzoruje izvajanje Zakona o informacijskem pooblaščencu, Zakona o dostopu do informacij javnega značaja v okviru pritožbenega postopka in Zakona o varstvu osebnih podatkov (2. člen ZInfP in 32. člen ZDIJZ).

 
Vaš dopis se torej nanaša na vprašanje zakonitosti obveznega testiranja določenih delavcev v določenih sektorjih (konkretno oseb, ki izvajajo socialno varstvene storitve in programe) in ne na vprašanje varstva osebnih podatkov ali informacij javnega značaja. Domnevamo, da obveznost testiranja, o kateri ste bili obveščeni, izhaja iz Pravilnika o izvajanju posebnega presejalnega programa za zgodnje odkrivanje okužb z virusom SARS-CoV-2 za osebe, ki izvajajo socialno varstvene storitve in programe (Uradni list RS, št. 133/2021). Omenjeni pravilnik je sprejel minister za zdravje, zato vam svetujemo, da se z vašim dopisom obrnete na Ministrstvo za zdravje, hkrati pa se lahko po pojasnila obrnete tudi na vaše združenje.
 
Za konec vas lahko še usmerimo na spletno stran Informacijskega pooblaščenca z mnenji glede obdelave osebnih podatkov v zvezi s testiranjem, v kolikor bi vas zanimali odgovori s tega področja: https://www.ip-rs.si/varstvo-osebnih-podatkov/varstvo-osebnih-podatkov-v-%C4%8Dasu-epidemije-koronavirusa-covid-19.
 
Lepo vas pozdravljamo,
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
