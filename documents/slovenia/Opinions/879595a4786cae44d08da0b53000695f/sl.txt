

Varstvo osebnih podatkov na sodišču
+
-


Datum: 08.11.2022
Številka: 07121-1/2022/1192

Kategorije: Sodni postopki, Zavarovanje osebnih podatkov
                        Informacijski pooblaščenec (v nadaljevanju IP) je po e-pošti prejel vaše vprašanje. Navajate, da je na okrajnem sodišču stekel postopek zaradi prometnega prekrška. Gospa, zaposlena kot tajnica na tem sodišču, je podatke posredovala tretji osebi, ki pa pozna osebo, ki je storila prometni prekršek. Navedeni podatki niso nikjer javno dostopni, ker ne gre za sodbo. Zanima vas, ali gre v navedenem primeru za zlorabo položaja oz. kršenje pravilnika o GDPR.
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
V primeru razkritja osebnih podatkov nepooblaščeni osebi bi lahko šlo za nezakonito obdelavo osebnih podatkov, takšno dejanje pa bi lahko predstavljalo tudi kaznivo dejanje, npr. zlorabe osebnih podatkov. IP pa ob tem poudarja, da ni pristojen za nadzor dejanj obdelave sodišč, kadar delujejo kot sodni organ.
 
O b r a z l o ž i t e v:
 
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
IP pojasnjuje, da je osebne podatke v skladu z določbami 32. člena Splošne uredbe potrebno skrbno varovati in ni jih dovoljeno razkriti javnosti ali tretjim osebam brez ustrezne pravne podlage. V primeru takšnega razkritja bi lahko šlo za nezakonito obdelavo osebnih podatkov, lahko pa bi takšno dejanje pomenilo tudi kaznivo dejanje, npr. zlorabe osebnih podatkov po prvem odstavku 143. člena Kazenskega zakonika (Uradni list RS, št. 50/12 – uradno prečiščeno besedilo, 6/16 – popr., 54/15, 38/16, 27/17, 23/20, 91/20, 95/21, 186/21 in 105/22 – ZZNŠPP). Nadalje pa IP pojasnjuje, da skladno s tretjim odstavkom 55. člena Splošne uredbe, ni pristojen za nadzor dejanj obdelave sodišč, kadar delujejo kot sodni organ. Splošna uredba ne določa, kdaj sodišča delujejo kot sodni organ. Uvodna izjava 20 Splošne uredbe pa pojasnjuje, da pristojnost nadzornih organov ne bi smela obsegati obdelave osebnih podatkov, kadar sodišča delujejo kot sodni organ, da se zaščiti neodvisnost sodstva pri opravljanju sodnih nalog, vključno z odločanjem.
 
Prav tako IP glede na sklep Ustavnega sodišča RS št. U-I-92/12-13 z dne 10. 10. 2013 inšpekcijskega nadzora ne sme izvajati tako, da poseže v posamične pravne postopke, ki jih vodijo za to pristojni državni organi ter ne sme preverjati, ali se v konkretnih pravnih postopkih ustavnoskladno in zakonito spoštuje varstvo osebnih podatkov. To pa pomeni, da se IP ne sme spuščati v presojo, ali je konkretno sodišče zakonito obdelovalo osebne podatke v okviru prekrškovnega postopka. Načeloma sodišče presoja, kateri podatki so potrebni za izvedbo in odločitev v konkretnem postopku, ter nosi tudi odgovornost za zakonito obdelavo.
 
Dokončno se IP v okviru nezavezujočega mnenja in na podlagi podatkov, ki so bili posredovani, glede morebitne pristojnosti IP v konkretnem primeru ne more opredeliti. V kolikor menite, da gre v konkretnem primeru za opravljanje drugih dejanj obdelav sodišč, ki ne pomenijo izvrševanja sodnih nalog, lahko vložite prijavo na IP. Uporabite lahko vzorec »Prijava kršitve varstva osebnih podatkov (Obrazec ZIN PRIJAVA)«, ki je dostopen na: https://www.ip-rs.si/obrazci/varstvo-osebnih-podatkov/.
 
Lepo vas pozdravljamo.
 
Mojca Prelesnik, univ. dipl. prav.,                                                  
informacijska pooblaščenka
 
Pripravila:                                                                                                                                
Barbara Žurej, univ. dipl. prav.,
svetovalka pooblaščenca za preventivo                                     
