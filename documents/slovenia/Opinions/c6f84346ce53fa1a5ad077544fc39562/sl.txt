

Pridobivanje osebnih podatkov s strani stečajnega upravitelja
+
-


Datum: 19.03.2021
Številka: 07121-1/2021/493

Kategorije: Posredovanje OP med upravljavci, Sodni postopki, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas, katere osebne podatke je upravičen pridobiti stečajni upravitelj.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov ali ang. GDPR, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.
 
Pravila o upravitelju v stečajnem postopku so urejena v Zakonu o finančnem poslovanju, postopkih zaradi insolventnosti in prisilnem prenehanju (Uradni list RS, št. 126/2007, s spremembami in dopolnitvami; v nadaljevanju ZFPPIPP).
 
IP pojasnjuje, da morajo na podlagi osmega odstavka 384. člena ZFPPIPP banke, borznoposredniške družbe, klirinškodepotna družba, sodišča, davčne uprave in drugi upravljavci zbirk osebnih in drugih podatkov stečajnemu upravitelju na njegovo zahtevo posredovati vse podatke, vključene v zbirkah osebnih in drugih podatkov, ki jih upravljajo, pomembne za ugotovitev pravnega položaja in premoženja stečajnega dolžnika, premoženja njegovega zakonca ali osebe, s katero živi v istospolni partnerski skupnosti po zakonu, ki ureja registracijo istospolne partnerske skupnosti, ter poslov, ki bi lahko imeli značilnosti izpodbojnih pravnih ravnanj iz 271. člena tega zakona. Ti podatki so skladno z devetim odstavkom istega člena zlasti:

številke denarnih računov ter stanje in promet na teh računih,
številke računov vrednostnih papirjev in drugih finančnih instrumentov ter stanje in promet na teh računih,
stanje denarnih in drugih depozitov pri banki, borznoposredniški družbi ali drugi osebi,
podatki o življenjskih in premoženjskih zavarovanjih,
lastninska in druge stvarne pravice na nepremičninah,
podatki, vpisani v registru prometnih dovoljenj,
podatki, vpisani v registru plovil in letal in
podatki o pokojninskem in zdravstvenem zavarovanju.

 
Pravna podlaga v osmem odstavku 384. člena ZFPPIPP je oblikovana na način generalne klavzule, kar v praksi pomeni, da mora stečajni upravitelj, če ne gre za osebne podatke, ki so primeroma našteti v devetem odstavku 384. člena ZFPPIPP (za te praviloma ni potrebna posebna utemeljitev, saj je presojo naredil že zakonodajalec), upravljavca prepričati, da so podatki potrebni oziroma primerni za ugotovitev pravnega položaja in premoženja stečajnega dolžnika ali zakonca oziroma partnerja ter poslov, ki bi lahko imeli značilnosti  izpodbojnih  pravnih  ravnanj,  sicer posredovanje osebnih podatkov ni zakonito. Upravljavec pa je upravičen in dolžan ta pogoj preveriti. Zato mora biti zahteva stečajnega upravitelja obrazložena ter mora pisno izkazati dejstva in okoliščine, ki utemeljujejo, da so v konkretnem primeru izpolnjeni zahtevani pogoji.
 
IP pa izpostavlja, da je skladno s prvim odstavkom 97. člena ZFPPIPP upravitelj organ postopka zaradi insolventnosti, ki v tem postopku opravlja svoje pristojnosti in naloge, določene v zakonu, zaradi varovanja in uresničitve interesov upnikov. Ker IP po tretjem odstavku člena 55 Splošne uredbe ni pristojen za nadzor dejanj obdelave sodišč, kadar delujejo kot sodni organ, ne more presojati, katere osebne podatke je stečajni upravitelj v okviru konkretnih stečajnih postopkov upravičen pridobivati niti, ali je v primerih, ki jih opisujete, prišlo do kršitev Splošne uredbe. Zato na vaša vprašanja ne more dokončno odgovoriti.
 
 
Lep pozdrav,
 
                                                                                                     Mojca Prelesnik, univ. dipl. prav.,                                                
                                                                                                           informacijska pooblaščenka
 
Pripravila:                                                                                                                              
Tina Ivanc, univ. dipl. prav.,svetovalka IP za varstvo osebnih podatkov
 
 
