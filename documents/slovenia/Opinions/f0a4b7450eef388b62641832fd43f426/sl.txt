

Pridobivanje podatkov iz CRPP s strani ZZZS
+
-


Datum: 08.10.2020
Številka: 07120-1/2020/538

Kategorije: Pravne podlage, Pridobivanje OP iz zbirk, Upravni postopki, Zdravstveni osebni podatki
                        Pri Informacijskem pooblaščencu (IP) smo dne 23. 9. 2020 prejeli vaše vprašanje, ali je dopustno, da Zavod za zdravstveno zavarovanje Slovenije (ZZZS) pridobiva podatke iz Centralnega registra podatkov o pacientih (CRPP). Zakon o zbirkah podatkov s področja zdravstvenega varstva (ZZPPZ) izrecno ne določa, da je ZZZS uporabnik CRPP. Podatki iz CRPP bi bili – poleg zdravstene dokumentacije, ki jo že lahko pridobiva v postopkih – potrebni s strani imenovanih zdravnikov, zdravstvenih komisij in zdravnikov izvedencev ZZZS v okviru odločanja o pravicah po 81. členu v zvezi z 82. členom Zakona o zdravstvenem varstvu in zdravstevnem zavarovanju (ZZVZZ) ter pri  izvajanju nalog po drugem odstavku 84. člena ZZZS. Poleg teh bi podatke potrebovali tudi nadzorni zdravniki ZZZS po 77. členu ZZVZZ.  Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.1. Pod pogojem, da so želeni osebni podatki potrebni za vodenje oziroma za odločanje v postopkih iz pristojnosti ZZZS, lahko na podlagi 34.a člena Zakona o splošnem upravnem postopku (ZUP) podatke iz obeh delov CRPP pridobivajo:- imenovani zdravniki ZZZS,- zdravstvene komisije ZZZS ter- osebe ali organi ZZZS, ki odločajo v postopkih iz 84. člena ZZVZZ.2. Zdravniki izvedenci ZZZS niso upravičeni do samostojnega in neposrednega pridobivanja osebnih podatkov iz CRPP na podlagi 34.a člena ZUP. Zdravniki izvedenci lahko te podatke pridobivajo posredno od notranjih »naročnikov«, če ti spadajo med upravičence iz 1. točke.  3. Nadzorni zdravniki lahko na podlagi tretjega odstavka 76. člena ZZVZZ pridobivajo podatke iz CRPP, pod pogojem, da so ti podatki potrebni za izvedbo nadzora.O b r a z l o ž i t e v:1. CRPP v upravljanju NIJZ je primarno namenjen izvajalcem zdravstvene dejavnosti zato, da se jim omogoči dostop do podatkov in izmenjava podatkov za izvajanje zdravstvene oskrbe in mrliško pregledne službe ter z namenom ažuriranja podatkov zdravstvene dokumentacije (gl. npr. tretji odstavek 14.b člena in prvi odstavek 14.c ZZPPZ). ZZPPZ v 14. do 14.d členu ZZPPZ nima izrecne določe o tem, da je uporabnik podatkov tudi ZZZS. Toda to še ne pomeni, da ne more drug zakon določiti samostojne pravne podlage za dostop do osebnih podakov v CRPP. Podlage za dostop do podatkov v zbirkih podatkov lahko določa matični zakon (npr. ZZPPZ) ali katerikoli drug področni zakon, ker gre za predpise na isti hierarhični ravni, torej za predpise, ki so po pravni moči uvrščeni na enako raven, zaradi česar so med seboj enakovredni in se ne izključujejo. Ustava RS v 38. členu določanja pravnih podlag ne omejuje le na en zakon ali na eno »vrsto« zakona. Drugače bi bilo le, če bi ZZPPZ kot novejši predpis (ali kakšen višji predpis, npr. uredba EU) zaradi varstva pomembnih interesov izrecno določil, da so vsi uporabniki po drugih oziroma področnih zakonih izključeni.Ker gre pri postopkih iz 81., 82. in 84. člena ZZVZZ za odločanje v upravnem postopku po ZUP (gl. 85. člen ZZVZZ), zaradi česar je ZZZS tudi nosilec javnih poooblastil, so osebe in »organi« ZZZS, ki o tem odločajo upravičeni do pridobivanja in uporabe osebnih podatkov kot to omogoča ZUP. ZUP v 34.a členu določa, da »so upravljavci zbirk osebnih podatkov, ki razpolagajo s podatki, ki so potrebni za ugotovitev dejstev v zvezi z vodenjem in odločanjem v upravnem postopku, dolžni na podlagi obrazložene zahteve organa, brezplačno, najkasneje v roku 15 dni, posredovati zahtevane podatke. Zahteva mora vsebovati navedbo zahtevanih podatkov, pravno podlago za posredovanje, namen njihove uporabe in številko upravne zadeve«. Obravnavani člen ZUP pride v poštev za oba dela CRPP, saj ni razloga za razlikovanje upravičenj. Način dostopa do podatkov mora v konkretnem primeru ustrezati zahtevam iz tega člena in ga IP vnaprej ne more konkretizirati – to na izvedbeni ravni med drugim pomeni, da povsem enakovreden neposredni informatizirani dostop do podatkov kot ga imajo sicer izvajalci zdravstvene dejavnosti verjetno žal ni mogoč, saj ta člen ZUP določa posebne procesne pogoje, ki za izvajalce ne veljajo. Omenjeni 34.a člen ZUP je torej specialna področna pravna podlaga v razmerju do ZZPPZ.ZUP je s tem tudi ustrezna nacionalna podlaga, kot jo zahtevata splošni podlagi za obdelavo zdravstvenih podatkov v (b) in (h) točki drugega odstavka člena 9 Splošne uredbe o varstvu podatkov. V konkretnem primeru 139. člen ZUP (ta tudi ureja pridobivanje osebnih podatkov za potrebe postopkov po ZUP) ne pride v poštev, ker pogojuje pridobivanje zdravstvenih podatkov s pravno podlago v nekem (istem ali drugem) zakonu ali s privolitvijo (ta v vašem primeru iz praktičnih razlogov ni primerna rešitev). To pomeni, da 139. člen ZUP ne more biti samostojna pravna podlaga za pridobivanje zdravstvenih podatkov, pač pa je samostojna podlaga le 34.a člen ZUP.Tudi 79.b člen ZZVZZ v konkretnem primeru ni samostojna podlaga za pridobivanje podatkov, saj izrecno ne določa, da jih ZZZS pridobi od NIJZ, pač pa ZZZS zdravstveni del podatkov praviloma pridobiva od izvajalcev, s katerimi ima sklenjeno pogodbo.Prav tako neustrezna podlaga je tretji odstavek 76. člena ZZVZZ, ki določa, da »so upravljavci zbirk osebnih in drugih podatkov, ki razpolagajo s podatki, ki se nanašajo na uresničevanje zdravstvenega zavarovanja, dolžni zavodu na njegovo obrazloženo zahtevo brezplačno posredovati zahtevane podatke, potrebne za povrnitev škode in za nadzor nad uresničevanjem pravic in obveznosti iz tega zavarovanja«. Ta določba se namreč ne nanaša na odločanje o pravicah in obveznostih.  2. Za zdravnike izvedence ZZZS ZUP ne pride v poštev, ker to niso osebe, ki neposredno odločajo oziroma vodijo postopke po ZUP. Za zdravnike izvedence ZZZS morajo nujno potrebne osebne podatke zagotoviti osebe oziroma »organi« pri ZZZS, ki zaprosijo za njihovo pomoč. To pomeni, da lahko pridobivajo osebne podatke iz CRPP le posredno. Enako velja, če imenovani zdravniki ali člani komisij sodelujejo le kot izvedenci in ne kot odločevalci v svojih primarnih vlogah.3. Tudi za nadzorne zdravnike ne pride v poštev 34.a člen ZUP, ker se ti nadzori ne izvajajo po določbah ZUP. Lahko pa je ustrezna pravna podlaga za pridobivanje podatkov z CRPP že citirani tretji odstavek 76. člena ZZVZZ, če je možno zagovarjati stališče, da so »nadzori nad uresničevanjem pravic in obveznosti iz zavarovanja« prav nadzori iz 77. člena ZZVZZ. Prijazen pozdrav,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
