

Seznanitev očeta z dokumenti iz postopka
+
-


Datum: 29.07.2020
Številka: 07121-1/2020/467

Kategorije: Postopki na centrih za socialno delo, Pridobivanje OP iz zbirk, Upravni postopki
                        Informacijski pooblaščenec RS (v nadaljevanju IP) je prejel vaše zaprosilo za mnenje v zvezi z posredovanjem dokumentov na zaprosilo očeta iz postopka dodelitve otroškega dodatka materi. Navajate tudi, da sta skladno s sodno odredbo varstvo in vzgoja dodeljeni materi, oče pa plačuje preživnino za otroka. Očetu ste kot informacijo javnega značaja že posredovali skupni znesek otroškega dodatka, vendar dodatno zahteva tudi vloge, priloge in izdane odločbe v konkretni upravni zadevi. Zanima vas, če ima oče na podlagi 82. člena ZUP (pod pogojem, da izkaže pravni interes), pravico dostopa do zahtevanih dokumentov, upoštevaje pojasnilo iz Smernic za CSD Informacijskega pooblaščenca glede izkazovanja pravnega interesa?Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP uvodoma pojasnjuje, da ne more dajati navodil glede ravnanja pristojnih upravnih organov v njihovih upravnih postopkih. S tem bi namreč posegel v ustavni položaj pristojnega upravnega organa (načelo samostojnosti uprave, drugi odstavek 120. člena Ustave RS), kar je tudi v nasprotju z rednim sistemom pravnih sredstev oz. vzpostavljeno hierarhično strukturiranostjo državne oblasti (načelo večstopenjskega odločanja) in s tem v nasprotju z načeli pravne države (2. člen Ustave) – tako izhaja iz Sklepa Ustavnega sodišča RS št. U-I-92/12-13, z dne 10. 10. 2013.Pojasnila, na katera se sklicujete v svojem dopisu (Smernice za centre za socialno delo, odsek 3.2, str. 31) zgolj kažejo na možne okoliščine, ki bi utemeljevale pravno podlago za posredovanje osebnih podatkov. Za ugotavljanje verjetnega obstoja pravne koristi skladno z drugim odstavkom 82. člena ZUP v konkretnem primeru, pa je pristojen upravni organ, ki je prejel zahtevo. IP lahko v zvezi s tem zgolj pojasni, da kadar so izpolnjeni pogoji, 82. člen ZUP zagotavlja pravno podlago za posredovanje osebnih podatkov na dokumentih iz upravnih postopkov, ki jih vodite.Ob tem še dodajamo, da mora upravni organ pri odločanju upoštevati tudi načelo največje koristi otroka, pri čemer pa lahko – kadar tako narekujejo konkretne okoliščine – iz tega razloga tudi zavrne dostop.Lep pozdrav,               Pripravil:Anže Novak, univ. dipl. pravSvetovalec Pooblaščenca za preventivoMojca Prelesnik, univ. dipl. pravinformacijska pooblaščenka
