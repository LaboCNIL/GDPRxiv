

Posredovanje osebnih podatkov pošti
+
-


Datum: 01.04.2020
Številka: 07120-1/2020/267

Kategorije: Posredovanje OP med upravljavci, Postopki na centrih za socialno delo, Pravne podlage, Upravne enote
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da bi radi uredili, da vam pošta za osebe, ki imajo prijavljeno zakonsko prebivališče na naslovu vašega centra za socialno delo, preneha dostavljati pošto, saj je nujno potrebno, da si te osebe uredijo bodisi naslov za vročanje bodisi drug način prejemanja pošiljk. Po navodilu pošte boste upravno enoto zaprosili za seznam oseb, ki imajo na vašem naslovu določeno zakonsko prebivališče. Zanima vas, ali je sporno, da bi seznam teh oseb nato posredovali pošti.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da IP v okviru izdaje mnenja ne more odločati o tem, ali so v konkretnem primeru podani pogoji za posredovanje osebnih podatkov, temveč lahko zgolj opozori na relevantno pravno podlago ter pogoje, ki morajo biti izpolnjeni, da je določeno posredovanje osebnih podatkov zakonito. Konkretno presojo pa mora opraviti upravljavec osebnih podatkov.IP pojasnjuje, da je za vsako obdelavo osebnih podatkov, torej med drugim tudi za njihovo razkritje s posredovanjem, razširjanje ali drugačno omogočanje dostopa, treba imeti zakonito in ustrezno pravno podlago. Te so določene v členu 6(1) Splošne uredbe. Skladno s členom 6(1)(c) Splošne uredbe je obdelava zakonita, če je potrebna za izpolnitev zakonske obveznosti, ki velja za upravljavca.Zakon o poštnih storitvah (Uradni list RS, št. 51/09, 77/10, 40/14 – ZIN-B in 81/15; v nadaljevanju ZPSto-2) ureja dostavljanje in vročanje poštnih pošiljk v 41. členu. Poštne pošiljke se dostavljajo v hišni predalčnik ali poštni predal v poslovnih prostorih izvajalca poštnih storitev ali tako, kot se dogovorita uporabnik in izvajalec poštnih storitev, če to ni mogoče, pa neposredno v poslovnih prostorih izvajalca poštnih storitev. Če je potrebna vročitev, se poštne pošiljke vročajo osebno naslovniku ali osebi, pooblaščeni za prevzem poštnih pošiljk ali odraslemu članu gospodinjstva ali osebi, ki je zaposlena v gospodinjstvu naslovnika ali v njegovem poslovnem prostoru. Priporočene in vrednostne poštne pošiljke se vročajo naslovniku osebno na naslovu. Če to ni mogoče, se priporočena in vrednostna pošiljka vroči enemu od odraslih članov gospodinjstva ali osebi, pooblaščeni za prevzem poštnih pošiljk. Skladno z 42. členom ZPSto-2 se, ne glede na določbe prejšnjega člena, poštne pošiljke lahko dostavijo tudi na drugo ustrezno mesto, pod pogoji in na način, določen v splošnem aktu iz četrtega odstavka 5. člena tega zakona; če pa poseben zakon ureja vročanje določenih poštnih pošiljk drugače, kakor je določeno v tem zakonu, mora izvajalec poštnih storitev tako poštno pošiljko vročiti na način in pod pogoji, ki jih določa poseben zakon.Obveznosti v zvezi z naslovom za vročanje v Republiki Sloveniji ureja Zakon o prijavi prebivališča (Uradni list RS, št. 52/16; v nadaljevanju ZPPreb-1). Skladno s 4. točko 2. člena ZPPreb-1 je zakonsko prebivališče stalno prebivališče, ki se posamezniku določi v postopku ugotavljanja stalnega prebivališča na naslovu občine ali centra za socialno delo, naslov za vročanje pa je skladno s 6. točko istega člena naslov prijavljenega stalnega ali začasnega prebivališča posameznika v Republiki Sloveniji, ki je namenjen vročanju poštnih pošiljk državnih organov, organov samoupravnih lokalnih skupnosti ter pravnih in fizičnih oseb, če drug zakon ne določa drugače. 25. člen ZPPreb-1 določa, da naslov za vročanje ne more biti na naslovu zakonskega prebivališča, določenega skladno z 19. členom tega zakona. Za določitev naslova za vročanje v Republiki Sloveniji je na podlagi 4. člena ZPPreb-1 pristojna upravna enota, ne glede na to, kje ima posameznik prijavljeno stalno ali začasno prebivališče ali ga prijavlja oziroma odjavlja.Glede uporabe podatkov iz stalnega registra prebivalstva je v 34. členu ZPPreb-1 določeno, da lahko te podatke uporabljajo upravne enote, ministrstvo, diplomatsko predstavništvo ali konzulat Republike Slovenije, ministrstvo, pristojno za zunanje zadeve, policija in občinski inšpektorji za opravljanje svojih zakonskih nalog ter tudi drugi uporabniki, ki imajo za uporabo podatkov podlago v zakonu ali mednarodni pogodbi oziroma imajo za uporabo in pridobivanje podatkov pisno privolitev posameznika, na katerega se podatki nanašajo. Uslužbenci upravljavca in uporabnikov registra stalnega prebivalstva lahko dostopajo le do tistih podatkov, ki so potrebni za opravljanje delovnih nalog. Skladno s 36. členom ZPPreb-1 upravna enota centru za socialno delo na podlagi vloge posreduje podatke o imenu in priimku ter EMŠO vseh posameznikov, ki imajo določeno zakonsko prebivališče na njihovem naslovu.Iz navedenih zakonskih določb izhaja, da izvajalec poštnih storitev načeloma nima pravne podlage za pridobitev seznama oseb, ki imajo na naslovu vašega centra za socialno delo prijavljeno zakonsko prebivališče zaradi tega, da vam ne bo več dostavljal pošte teh oseb. Določitev naslova za vročanje je namreč v pristojnosti upravne enote, pri čemer naslov za vročanje sploh ne more biti na naslovu zakonskega prebivališča. Tudi sicer pa IP niti v 41. in 42. členu ZPSto-2 ne vidi temelja, da bi se poštne pošiljke oseb, ki imajo zakonsko prebivališče določeno na naslovu centra za socialno delo, dostavljale ali vročale tja, če to ne bi bilo posebej dogovorjeno. Upoštevaje tudi načelo najmanjšega obsega podatkov iz člena 5(1)(c) Splošne uredbe IP zato meni, da posredovanje podatkov o imenu in priimku posameznikov, ki imajo določeno zakonsko prebivališče na vašem naslovu (in ki jih lahko pridobite na podlagi 36. člena ZPPreb-1), izvajalcu poštnih storitev za namen, ki ga zasledujete v konkretnem primeru, najverjetneje ni nujno potrebno. To bi namreč obenem pomenilo, da bi izvajalec poštne storitve razpolagal s seznamom oseb, ki so nastanjene v zatočišču za žrtve nasilja v družini, zatočišču za žrtve trgovine z ljudmi, varni hiši, materinskem domu ali kriznem centru za odrasle žrtve nasilja z otroki (glej tretji odstavek 19. člena ZPPreb-1), kar bi predstavljal precejšen poseg v pravico do varstva osebnih podatkov teh oseb glede na cilj, ki ga želite v konkretnem primeru doseči.Ob tem IP izpostavlja, da je upravljavec osebnih podatkov v vsakem konkretnem primeru dolžan preveriti, ali ima tisti, ki od njega zahteva posredovanje osebnih podatkov, ustrezno pravno podlago za pridobitev konkretnih podatkov za določen namen. Odločilnega pomena je namreč, da upravljavec pri posredovanju podatkov upošteva tako zakonske in podzakonske določbe kot tudi splošna načela obdelave osebnih podatkov in jih v skladu s tem ustrezno varuje. Ker pa je primarna odgovornost za izbiro ustrezne pravne podlage na upravljavcu, vam dokončnega odgovora na vaše vprašanje ne moremo podati. Predlagamo pa vam, da se za pojasnilo glede pravne podlage in utemeljitev potrebnosti zahtevanih podatkov obrnete neposredno na izvajalca poštnih storitev.Lep pozdrav,                                                                                                     Mojca Prelesnik, univ. dipl. prav.,                                                                                                                                                           informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
