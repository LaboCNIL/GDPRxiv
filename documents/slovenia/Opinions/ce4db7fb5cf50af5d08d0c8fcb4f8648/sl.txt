

Izpis podatkov iz zalednega sistema on line ZZZS pri izvajalcu
+
-


Datum: 07.07.2020
Številka: 07121-1/2020/1187

Kategorije: Pravne podlage, Pridobivanje OP iz zbirk, Zdravstveni osebni podatki
                        Pri Informacijskem pooblaščencu (IP) smo dne 22. 6. 2020 prejeli vaše e-sporočilo, v katerem pojasnjujete, da ste bili razočarani, ker ste pri obisku zobozdravnika na monitorju računalnika opazili podatek, da “je vaše zavarovanje iz naslova socialno šibkih”. Zato vas zanima, ali je res pravilno, da se zdravniku ta podatek izpiše pri uporabi zdravstvene kartice. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Vendar je to mnenje splošno in pogojno: ker nimamo informacije, kateri konkretni podatek se je dejansko prikazal v aplikaciji in v kakšnem kontekstu je do tega prišlo (npr. vrsta in faza zdravstvene storitve, osnovno ali dodatno poizvedovanje, namen vpogleda, plačnik zdravstvene storitve ipd.); ker nimamo informacije s strani ZZZS o konkretnih razlogih za obdelavo teh podatkov v sistemu on line zdravstvenega zavarovanja; ker se IP ne more izven inšpekcijskega postopka vnaprej opredeljevati do konkretnih informacijskih rešitev ali dogodkov. Po načelnem mnenju IP je zapisovanje in prikazovanje podatka o tipu zavarovane osebe in zavarovalni podlagi v sistemu on line zdravstvenega zavarovanja zakonito.O b r a z l o ž i t e v:Splošna pravna podlaga za obdelavo podatkov v zalednem sistemu kartice zdravstvenega zavarovanja je lahko (c) točka prvega odstavka člena 6 Splošne uredbe o varstvu podatkov, ki določa, da je obdelava zakonita, če je potrebna za izpolnitev zakonske obveznosti, ki velja za upravljavca, tj. za ZZZS. Po Zakonu o zdravstvenem varstvu in zdravstvenem zavarovanju (ZZVZZ) je ZZZS pristojen za izvajanje zdravstvenega zavarovanja, kar vključuje financiranje določenih zdravstvenih storitev, pogoj za financiranje pa je izmenjava določenih zdravstvenih in drugih osebnih podatkov med ZZZS in izvajalci zdravstvene dejavnosti. Podlage za vodenje različnih osebnih podatkov zavarovanih oseb so določene v ZZVZZ (zlasti 79.b člen). Podlaga za branje določenih podatkov o pacientu s strani izvajalcev je v tretjem odstavku 78. člena ZZVZZ, ki določa, da se s kartico zdravstvenega zavarovanja dostopa do podatkov, ki so potrebni za uveljavljanje pravic iz zdravstvenega zavarovanja, če tako določa posebni zakon, pa tudi do drugih podatkov.V skladu s 30. členom Pravilnika o kartici zdravstvenega zavarovanja, profesionalni kartici in pooblastilih za branje in zapisovanje podatkov v zalednem sistemu (Uradni list RS, št. 12/17, 57/18, 43/19 in 79/19) imetniki profesionalne kartice (npr. zdravniki) v skladu s podeljenimi pooblastili uporabljajo, med drugim tudi funkcijo branja podatkov o obveznem zdravstvenem zavarovanju zavarovane osebe.V skladu s Tehničnim navodilom za uporabo sistema on line zdravstvenega zavarovanja se izvajalcu v sistemu lahko prikažejo podatki o obsegu kritja zdravstvenih storitev (po šifrantu 21 iz Navodila o beleženju in obračunavanju zdravstvenih storitev in izdanih materialov), o tipu zavarovane osebe (po šifrantu 4 iz Navodila o beleženju in obračunavanju zdravstvenih storitev in izdanih materialov) in o zavarovalnih podlagah (po šifrantu 25 iz Navodila o beleženju in obračunavanju zdravstvenih storitev in izdanih materialov). Na tej podlagi se lahko za obravnavane osebe izvajalcu izpiše podatek pod šifro 16 (“socialni status”) ali 18 (“socialno ogroženi”).Če gre na primer za pacienta, ki spada med socialno ogrožene, je podatek o tem potreben zaradi obračunavanja zdravstvenih storitev. V primeru kritja doplačil do polne vrednosti storitev za socialno ogrožene Republika Slovenija zagotavlja iz proračunskih sredstev kritje razlike do polne vrednosti določenih zdravstvenih storitev za zavarovance (in po njih zavarovane družinske člane) pod pogojem, da teh pravic nimajo zagotovljenih v celoti iz obveznega zdravstvenega zavarovanja iz drugega naslova in če so upravičeni do denarne socialne pomoči oziroma izpolnjujejo pogoje za pridobitev denarne socialne pomoči. Te osebe imajo tip zavarovane osebe št. 18 in ta podatek izvajalci pridobijo iz on line sistema. Tako lahko izvajalci razliko do polne vrednosti zdravstvenih storitev za navedene zavarovane osebe obračunajo ZZZS.Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
