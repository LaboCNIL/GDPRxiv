

Zahteva operaterja po mrliškem listu
+
-


Datum: 20.05.2021
Številka: 07121-1/2021/959

Kategorije: Telekomunikacije in pošta, Vpogled v OP umrlih
                        Informacijski pooblaščenec (v nadaljevanju IP) je prejel vaše zaprosilo z mnenje. Navajate, da ste po smrti starega starša želeli prekiniti njegovo naročniško razmerje za mobilne storitve z operaterjem. Za ta namen operater prosi za mrliški list. Menite, da gre pri tem za kršitev varstva osebnih podatkov.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
IP uvodoma pojasnjuje, da se skladno z njeno uvodno določbo 27 Splošna uredba o varstvu podatkov ne uporablja za osebne podatke umrlih oseb, države članice pa lahko določijo pravila za obdelavo osebnih podatkov umrlih oseb. Za obdelavo osebnih podatkov umrlih posameznikov se torej še vedno uporabljajo določbe ZVOP-1.
 
ZVOP-1 varstvo osebnih podatkov umrlih oseb sicer ureja v 23. členu, kjer pa ni posebej urejeno vprašanje obdelave osebnih podatkov umrlih za potrebe kot jo navajate. Pravno podlago za obdelavo (pridobitev) osebnih podatkov, kot jo navajate, bi lahko imel operater v drugem odstavku 10. člena ZVOP-1, skladno s katerim se lahko v zasebnem sektorju obdelujejo osebni podatki posameznikov, ki so z zasebnim sektorjem sklenili pogodbo ali pa so na podlagi pobude posameznika z njim v fazi pogajanj za sklenitev pogodbe, če je obdelava osebnih podatkov potrebna in primerna za izvedbo pogajanj za sklenitev pogodbe ali za izpolnjevanje pogodbe, ali v tretjem odstavku 10. člena ZVOP-1, skladno s katerim se lahko osebni podatki v zasebnem sektorju obdelujejo, če je to nujno zaradi uresničevanja zakonitih interesov zasebnega sektorja in ti interesi očitno prevladujejo nad interesi posameznika, na katerega se nanašajo osebni podatki. Razumljivo je, da želi operater kot pogodbena stranka, nek dokaz za navedbe, ki vplivajo na pogodbeno razmerje.
 
IP ob navedenem opozarja, da je potrebno pri obdelavi osebnih podatkov upoštevati načelo sorazmernosti iz 3. člena ZVOP-1, ki določa, da morajo biti osebni podatki, ki se obdelujejo ustrezni in po obsegu primerni glede na namene, za katere se zbirajo in nadalje obdelujejo. Izpisek iz matičnega registra o smrti (lahko) vsebuje tudi podatke, obdelava katerih za namen kot ga navajate ni potrebna (na primer priimek in ime ter EMŠO ali datum rojstva zakonca umrlega). V kolikor nek dokument vsebuje osebne podatke, ki glede na namen niso potrebni in jih ne želite posredovati, lahko le-te prekrijete.
 
Lep pozdrav,
 
                                                                                   Mojca Prelesnik,
                                                                                   informacijska pooblaščenka
 
Žiga Veber,
državni nadzornik
za varstvo osebnih podatkov
 
