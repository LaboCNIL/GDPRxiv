

Uporaba elektronskih naslovov in drugih elementov digitalne identitete v šolah
+
-


Datum: 18.11.2020
Številka: 07121-1/2020/1811

Kategorije: Moderne tehnologije, Pravne podlage, Privolitev, Šolstvo
                        Informacijski pooblaščenec (v nadaljevanju IP) je prejel vaše zaprosilo za mnenje glede uporabe elektronskih naslovov in drugih elementov digitalne identitete v šolah. Pojasnjujete, da javni zavod tem institucijam nudi podporo ter prenos znanja o rabi omenjene tehnologije. Zaradi povečanih potreb po izobraževanju na daljavo in dnevne negotovosti glede ukrepov za obvladovanje pandemije, se šole na vas obračajo z vprašanji glede uporabe digitalnih identitet (predvsem elektronskega naslova) pri svojem delu, torej v procesu izobraževanja. Zanima vas, ali je možna interpretacija, da že obstoječa zakonodaja na področju vzgoje in izobraževanja šolam daje ustrezno pravno podlago za obdelavo osebnih podatkov v spletnem okolju, vključno s tem, da se zaposlenim (učiteljem) in učečim (učencem in dijakom) dodelijo namenske digitalne identitete (elektronski naslovi, uporabniška imena, …) za uporabo v izobraževalnem procesu (torej za izvajanje pouka oziroma izpolnjevanje nalog in obvez, ki jih ima šola po zakonodaji)? Sklicujete se na mnenji IP in vas zanima, ali je mnenje glede pravnih podlag v času pandemije mogoče interpretirati širše oz. ga razširiti tudi na čas izven izrecnega obdobja pandemije oz. iz področja »izobraževanja (zgolj) na daljavo« na »izobraževanje z uporabo IKT«, ki je danes v šolah potreba, usmeritev in realnost.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.IP je glede varstva osebnih podatkov otrok pri šolanju na daljavo (s pomočjo spletnih rešitev) izdal že večje število mnenj, v katerih v zvezi s pravnimi podlagami poudarjamo, da privolitev posameznika (oziroma zakonitega zastopnika otroka) ni ustrezna oziroma primerna pravna podlaga, po kateri naj bi takšna obdelava osebnih podatkov potekala. Bistveno je namreč, da gre pri izobraževanju na daljavo za izvajanje javnopravne naloge izobraževalne ustanove in ne za aktivnosti, za katere lahko starši kot zakoniti zastopniki otrok podajo svobodno privolitev – kot jo že tradicionalno podajo na začetku šolskega leta na pripravljenem obrazcu (denimo za objavo fotografij v šolskem almanahu ipd.).Za obdelavo osebnih podatkov otrok v spletnem okolju v trenutnih izrednih razmerah, ko poteka izobraževanje na daljavo, je po mnenju IP edina ustrezna pravna podlaga 6(1)(c) Splošne uredbe, saj je obdelava potrebna za izpolnitev zakonske obveznosti, ki velja za upravljavca. Zakonsko obveznost sicer široko opredeljujejo zakoni s področja osnovnošolskega in srednješolskega izobraževanja, med drugim Zakon o osnovni šoli (Uradni list RS, št. 81/06 – UPB, s sprem. in dop.), Zakon o gimnazijah (Uradni list RS, št. 1/07 – UPB, s sprem. in dop.) ter Zakon o poklicnem in strokovnem izobraževanju (Uradni list RS, št. 79/06, s sprem. in dop.), ki določajo obveznost šol, da zagotavljajo predvidene oblike izobraževanja, ter dolžnost učencev in dijakov, da izpolnjujejo svoje šolske obveznosti. Delovne obveznosti učiteljev so nadalje opredeljene v Zakonu o organizaciji in financiranju vzgoje in izobraževanja (Uradni list RS, št. 16/07– UPB, s sprem. in dop.), ki v 119. členu določa tudi "zbiranje in obdelavo podatkov v zvezi z opravljanjem vzgojno-izobraževalnega in drugega dela".Zaradi izjemnih okoliščinah, v katerih se nahajamo zaradi ukrepov za preprečevanje širjenja virusa COVID-19, ki so začasno spremenila tudi izobraževalni proces, je Informacijski pooblaščenec mnenja, da bi moralo Ministrstvo za izobraževanje, znanost in šport to pravno podlago ustrezno konkretizirati z enotnimi navodili šolam. IP je ministrstvo k temu že pozval.Pravno podlago za obdelavo osebnih podatkov učiteljev v okviru ustvarjanja digitalnih identitet, ki so potrebne za izvajanje izobraževalne dejavnosti in s tem njihove pogodbe o zaposlitvi je iskati v členu 6(1)b Splošne uredbe v povezavi z 48. členom Zakona o delovnih razmerjih (Uradni list št. 21/13, s spremembami in dopolnitvami; ZDR-1), kot pojasnjeno v mnenju IP, na katerega se sklicujete.Iz vašega vprašanja izhaja, da ustvarjanje namenskih digitalnih identitet za učitelje in učence (uporabniška imena, elektronski naslovi…) ni le vprašanje trenutnega obdobja pandemije in povečane uporabe šolanja na domu in s tem povezane uporabe internetnih komunikacijskih orodij, pač pa splošno vprašanje izobraževanja z uporabo IKT, ki je danes v šolah potreba, usmeritev in realnost.Razumevanje pravnih podlag za obdelavo osebnih podatkov pri izvajanju šolskega procesa, kot ga opredeljujejo navedeni področni zakoni, se po mnenju IP ne razlikuje, ne glede na to, ali smo v obdobju pandemije in šolanja na domu ali pa gre za običajno izvajanje šolskega procesa. Če je za izvajanje šolskega procesa potrebna in primerna uporaba IKT (ki s seboj zaradi varnosti in varovanja osebnih podatkov prinaša tudi ustvarjanje digitalnih identitet), presoja česar je v rokah stroke s področja izobraževanja, potem je v zvezi z obdelavo osebnih podatkov učencev primerno pravno podlago iskati v členu 6(1)(c) Splošne uredbe, saj je obdelava potrebna za izpolnitev zakonske obveznosti, ki velja za upravljavca. Pravno podlago je v določenih primerih mogoče iskati tudi v členu 6(1)(e) Splošne uredbe, kadar je obdelava potrebna za opravljanje naloge v javnem interesu ali pri izvajanju javne oblasti, dodeljene upravljavcu. Tudi v tem primeru se podlaga navezuje na določbe področne zakonodaje, ki izobraževalni inštituciji nalaga izvajanje naloge v javnem interesu ali izvajanje javne oblasti, v okviru katere je določena obdelava osebnih podatkov potrebna. V primeru učiteljev je pravno podlago iskati v členu 6(1)b Splošne uredbe, v povezavi z 48. členom ZDR-1.IP zaključuje, da bi bilo z vidika splošnega urejanja vprašanja digitalnih identitet za učence v izobraževalnih institucijah gotovo najustrezneje dopolniti obstoječe zakonske podlage, tako da bi nedvoumno zajemale tudi obdelavo tovrstnih podatkov. Konkretizacija pravnih podlag s pomočjo enotnih navodil šolam pa je lahko eden od korakov k temu cilju, ki bi gotovo olajšal organizacijo procesa izobraževanja, s pomočjo uporabe IKT.Prijazen pozdrav.Pripravila:dr. Jelena Burnikvodja mednarodnega sodelovanja in nadzoraMojca Prelesnik, univ.dipl.prav.,informacijska pooblaščenka
