

Varovani osebni podatki in obdelava osebnih podatkov
+
-


Datum: 18.02.2021
Številka: 07121-1/2021/226

Kategorije: Definicija OP, Delovna razmerja
                        Na e-naslov Informacijskega pooblaščenca (v nadaljevanju IP) ste posredovali e-sporočilo, v katerem navajate, da vas zanima, ali se prenos slike (npr. v video konferenčnem klicu) šteje za obdelavo podatkov (eng. "data processing") in ali ta prenos slike spada med osebne podatke (eng. "personal data"). Kot primer ste navedli sklic sestanka, ki ga ne snemate. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma pojasnjuje, da osnovne pojme osebnega podatka in obdelave osebnih podatkov določa Splošna uredba v členu 4(1) in 4(2); cit:
 
(1) »osebni podatek pomeni katero koli informacijo v zvezi z določenim ali določljivim posameznikom (v nadaljnjem besedilu: posameznik, na katerega se nanašajo osebni podatki); določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika;
(2) „obdelava“ pomeni vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje.«
 
Prenos video-sestanka torej pomeni obdelavo osebnih podatkov. Pri udeležencih sestanka zagotovo vedno lahko določimo oz. govorimo o določenih posameznikih, udeležencih, kar pomeni, da nedvomno govorimo o varovanih osebnih podatkih, do katerih dostopamo preko prenosa sestanka v »živo«. Glede na omogočen dostop do slike tudi ni mogoče izključiti, da si kdorkoli od udeležencev sestanek posname in tako ustvari zbirko osebnih podatkov.
 
 
Lep pozdrav,
 
                                                                                   Mojca Prelesnik
                                                                                   informacijska pooblaščenka
 
Pripravila:
mag. Tanja SLAK
država nadzornica za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
 
