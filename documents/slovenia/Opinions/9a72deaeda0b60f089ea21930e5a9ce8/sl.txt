

Preglednica s stroški po stanovanjskih enotah
+
-


Datum: 05.03.2019
Številka: 0712-1/2019/502 

Kategorije: Stanovanjsko in nepremičninsko pravo
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem vas zanima, ali lahko nadzorni odbor in etažni lastniki dostopate do preglednice, iz katere je razvidna poraba energije za toplotno ogrevanje po posameznih stanovanjskih enotah, ki se obračuna po delilnikih toplote. Te preglednice ste do sedaj redno prejemali, sedaj pa upravnik tega ne posreduje več, pri čemer se sklicuje na zakonodajo, ki ureja varstvo osebnih podatkov.***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Uvodoma pojasnjujemo, da lahko konkretno presojo glede vašega vprašanja opravimo zgolj v okviru postopka inšpekcijskega nadzora.IP vas napotuje na mnenje, v katerem je že odgovoril na podobno vprašanje:  OP pri delitvah stroškov ogrevanja, št. 0712-1/2016/2150 z dne 24. 10. 2016: https://www.ip-rs.si/vop/op-pri-delitvah-stroskov-ogrevanja-2820/  Kakor izhaja že iz navedenega mnenja, je osebni podatek katerikoli podatek, ki se nanaša na posameznika, torej tudi številka stanovanja lahko predstavlja osebni podatek, če vemo, na katerega etažnega lastnika se nanaša. Enako velja za podatke o velikosti stanovanja ter podatke o stroških ogrevanja in porabi tople vode, če so ti vezani na določeno stanovanje in/ali lastnika. Za obdelavo osebnih podatkov pa je potrebno imeti pravno podlago (to ureja prvi odstavek člena 6 Splošne uredbe).Nadalje IP pojasnjuje, da če je delitev stroškov ogrevanja za posameznika vedno soodvisna od porabe drugih etažnih lastnikov, potem so etažni lastniki upravičeni pridobiti vse podatke (tudi osebne), ki jih potrebujejo, da lahko preverijo, ali je obračun stroškov pravilen. Pri posredovanju osebnih podatkov pa morate upoštevati načelo najmanjšega obsega podatkov, ki določa, da morajo biti osebni podatki, ki se obdelujejo, ustrezni in po obsegu primerni glede na namene, za katere se zbirajo in nadalje obdelujejo.Po mnenju IP za preverjanje točnosti obračuna stroškov ni potrebno posredovanje npr. podatka o tem, katere delilnike toplote imajo vgrajene etažni lastniki, nikakor pa se ne sme posredovati podatkov o dolgovih etažnih lastnikov, saj neplačilo računov za ogrevanje in porabo tople vode s strani enega lastnika ne vpliva na višino obveznosti, ki jih imajo drugi etažni lastniki.Če je torej posredovanje določenih osebnih podatkov potrebno za pravilno ugotovitev obveznosti v odnosu do ostalih etažnih lastnikov, potem so slednji do njih upravičeni. To pomeni, da jih lahko brez privolitve posredujete drugim etažnim lastnikom. Ti podatki se smejo etažnim lastnikom posredovati samo na način, ki onemogoča, da bi se z njimi seznanile nepooblaščene osebe Člani nadzornega odbora so predstavniki etažnih lastnikov, zato nimajo glede pridobivanja osebnih podatkov nič več pravic kot ostali etažni lastniki. To pomeni, da lahko vse osebne podatke, ki jih pridobijo člani nadzornega odbora za namen nadzora nad delom upravnika, pridobijo tudi vsi ostali etažni lastniki. V upanju, da ste dobili odgovor na svoje vprašanje, vas lepo pozdravljamo.Mojca Prelesnik, univ.dipl.prav.,informacijska pooblaščenkaPripravila:Neja Domnik, mag. prav.,raziskovalka pri IP
