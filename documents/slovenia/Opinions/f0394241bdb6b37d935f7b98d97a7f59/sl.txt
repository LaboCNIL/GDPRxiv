

Podatek o konkretnem PCT pogoju
+
-


Datum: 15.09.2021
Številka: 07121-1/2021/1786

Kategorije: Delovna razmerja, Zavarovanje osebnih podatkov, Zdravstveni osebni podatki
                        Na Informacijskega pooblaščenca (v nadaljevanju: IP) ste naslovili zahtevo za mnenje, v kateri ste navedli, da delate v javnem sektorju, ter da je delodajalec od vas zahteval, da izpolnite izjavo, da izpolnjujete pogoje PCT. Izjavo ste izpolnili in podpisali. Poleg tega je delodajalec od vas zahteval tudi izpolnitev Google obrazca, točno katerega od pogojev izpolnjujete. Zanima vas, ali je to ustrezno.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uvodoma pojasnjujemo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov oziroma ustreznosti konkretnega ravnanja upravljavca ne more presojati. Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj. Zato vam v nadaljevanju podajamo splošna pojasnila ter pravna izhodišča in pogoje za zakonito obdelavo osebnih podatkov.
 
Splošna uredba v členu 5 določa temeljna načela obdelave osebnih podatkov. Točka (c) navedenega člena opredeljuje načelo najmanjšega obsega podatkov, skladno s katerim so osebni podatki ustrezni, relevantni in omejeni na to, kar je potrebno za namene, za katere se obdelujejo. Načelo celovitosti in zaupnosti osebnih podatkov opredeljuje točka (f) istega člena, in sicer se osebni podatki obdelujejo na način, ki zagotavlja ustrezno varnost osebnih podatkov, vključno z zaščito pred nedovoljeno ali nezakonito obdelavo ter pred nenamerno izgubo, uničenjem ali poškodbo z ustreznimi tehničnimi ali organizacijskimi ukrepi.
 
Za vsako obdelavo osebnih podatkov mora upravljavec izkazati eno od šestih možnih pravnih podlag iz člena 6(1) Splošne uredbe, če gre za podatke, ki se navezujejo na zdravstveno stanje posameznika (in gre za t.i. posebne vrste osebnih podatkov), pa iz člena 9(2) Splošne uredbe. Obdelavo osebnih podatkov predstavlja tudi hramba osebnih podatkov.
 
Dolžnost zavarovanja osebnih podatkov, ki jih obdeluje, upravljavcu nalagajo še vedno veljavna 24. in 25. člen ZVOP-1 ter člen 32 Splošne uredbe. O obdelavi osebnih podatkov posameznikov je upravljavec dolžan posamezniku zagotoviti informacije iz člena 13 Splošne uredbe, in sicer predvsem informacije o upravljavcu in njegovi pooblaščeni osebi za varstvo osebnih podatkov, namenih in pravnih podlagah obdelave, uporabnikih osebnih podatkov, morebitnih zakonitih interesih in prenosih osebnih podatkov.
 
15.9. 2021 je v Republiki Sloveniji pričel veljati Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 147/21; v nadaljevanju: Odlok), ki v 2. členu uvaja t.i. pogoj PCT, v nadaljnjih členih pa tudi način dokazovanja izpolnjevanja oziroma preverjanja izpolnjevanja tega pogoja.
 
Odgovorne osebe, ki izvajajo ali organizirajo delo, skladno s prvim odstavkom 7. člena Odloka preverjajo tudi izpolnjevanje pogoja PCT, ki se ob upoštevanju načela najmanjšega obsega podatkov opravi na primer z vpogledom v dokazilo, ki ga navaja Odlok v 2. oziroma 6. členu. Iz navedenega izhaja, da se bo delodajalec s podatkom o tem, katerega od treh pogojev (P, C ali T) posameznik izpolnjuje, seznanil že z vpogledom v dokazilo. Ob upoštevanju načela najmanjšega obsega podatkov lahko delodajalec ob vpogledu napravi zaznamek, da je bilo izpolnjevanje pogoja preverjeno z vpogledom v dokazilo določenega dne. Zaznamek se lahko napravi na izjavi zaposlenega, v kateri ta izjavlja, da izpolnjuje pogoj PCT (brez konkretnega podatka o tem, katerega od treh pogojev izpolnjuje).
 
Preverjanje izpolnjevanja je dolžnost delodajalca oziroma odgovorne osebe, ki izvaja ali organizira opravljanje dela, in ki jo mora po potrebi izkazati pristojnim nadzornim organom. Ob tem lahko obdeluje zgolj osebne podatke, ki so glede na potrebe organizacije delovnega procesa nujno potrebni za dosego namena obdelave, kot so na primer podatek o tem, do katerega datuma posameznik izpolnjuje pogoj PCT. Ob tem mora osebne podatke zavarovati na način, da ne pride do njihove nepooblaščene obdelave, kar med drugim pomeni, da se imajo pravico seznaniti z osebnimi podatki zaposlenih, katerih izpolnjevanje pogoja PCT se preverja, zgolj zaposleni pri delodajalcu, ki te podatke potrebujejo v zvezi s svojimi delovnimi nalogami (na primer osebe, ki so odgovorne oziroma pooblaščene za preverjanje izpolnjevanja pogoja PCT oziroma s tem povezano organizacijo samotestiranja zaposlenih), ne pa tudi ostali zaposleni. Delodajalec kot upravljavec osebnih podatkov mora zaposlene pri tem tudi obvestiti, za katere namene bo njihove osebne podatke obdeloval oziroma jim zagotoviti druge potrebne informacije iz zgoraj omenjenega člena 13 Splošne uredbe.
 
5. člen Odloka med drugim določa, da morajo pogoj PCT za čas opravljanja dela izpolnjevati vsi delavci in osebe, ki na kakršnikoli drugi pravni podlagi opravljajo delo pri delodajalcu, ali samostojno opravljajo dejavnost. Za te osebe Odlok v 6. členu določa, da se šteje, da za opravljanje dela izpolnjujejo pogoj PCT, če se presejalno testirajo s testom HAG za samotestiranje, ki se izvaja enkrat tedensko v enakih presledkih. Čas in kraj samotestiranja, ki se izvaja na delovnem mestu, določijo odgovorne osebe, ki izvajajo ali organizirajo opravljanje dela. Iz navedenega izhaja, da potrebuje delodajalec za namen organizacije samotestiranja zaposlenih podatek o tem, kdo od zaposlenih bo pogoj PCT izkazoval s testiranjem.
 
Izpolnjevanje posebnih obrazcev o tem, katerega od treh pogojev (P, C ali T) zaposleni izpolnjuje in eventualna hramba takšnih obrazcev pri delodajalcu, je z vidika najmanjšega obsega podatkov nepotrebna in bi lahko predstavljala nesorazmerno obdelavo osebnih podatkov, saj za preverjanje izpolnjevanja pogoja PCT zadostuje vpogled v enega od dokazil, ki jih našteva Odlok, kot že pojasnjeno zgoraj. Pri tem IP še opozarja, da prihaja v primeru izpolnjevanja t.i. google obrazcev (obrazec ponudnika storitev Google) najverjetneje do prenosa osebnih podatkov v tretje države, pri čemer mora delodajalec kot upravljavec osebnih podatkov spoštovati določbe členov Poglavja V (Prenos osebnih podatkov v tretje države ali mednarodne organizacije) Splošne uredbe, ponudnik storitve pa najverjetneje nastopa v vlogi obdelovalca osebnih podatkov, s katerim mora upravljavec skleniti ustrezen pravni akt o obdelavi osebnih podatkov.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Lep pozdrav,
 
                                                                                    Mojca Prelesnik,
                                                                                    informacijska pooblaščenka
 
Mateja Telič,
državna  nadzornica
za varstvo osebnih podatkov
 
 
To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
