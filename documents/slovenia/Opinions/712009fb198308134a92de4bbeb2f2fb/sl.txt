

Pridobivanje in posredovanje podatkov okužbi, VRK, prebolelosti in cepljenosti šolskih otrok ter prepoved staršev
+
-


Datum: 22.09.2021
Številka: 07120-1/2021/508

Kategorije: Šolstvo, Zdravstveni osebni podatki
                        Pri Informacijskem pooblaščencu (IP) smo dne 17. 9. 2021 prejeli vaše vprašanje o tem, ali lahko šola zbira podatke o okužbah, visoko rizičnih kontaktih (VRK), prebolelosti ali cepljenosti proti COVID-19 ter jih posreduje NIJZ. Zanima vas tudi, kako ravnati v primeru, da so starši podali prepoved »uporabe podatkov za namene trženja«. 
 
Ker se vaše mnenje navezuje na »Navodila vzgojno-izobraževalnim zavodom (VIZ) in dijaškim domovom (DD) ob sumu ali potrjenem primeru okužbe s SARS-CoV-2 v zavodu« (NIJZ, 1. 9. 2021) in ker smo v zvezi s tem že izdali mnenje, vam predlagamo, da si ogledate objavljeno mnenje IP na naslednji povezavi:
https://www.ip-rs.si/mnenja-gdpr/zbiranje-in-posredovanje-podatkov-o-oku%C5%BEenosti-in-visoko-rizi%C4%8Dnih-stikih-u%C4%8Dencev-nacionalnemu-in%C5%A1titutu-za-javno-zdravje.
 
V zvezi z vašim vprašanjem glede prepovedi, bo v prihodnjih dneh na spletni strani IP (iskalnik po mnenjih) objavljeno tudi mnenje IP št. 07120-1/2021/493.
 
Iz teh dveh mnenj izhaja:

da lahko učenci podatke o prebolelosti in cepljenosti šoli posredujejo popolnoma prostovoljno, ni pa to njihova dolžnost;
da ZNB in ZZPPZ (priloga NIJZ 48) od šole ne zahteva obveznega posredovanja podatkov o prebolelosti in cepljenju učencev NIJZ-ju;
da ZNB in ZZPPZ (priloga NIJZ 48) od šole ne zahteva obveznega posredovanja podatkov o VRK;
da šola lahko od učencev pridobi podatek o (novi) okužbi in da lahko ugotavlja VRK;
da učenci oz. starši ne morejo prepovedati tistega posredovanja osebnih podatkov, ki je določeno z zakonom in ga je možno šteti kot obvezno; če starši vložijo prepoved uporabe podatkov za trženje, je taka prepoved brez učinka, saj pri posredovanju podatkov v zvezi s problematiko COVID-19 ne gre za obdelavo osebnih podatkov za namen trženja.

 
Zgornji mnenji in dodatna pojasnila so splošna in nimajo narave dokončne odločitve, saj je inšpekcijski postopek IP v zvezi s to problematiko še v teku. 
 
Lepo vas pozdravljamo,
 
mag. Urban Brulc, univ. dipl. prav.
samostojni svetovalec IP
