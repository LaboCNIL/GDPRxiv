

Osebni podatki prejemnikov denarne socialne pomoči, ki so javnega značaja
+
-


Datum: 21.01.2022
Številka: 07120-1/2022/17

Kategorije: Pravne podlage, Postopki na centrih za socialno delo
                        Informacijski pooblaščenec (v nadaljevanju: IP) je prejel vaše elektronsko sporočilo, v katerem navajate, da ste od osebe A prejeli informacijo o tem, da oseba B neupravičeno prejema denarno socialno pomoč. Takšne primere ste dolžni po uradni dolžnosti preveriti in ustrezno ukrepati (spremeniti odločbo, zahtevati vračilo neupravičeno prejetih sredstev ipd.) Zanima vas, ali je informacija osebi A o tem, kakšne napake so bile na podlagi njene prijave ugotovljene, informacija javnega značaja. Zavedate se, da je zaradi prejema javnih sredstev zasebnost prejemnika zmanjšana, niste pa prepričani, ali so posamezniki – prijavitelji, upravičeni tudi glede podrobnejših informacij glede samega poteka postopka.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma pojasnjuje, da je osebni podatek katera koli informacija v zvezi z določenim ali določljivim posameznikom. Določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika (člen 4(1) Splošne uredbe). Iz navedenega izhaja, da so vsi podatki prejemnika denarne socialne pomoči (npr. ime in priimek, naslov bivanja, davčna številka, EMŠO, podatki o njegovem premoženju, socialne in družinske okoliščine posameznika, dejstvo da je prejemnik denarne socialne pomoči, višina denarne socialne pomoči, okoliščine, da je naveden institut pomoči izkoristil v nasprotju z zakonom idr.) osebni podatki konkretnega posameznika.
 
Razkritje osebnih podatkov pomeni vrsto obdelave osebnih podatkov (obdelava pomeni vsako dejanje, ki se izvaja v zvezi z osebnimi podatki), ta pa je dovoljena in zakonita le takrat, ko je izpolnjen eden od pogojev, navedenih v členu 6 Splošne uredbe (zakonitost obdelave) in so za javni sektor, kamor sodijo tudi centri za socialno delo, praviloma naslednje:
 

zakon (točka (c)),
zaščita življenjskih interesov posameznika (točka d)),
izvajanje javne naloge (točka (e) v zvezi s četrtim odstavkom 9. člena ZVOP-1).

 
Če bi torej tretjim osebam želeli razkriti informacije, povezane z ugotovitvami centra za socialno delo glede (ne)upravičenosti posameznika do prejemkov iz javnih sredstev, morate za to imeti ustrezno pravno podlago, ki je praviloma zakon. Za razkritje informacije o višini prejetih javnih sredstev, je npr. zakonska podlaga podana v 1. alineji tretjega odstavka 6. člena Zakona o dostopu do informacij javnega značaja (ZDIJZ), ki določa, da so ne glede na izjemo varstva osebnih podatkov iz prvega odstavka 6. člena ZDIJZ, dostop do informacije dovoli, če gre za podatke o porabi javnih sredstev. V primeru razkritja višine prejema tako obstaja neposredna zakonska podlaga, ki takšno razkritje dopušča. Preostale osebne podatke prejemnika denarne socialne pomoči (tudi dejstvo, da je institut denarne pomoči izkoristil v nasprotju z zakonom) bi bilo posledično dopustno razkriti le ob predpogoju, da je za takšno razkritje podana podlaga v zakonu (oz. da je izpolnjena katera od drugih podlag za razkritje iz 6 člena Splošne uredbe). IP se konkretneje, ob nepoznavanju vseh okoliščin in dejanskega stanja konkretnega primera, do vašega vprašanja ne more opredeliti.
 
IP na tej točki še pojasnjuje, da je na področju dostopa do informacij javnega značaja pritožbeni organ in se v okviru podaje neobvezujočih mnenj ne more podrobneje opredeliti do vprašanja katere informacije, vezane na prejemke iz javnih sredstev, ste prosilcem dolžni posredovati kot informacijo javnega značaja, saj v tem delu ne sme prejudicirati svojih odločitev, se bo pa IP do navedenega vprašanja opredelil v primeru, če bi zahtevo prosilca zavrnili, prosilec pa bi zoper vašo odločbo vložil pritožbo. IP lahko glede dostopa do informacij javnega značaja zgolj neformalno svetuje v okviru svoje dosedanje prakse, iz katere izhaja, da se kot informacije javnega značaja štejejo podatki o prejemnikih pravic iz javnih sredstev (tj. ime in priimek prejemnika) in višina prejemka, medtem ko do ostalih podatkov o prejemniku, javnost načeloma ni upravičena.
 
Skladno z drugim odstavkom 32. člena ZDIJZ, je za svetovanjem organom v zvezi z uporabo določil ZDIJZ pristojno Ministrstvo za javno upravo, zato vam še predlagamo, da se z morebitnimi dodatnimi vprašanji, oz. za podrobnejša pojasnila glede uporabe določil ZDIJZ, obrnete na pristojno ministrstvo.
 
Lep pozdrav,
 
                                                                                    Mojca Prelesnik
                                                                                    informacijska pooblaščenka
 
 
Pripravila:
mag. Vanja Zrimšek, univ. dipl. prav.,
svetovalka IP
