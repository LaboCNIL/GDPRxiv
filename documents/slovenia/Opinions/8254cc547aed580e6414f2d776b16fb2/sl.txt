

Prejemanje plačljivih SMS sporočil
+
-


Datum: 24.10.2022
Številka: 07121-1/2022/1133

Kategorije: Pogodbena obdelava podatkov, Telekomunikacije in pošta
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da ste prejeli račun za telefon, na kateremu je obračunanih za 30 EUR plačljivih SMS sporočil. Želeli ste naložiti aplikacijo, vendar niste vedeli, da ste se prijavili nanje. Na sporočila ste odgovarjali s ključno besedo stop, vendar ste pošiljanje preklicali, ker se vam je pojavilo sporočilo, da lahko pri tem nastanejo dodatni stroški. Operater vam je sporočil, da se niste odjavili. Na spletu ste preverili podjetje, ki vam je pošiljalo sporočila ter ugotovili, da gre za znano mednarodno prevaro. Sprašujete, komu se lahko pritožite in zahtevate plačani znesek.
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20 v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Posameznik lahko v primeru prijave v SMS klub zahteva odjavo oziroma prekinitev konkretnega pogodbenega razmerja s ponudnikom plačljivih storitev, upoštevajoč pogodbena določila oz. splošne pogoje. Običajno poteka odjava s poslanim sporočilom z besedilom »STOP« ali »ODJAVA« na določeno telefonsko številko. Če informacij o odjavi ne najdete, se lahko obrnete na vašega operaterja, pri katerem lahko uredite blokado vseh plačljivih vsebin na splošno. Nadzor nad delovanjem SMS klubov z vidika varstva potrošnikov izvaja Tržni inšpektorat RS.
 
O b r a z l o ž i t e v:
 
Pri tem IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.  
 
V vašem primeru gre verjetno za prejemanje sporočil t.i. SMS kluba, v katerega se uporabnik običajno včlani tako, da npr. izpolni obrazec na spletu, se prijavi na nagradno igro preko spleta ali mobilnega telefona, izpolni kupon v kakem časopisu, kupi mobilno vsebino in podobno. Uporabnik pri tem npr. v okviru nagradne igre ali anketnih vprašalnikov vpiše svojo telefonsko številko. Pri tem ne opazi drobnega tiska, oz. splošnih pogojev, v katerih je navedeno, da se včlanjuje v SMS klub. V drobnem tisku je običajno navedeno, da se z naročilom oz. s prijavo potrošnik strinja s splošnimi pogoji, ki so navadno objavljeni na drugem mestu, npr. na spletni strani. V naslednjem koraku uporabnik prejme SMS sporočilo, v kateremu ga pošiljatelj pozove, da odgovori z »DA« ter s tem potrdi seznanjenost s splošnimi pogoji in cenikom. Splošni pogoji posameznika običajno zavezujejo, saj se je imel možnost z njimi seznaniti, še preden je naročil storitve (poslal SMS z odgovorom »DA«).
 
Končni uporabniki, ki se v takšen SMS klub včlanijo, tako večkrat mesečno prejmejo plačljiva SMS sporočila, v katerih prejmejo dodatne vsebine za svoj telefon, lahko pa gre tudi le za različne oglase. Storitve v imenu ponudnika (navadno) zaračunava telekomunikacijski operater.
 
Pravna podlaga za obdelavo osebnih podatkov članov SMS kluba izhaja iz člena 6(1)(b) člena Splošne uredbe, saj je obdelava potrebna za izvajanje pogodbe, katere pogodbena stranka je posameznik, na katerega se nanašajo osebni podatki. Posameznik lahko v takem primeru zahteva odjavo oziroma prekinitev konkretnega pogodbenega razmerja s ponudnikom plačljivih storitev, upoštevajoč pogodbena določila oz. splošne pogoje. Običajno poteka odjava s poslanim sporočilom z besedilom »STOP« ali »ODJAVA« na določeno telefonsko številko. Če informacij o odjavi ne najdete, se lahko obrnete na vašega operaterja, saj ima podatke o tem, katero podjetje vam pošilja sporočila in vam lahko pomaga tudi z informacijami o načinu odjave iz SMS kluba. Pri svojem operaterju lahko uredite blokado vseh plačljivih vsebin na splošno – predlagamo vam, da informacije v zvezi s tem poiščete pri svojem operaterju.
 
Dodajamo še, da morajo ponudniki upoštevati določena pravila o sklepanju pogodb na daljavo npr. zagotoviti morajo informacije o ponudniku, o sami storitvi, ceni storitve in načinu odstopa od pogodbe, pred potrditvijo članstva pa mora podjetje potrošniku poslati brezplačno SMS sporočilo, kjer navede, da bo s potrditvijo potrošnik pristal na splošne pogoje. Ponudnik mora oglaševati storitve tako, da potrošnika pri tem ne zavaja (nepoštene poslovne prakse). Nadzor nad delovanjem SMS klubov z vidika varstva potrošnikov glede sklepanja pogodb na daljavo oz. (ne)poštenih poslovnih praks izvaja Tržni inšpektorat RS. 
 
Več informacij o tem lahko najdete v smernicah Informirani potrošnik – komu dajem katere osebne podatke in zakaj, ki so dostopne na:
 https://www.ip-rs.si/fileadmin/user_upload/Pdf/smernice/Informirani_potrosnik.pdf.
 
 
Lepo vas pozdravljamo.
 
Mojca Prelesnik, univ. dipl. prav.,                                                  
informacijska pooblaščenka
 
Pripravila:                                                                                                                                
Barbara Žurej, univ. dipl. prav.,
svetovalka pooblaščenca za preventivo                                     
