

Medijska objava
+
-


Datum: 10.06.2020
Številka: 07121-1/2020/1044

Kategorije: Mediji, Pravne podlage
                        Informacijski pooblaščenec RS (v nadaljevanju IP) je prejel vaše zaprosilo za mnenje v zvezi z zakonitostjo spletne objave vaših osebnih podatkov v medijskem članku. Navedli ste konkretno povezavo do članka lokalnega medija, ki je omenjal vaše ime in priimek, ko ste kot direktorica podružnične enote banke na obisku pri županu najavili zaprtje poslovalnic. Navajate, da z objavo predhodno niste bili seznanjeni, niti niste podali soglasja za uporabo oz. navedbo osebnih podatkov.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP uvodoma pojasnjuje, da v okviru neobvezujočega mnenja ne more ugotavljati zakonitosti ravnanj zavezancev v konkretnem primeru. Slednje lahko stori le v okviru konkretnega inšpekcijskega ali drugega ustreznega postopka.Glede medijskih objav IP na splošno pojasnjuje, da mediji pri svojem delu uresničujejo svobodo izražanja, njihovo delo pa je skladno z Zakon o medijih (Uradni list RS, št. 110/06 – uradno prečiščeno besedilo, s sprem. In dop.) tudi v javnem interesu. Pri ugotavljanju zakonitosti objav osebnih podatkov v medijskih člankih je treba v konkretnem primeru zlasti tehtati med pričakovano zasebnostjo posameznikov na eni strani in uresničevanjem medijske svobode izražanja na drugi strani. V sodni praksi se je razvila teorija relativno in absolutno javnih osebnosti, pri katerih se pravica do zasebnosti v dopustnem obsegu umika svobodi izražanja. Ker gre torej za dve pravici ustavne kategorije, je treba v konkretnem primeru tehtati, ali je prišlo do neupravičenega posega v zasebnost.Dalje IP pojasnjuje, da je pristojen le za tisti del pravice do zasebnosti, ki se nanaša na varstvo osebnih podatkov in ki ga ureja 38. člen Ustave Republike Slovenije (Uradni list RS, št. 33/91-I in naslednji; v nadaljevanju Ustava RS). Objava osebnih podatkov posameznika v medijih pa ne predstavlja nujno kršitve predpisov s področja varstva osebnih podatkov. V primeru javne objave osebnih podatkov, gre lahko za poseg v pravico do zasebnosti iz 35. člena Ustave RS, ki sodi v pristojnost sodišč. V skladu s 134. členom Obligacijskega zakonika (Uradni list RS, št. 97/07 in naslednji) ima vsak pravico zahtevati od sodišča ali drugega pristojnega organa, da odredi prenehanje dejanja, s katerim se krši nedotakljivost človekove osebnosti, osebnega in družinskega življenja ali kakšna druga osebnostna pravica, da prepreči tako dejanje ali da odstrani njegove posledice. Sodišče oziroma drug pristojni organ lahko na podlagi takšne zahteve odredi, da kršitelj preneha z dejanjem, ker bo sicer moral plačati prizadetemu določen denarni znesek, odmerjen skupaj ali od časovne enote. V primeru, da je posamezniku z objavo osebnih podatkov povzročena nepremoženjska škoda, lahko le-ta od povzročitelja skladno z določbo 179. člena OZ zahteva tudi denarno odškodnino.IP je v zvezi z objavami osebnih podatkov v medijih objavil tudi več mnenj, ki so dostopna na spletni strani IP (https://www.ip-rs.si/vop/).Več o varstvu osebnih podatkov v medijih pa si lahko preberete tudi v smernicah IP, ki so dostopne na povezavi: https://www.ip-rs.si/fileadmin/user_upload/Pdf/smernice/OP_in_mediji.pdf.Lep pozdrav,Pripravil:Anže Novak, univ. dipl. pravSvetovalec Pooblaščenca za preventivoMojca Prelesnik, univ. dipl. prav.informacijska pooblaščenka
