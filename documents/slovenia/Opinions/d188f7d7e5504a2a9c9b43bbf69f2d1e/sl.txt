

Posredovanje osebnih podatkov dijakov zdravstvenemu domu po novem
+
-


Datum: 17.09.2021
Številka: 07121-1/2021/1829

Kategorije: Šolstvo, Posredovanje OP med upravljavci
                        Pri Informacijskem pooblaščencu (IP) smo dne 14. 9. 2021 prejeli vaše vprašanje o tem, ali lahko šola po novem, zaradi izvedbe sistematskih zdravstvenih pregledov, posreduje zdravstvenemu domu za datum rojstva, telefonske številke staršev, dijakov in študentov ter njihove e-naslove. Do sedaj ste ZD posredovali le ime, priimek, naslov in razred dijaka oziroma študenta.  
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Po mnenju IP, zaradi prenovljenega Pravilnika za izvajanje preventivnega zdravstvenega varstva na primarni ravni, v njem ni več pravne podlage za to, da bi šola posredovala osebne podatke dijakov izvajalcu preventivnega zdravstvenega varstva, razen če je za to podana veljavna privolitev. Izvajalcu se lahko posredujejo agregirani statistični podatki, če so potrebni za pripravo na izvedbo preventivnih zdravstvenih pregledov. 
 
 
 
O b r a z l o ž i t e v:
 
Pravilnik za izvajanje preventivnega zdravstvenega varstva na primarni ravni (Uradni list RS, št. 19/98, 47/98, 26/00, 67/01, 33/02, 37/03, 117/04, 31/05, 83/07, 22/09, 17/15, 47/18, 57/18, 57/18 in 57/21) nima več določbe o posredovanju osebnega imena, naslova in razreda izvajalcu preventivnih zdravstvenih pregledov.
 
V poglavju 2 »preventivni pregledi dijakov do dopolnjenega 19. leta starosti v prvem in tretjem letniku srednje šole« je določeno le, da dijake pisno vabi izvajalec »Programa ZDAJ« sam ali preko šole. Izvajalec Programa ZDAJ šoli v tiskani obliki posreduje vabilo za dijake, informacije o pregledu in cepljenju, obrazce za privolitev za cepljenje ter vprašalnike, na katere odgovorijo starši ali skrbniki in vprašalnike, na katere odgovori dijak in jih skupaj z zdravstveno kartico in cepilno knjižico prinese na pregled. Izvajalec programa ZDAJ se s šolo dogovori o izvedbi preventivnega pregleda dijakov. Glede na omenjene določbe je možno, da se vabljenje izvede prek šole; v tem primeru izvajalec pred samo izvedbo ne potrebuje nujno podatkov o dijakih. 
 
IP se v tem mnenju navezuje zgolj na določbe Pravilnika in ne na morebitno drugo zakonodajo.
 
IP ni pristojen za razlago načina izvajanja preventivnih zdravstveni pregledov po novi ureditvi. Zato vam predlagamo, da se za pojasnilo glede teh vprašanj obrnete na pripravljavca pravilnika (MZ). Prav tako se lahko na njih obrnete z vprašanjem, ali so morebiti podane kakšne druge pravne podlage (tj. izven Pravilnika), če bi se v praksi izkazalo, da izvajalci še vedno neizogibno potrebujejo osebne podatke dijakov.
 
To mnenje je skladno s prejšnjimi mnenji IP, ki so se, pri utemeljevanju takratne dopustnosti posredovanja osnovnih podatkov o dijakih, navezovala na prejšnje določbe Pravilnika. V zvezi s prenovljenim Pravilnikom je izdano podobno mnenje IP št. 07120-1/2021/484.
 
Lepo vas pozdravljamo,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
