

Posredovanje najemne pogodbe banki
+
-


Datum: 10.06.2022
Številka: 07121-1/2022/638

Kategorije: Bančništvo, Informiranje posameznika
                        Informacijski pooblaščenec (v nadaljevanju: IP) je po e-pošti prejel vaše vprašanje. Navajate, da vas je banka prosila, da ji posredujete najemno pogodbo za nepremičnino, ki jo oddajate. Sprašujete, ali ste zahtevane podatke dolžni posredovati in ali vemo, s kakšnim namenom jih banka zbira.
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Upravljavec mora pred pridobitvijo osebnih podatkov posamezniku zagotoviti informacije o obdelavi osebnih podatkov, med drugim glede namenov obdelave in pravne podlage za obdelavo osebnih podatkov. Predlagamo vam, da se v zvezi z nameni obdelave pred posredovanjem obrnete na upravljavca (banko). V kolikor ste podatke že posredovali, lahko informacijo o namenu obdelave prejmete v okviru pravice dostopa oz. do seznanitve z lastnimi osebnimi podatki.
 
O b r a z l o ž i t e v:
 
Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Na podlagi prejetih informacij vam lahko zgolj na splošno pojasnimo, da mora biti za vsako obdelavo osebnih podatkov podana ustrezna pravna podlaga skladno s prvim odstavkom 6. člena Splošne uredbe:
 
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Izbira primerne pravne podlage je odgovornost upravljavca. IP vam na podlagi navedenega ne more pojasniti, s kakšnim namenom banka zbira vaše osebne podatke. Opozarjamo, da mora upravljavec ob pridobitvi osebnih podatkov posamezniku zagotoviti določene informacije, kot to določa 13. člen Splošne uredbe:
 

informacije o upravljavcu (s kontaktnimi podatki upravljavca in njegovega predstavnika, če obstaja) ter kontakt pooblaščene osebe za varstvo podatkov (če je imenovana);
informacije o namenih, za katere se osebni podatki obdelujejo in pravno podlago za njihovo obdelavo;
kadar poteka obdelava osebnih podatkov na podlagi zakonitih interesov, je treba navesti zakonite interese, za uveljavljanje katerih si prizadeva upravljavec ali tretja oseba;
kadar obdelava temelji na privolitvi, obstoj pravice, da se lahko privolitev kadar koli prekliče;
informacije o uporabnikih ali kategorijah uporabnikov osebnih podatkov (če obstajajo);
informacije o morebitnem prenosu osebnih podatkov v tretjo državo ali mednarodno organizacijo;
informacijo o obdobju hrambe osebnih podatkov (če to ni mogoče je treba navesti merila, ki se uporabijo za določitev obdobja hrambe);
informacije glede obstoja pravic posameznika skladno s Splošno uredbo: pravica do dostopa, popravka, izbrisa, omejitve obdelave, ugovora obdelavi in do prenosljivosti podatkov;
informacijo glede pravice do vložitve pritožbe pri Informacijskemu pooblaščencu;
informacijo o tem, ali je zagotovitev osebnih podatkov zakonska ali pogodbena obveznost ali pa obveznost, ki je potrebna za sklenitev pogodbe ter ali mora posameznik zagotoviti osebne podatke ter kakšne so morebitne posledice, če tega ne stori in
informacijo glede avtomatiziranega sprejemanja odločitev.

 
Zbiranje osebnih podatkov brez obveščanja posameznikov o obdelavi osebnih podatkov tako predstavlja kršitev Splošne uredbe. Več informacij glede obveščanja posameznikov je dostopnih na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/obve%C5%A1%C4%8Danje-posameznikov-o-obdelavi-osebnih-podatkov. V kolikor na podlagi naših pojasnil menite, da je prišlo do kršitve varstva osebnih podatkov, lahko podate prijavo v zvezi z domnevnimi kršitvami pri IP. Uporabite lahko obrazec »Prijava kršitve varstva osebnih podatkov (Obrazec ZIN PRIJAVA)«, ki je objavljen na povezavi: https://www.ip-rs.si/obrazci/varstvo-osebnih-podatkov/.
 
V kolikor ste osebne podatke že posredovali, lahko uveljavljate pravico do seznanitve z lastnimi osebnimi podatki (15. člen Splošne uredbe). Prvi odstavek 15. člena Splošne uredbe tako določa, da ima posameznik, na katerega se nanašajo osebni podatki, pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov, ter nekatere informacije o obdelavi osebnih podatkov, med drugim tudi informacijo glede namena obdelave.
 
Upravljavec se mora na podano zahtevo odzvati brez nepotrebnega odlašanja in mora praviloma posredovati informacije oziroma zavrnilni odgovor v enem mesecu po prejemu zahteve. Pri uveljavljanju pravice do seznanitve si lahko pomagate z obrazcem, ki je dosegljiv na https://www.ip-rs.si/obrazci/varstvo-osebnih-podatkov/. Če vam upravljavec v zakonskem roku ne odgovori, lahko pri IP vložite pritožbo zaradi molka. Pritožba pri IP je mogoča tudi zoper zavrnilni odgovor upravljavca, vložiti pa jo je treba v roku 15 dneh od prejema zavrnilnega odgovora upravljavca.
 
Več informacij o pravici do seznanitve z lastnimi osebnimi podatki in glede njenega uveljavljanja je dostopnih tudi na naši spletni strani: https://tiodlocas.si/zelim-vedeti-kaj-pocnejo-z-mojimi-podatki/.
 
 
V upanju, da ste prejeli odgovor na svoje vprašanje, vas lepo pozdravljamo.
 
                                                                                             
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
