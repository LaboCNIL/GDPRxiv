

Pridobitev zdravstvene dokumentacije pri triaži od drugega izvajalca zdravstvene dejavnosti
+
-


Datum: 21.05.2020
Številka: 07121-1/2020/912

Kategorije: Pravne podlage, Zdravstveni osebni podatki
                        Pri Informacijskem pooblaščencu (IP) smo dne 21. 5. 2020 prejeli vaše vprašanje, ali je dopustno, da iz službe za naročanje Klinike Golnik pridobivajo dokumentacijo in nosilce slikovnih preiskav pacientov (brez njihovega dovoljenja) iz drugih ustanov, od napotnih zdravnikov in od DSO-jev za potrebe triažnega zdravnika.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Bolnišnica lahko za namen triaže, brez privolitve pacienta, pridobi relevantno pacientovo zdravstveno dokumentacijo od drugega izvajalca zdravstvene dejavnosti, če je ta dokumentacija s strokovnega vidika potrebna za izvedbo triaže. O b r a z l o ž i t e v:Zakon o pacientovih pravicah (ZPacP) v četrti alineji šestega odstavka 44. člena določa, da lahko izvajalec zdravstvene dejavnosti (npr. tisti, ki pacienta napoti ali tudi drug izvajalec) zdravstveno dokumentacijo – brez privolitve pacienta – posreduje drugemu izvajalcu zdravstevne dejavnosti (npr. bolnišnici, h kateri je pacient napoten), če je to potrebno za zdravljenje pacienta (v smislu izvajanja zdravstvene oskrbe).Omenjena določba ZPacP predstavlja pravno podlago za obdelavo zdravstvenih podatkov, ki jo na splošni ravni zahteva člen 9 Splošne uredbe o varstvu podatkov v (h) točki drugega odstavka. Ta določa, da je obdelava teh osebnih podatkov dopustna, če je med drugim »obdelava potrebna za namene preventivne medicine ali medicine dela, oceno delovne sposobnosti zaposlenega, zdravstveno diagnozo, zagotovitev zdravstvene ali socialne oskrbe ali zdravljenja ali upravljanje sistemov in storitev zdravstvenega ali socialnega varstva na podlagi prava Unije ali prava države članice…« (op.: »pravo države članice« je v konkretnem primeru ZPacP v četrti alineji šestega odstavka 44. člena)«.Pravilo iz četrte alineje šestega odstavka 44. člena ZPacP je široko, (1) ker zajema vse izvajalce zdravstvene dejavnosti in ne nujno le izvajalce, ki so si v razmerju napotitve, (2) ker se nanaša na katerokoli zdravstveno dokumentacijo in (3) ker se nanaša na kakršno koli zdravljenje ter na vse storitve, ki so del zdravljenja oziroma zdravstvene oskrbe. Sem spada tudi triaža, ki jo med drugim ureja tudi šesti odstavek 14.b člena ZPacP. Za specifično razmerje med osebnim zdravnikom in zdravnikom, h katermu je pacient napoten je v tudi v drugem odstavku 178. člena Pravil obveznega zdravstvenega zavarovanja določeno, da osebni zdravnik ob napotitvi seznani napotnega zdravnika z napotno diagnozo, strokovno obrazložitvijo in vso zdravstveno dokumentacijo, ki se nanaša na zdravstveno stanje zavarovane osebe, ki je razlog za napotitev in je potrebna za izvedbo zdravstvene storitve.Izvajalec, ki opravlja triažo mora pri vsakem pridobivanju zdravstvene dokumentacije neposredno od drugih izvajalcev (torej pri sklicevanju na 44. člen ZPacP) obvezno spoštovati: načelo najmanjšega obsega podatkov (c točka prvega odstavka člena 5 Splošne uredbe o varstvu podatkov) – osebni podatki morajo biti ustrezni, relevantni in omejeni na to, kar je potrebno za namene, za katere se obdelujejo; načelo omejitve namena (b točka prvega odstavka člena 5 Splošne uredbe o varstvu podatkov) – osebni podatki morajo biti zbrani za določene, izrecne in zakonite namene ter se ne smejo nadalje obdelovati na način, ki ni združljiv s temi nameni, in da mora biti potreba po zdravstveni dokumentaciji (torej zveza med vsebino zdravstvene dokumentacije na eni strani in uspešno, učinkovito, kakovostno, varno ter primerno zdravstveno storitvijo na drugi strani) utemeljena z vidika zdravstvene stroke. Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
