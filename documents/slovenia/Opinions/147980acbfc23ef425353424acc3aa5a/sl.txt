

Posredovanja zdravstvenih podatkov podjetju, dodatno vprašanje
+
-


Datum: 04.08.2021
Številka: 07121-1/2021/1380

Kategorije: Zdravstveni osebni podatki, Pravne podlage
                        Informacijski pooblaščenec (v nadaljevanju IP) je prejel vaše dodatno vprašanje v zvezi z mnenjem št. 07121-1/2021/1332. Sprašujete, ali niso delodajalci dolžni poskrbeti za varnost svojih zaposlenih ter zakaj morate vi skrbeti za njihovo delo in zdravje. Izpostavljate, da vam ni jasno, zakaj morate v času brez epidemije razlagati nekomu, ali ste zdravi ali ne. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da neobvezna mnenja, ki jih izdaja, niso namenjena presoji zakonitosti posameznih obdelav in ravnanj konkretnih upravljavcev, temveč podaji načelnih in splošnih stališč glede interpretacije določb predpisov, ki se nanašajo na varstvo osebnih podatkov. IP tudi ni pristojen podajati mnenj z drugih vidikov posegov v zasebnost, delovnopravnih vprašanj, varstva potrošnikov ipd.
 
Z vidika varstva osebnih podatkov IP pojasnjuje, da je za zakonitost obdelave osebnih podatkov, torej tudi za zbiranje podatkov o zdravstvenem stanju posameznika, bistveno, da ima upravljavec ustrezno pravno podlago. Ali je v konkretnem primeru, ki ga opisujete, podana takšna pravna podlaga, IP v okviru mnenja ne more presojati. Prav tako IP ni pristojen ocenjevati, kateri ukrepi so primerni, nujni in sorazmerni za zajezitev širjenja virusa. To je namreč primarna naloga zdravstvene stroke in tudi pooblaščene osebe za medicino dela. Upravičenost ukrepov je namreč odvisna od številnih okoliščin, na primer za kakšno vrsto in naravo dela gre ter ali obstajajo morebitni drugi manj invazivni ukrepi, ki so morda bolj učinkoviti z vidika dejanskega preprečevanja širjenja okužb in zagotavljanja nemotenega delovnega procesa. Ali je to, da se delavci oblečejo v skafandre, ko gredo k stranki, kar izpostavljate v dopisu, takšen milejši ukrep, vam IP ne more odgovoriti. Zato IP ponavlja, da bi lahko podjetje določene osebne podatke v zvezi z zdravjem od strank oziroma naročnikov storitev, ki jih zaradi izvajanja določenih opravil oziroma pomoči na domu obišče tehnik, praviloma zahtevalo le v posebej utemeljenih okoliščinah ter na podlagi področne nacionalne zakonodaje, pri čemer bi moralo skrbno upoštevati tudi vsa načela v zvezi z obdelavo osebnih podatkov. Zgolj splošno preverjanje tehnika, ali je njegov obisk varen, pa po mnenju IP še ne predstavlja zbiranja podatkov o zdravstvenem stanju stanovalcev. Konkretnejših odgovorov na vaša vprašanja vam IP v skladu s pristojnostmi ne more podati.
 
Več o varstvu osebnih podatkov v času epidemije COVID-19 si lahko preberete na spletni strani IP:
https://www.ip-rs.si/varstvo-osebnih-podatkov/varstvo-osebnih-podatkov-v-%C4%8Dasu-epidemije-koronavirusa-covid-19. Ta povezava je dostopna tudi na naslovni spletni strani IP: https://www.ip-rs.si/, pod imenom »Aktualna mnenja in stališča v zvezi s koronavirusom (COVID-19)«.
 
V upanju, da vam bo naš odgovor v pomoč, vas lepo pozdravljamo,
 
 
                                                                                                     Mojca Prelesnik, univ. dipl. prav.,
                                                                                                             informacijska pooblaščenka
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
