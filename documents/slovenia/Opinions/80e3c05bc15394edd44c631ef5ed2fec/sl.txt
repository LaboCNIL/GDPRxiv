

Posredovanje podatkov o številu cepljenih in prebolevnikih na šoli
+
-


Datum: 27.10.2021
Številka: 07120-1/2021/445

Kategorije: Zdravstveni osebni podatki, Šolstvo, Posredovanje OP med upravljavci
                        Zahvaljujemo se vam za vaše vprašanje in opravičujemo za pozen odgovor glede dopustnosti zahteve ministrstva, ki od šole zahteva posredovanje podatkov o številu cepljenih in prebolevnikih na šoli.
 
Informacijski pooblaščenec (v nadaljevanju IP) na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov oz. Uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) z vidika varstva osebnih podatkov na splošno pojasnjuje, da mora šola vedno in ob vsakem zbiranju osebnih podatkov od posameznikov (ne glede na to ali gre za učence ali zaposlene na šoli) te posameznike v skladu s 13. členom Splošne uredbe o varstvu podatkov med drugim seznaniti, kaj je namen zbiranja podatkov in na kakšni pravni podlagi se podatki zbirajo ter ali je zbiranje prostovoljno ali obvezno (v slednjem primeru mora šola posameznike seznaniti tudi s posledicami 'neposredovanja' podatkov).
 
Informacijski pooblaščenec je zaradi številnih prejetih vprašanj pripravil za šole smernice glede preverjanja PCT pogojev s strani šol. Smernice so dostopne na spletni strani: https://www.ip-rs.si/publikacije/priro%C4%8Dniki-in-smernice/smernice-po-splo%C5%A1ni-uredbi-o-varstvu-podatkov-gdpr/smernice-o-preverjanju-pct-pogoja-za-%C5%A1ole
 
Načeloma ne bi bilo sporno, če bi šola posredovala ministrstvu, ali komurkoli drugemu statistične podatke o skupnem številu vseh zaposlenih, ki se jim ni treba testirati (ker so bodisi cepljeni bodisi prebolevniki), če na podlagi teh podatkov posamezniki niso določeni ali določljivi. Šola kot delodajalec namreč lahko obdeluje osebne podatke (npr. preverja PCT pogoje) svojih zaposlenih, če je to potrebno za namene uresničevanja pravic in obveznosti iz delovnega razmerja ali v zvezi z delovnim razmerjem zaposlenega (48. člen Zakona o delovnih razmerjih – ZDR-1). Šola mora pri preverjanju PCT pogojev čim manj poseči v zasebnost posameznika in zato lahko preveri le tiste podatke, ki so relevantni za uresničitev namena nujne obveznosti preverjanja PCT pogojev. To pomeni, da lahko šola v dokazila zaposlenih glede izpolnjevanja pogojev PCT le VPOGLEDA, ne sme pa jih hraniti.
 
Prav tako lahko šola hrani seznam o tem, kateri izmed zaposlenih izpolnjuje PCT pogoj, če drugače ne more organizirati izvajanja veljavnih predpisov. Vendar mora pri tem spoštovani temeljna načela varstva osebnih podatkov. Šola lahko zbira oziroma obdeluje le tiste osebne podatke, ki so nujno potrebni za namen organiziranja preverjanja pogojev PCT zaposlenih (npr. predpisan evidenčni list za samotestiranje, izjavo o izpolnjevanju pogoja PCT, ime in priimek ter do kdaj oseba izpolnjuje pogoj PCT (brez beleženja drugih podatkov, ki niso ključni, npr. vrsta cepiva in izvajalec cepljenja)). Gre za spoštovanje načela najmanjšega obsega podatkov. Tudi pri samem preverjanju dokazil je priporočljivo, da se delodajalec seznani le z najnujnejšimi podatki iz dokazil (npr. na koga se dokazilo nanaša, časovna veljavnost potrdila za prebolevnike, in za cepljene podatek o polni cepljenosti - odmerek 1/1 ali odmerek 2/2).
 
IP kot nadzorni organ za varstvo podatkov ne more presojati potrebnosti ali obveznosti izpolnjevanja obrazcev, kot je ta, ki ste ga priložili v smislu izvajanja ukrepov za preprečevanje širjenja epidemije ali drugih ukrepov povezanih s šolskim delom. Vsekakor pa mora šola poskrbeti, da obstaja ustrezna pravna podlaga za kakršnokoli zbiranje podatkov in da je zbiranje zakonito. Vsekakor IP vedno svetuje, da v primeru, če ocenjujete, da bi za izpolnjevanje določenega obrazca morali zbirati osebne podatke, za obdelavo katerih nimate pravne podlage, preverite pri pristojnem ministrstvu, od katerega ste prejeli navodilo oz. obrazec, ali je izpolnjevanje tovrstnih obrazcev res obvezno ali pa gre morda zgolj za neobvezno orodje. Šele na podlagi teh pojasnil, boste lahko ocenili, za kakšno vrsto zbiranja osebnih podatkov gre.
 
Lepo vas pozdravljamo,
 
Mojca Prelesnik, univ. dipl. prav.,
informacijska pooblaščenka
 
Pripravila:
Alenka Jerše, univ. dipl. prav.
namestnica informacijske pooblaščenke
