

Elektronski naslovi članov volilnih odborov
+
-


Datum: 08.12.2022
Številka: 07121-1/2022/1350

Kategorije: Elektronska pošta, Telekomunikacije in pošta, Zavarovanje osebnih podatkov
                        Pri Informacijskem pooblaščencu (IP) smo dne 29. 11. 2022 prejeli vaše zaprosilo za mnenje glede varovanja elektronskih naslovov članov volilnih odborov. Člani volilnih odborov namreč izpolnijo soglasje za člana volilnega odbora, v katerem je med drugim potrebno navesti tudi elektronski naslov. Volilna komisija pa je vsem članom odbora za vsa volišča po elektronski pošti poslala sporočilo v zvezi s prevzemom volilnega materiala za drugi krog, pri čemer je v tem sporočilu razkrila vse elektronske naslove vseh članov. Zanima vas, ali je tako ravnanje volilne komisije sprejemljivo, saj bi lahko prišlo tudi do zlorabe razkritih e-naslovov  članov. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 76. člena Zakona o varstvu osebnih podatkov na področju obravnavanja kaznivih dejanj (Uradni list RS, št. 177/20, v nadaljevanju ZVOPOKD), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Pri pošiljanju e-sporočila več prejemnikom hkrati, bi bilo potrebno, da upravljavec e-naslove prejemnikov e-sporočila vpiše v rubriko »Skp« (skrita kopija). Tako bi za posredovanje oz. razkrivanje e-naslovov članov volilnega odbora drugim članom volilnega odbora DVK morala načeloma pridobiti njihovo osebno privolitev, razen, če so bili e-naslovi članov zbrani za namen medsebojnega komuniciranja. 
 
O b r a z l o ž i t e v:
 
Posredovanje oz. razkrivanje e-naslovov posameznikov predstavlja obdelavo osebnih podatkov, za katero mora upravljavec imeti ustrezno pravno podlago. E-naslovi, ki pripadajo posameznikom so namreč osebni podatki in so varovani z določbami Uredbe. Vsi upravljavci so v zvezi z varstvom osebnih podatkov in njihovo obdelavo tako po Splošni uredbi o varstvu podatkov (člen 32) kot po ZVOP-1 zavezani sprejeti ustrezne tehnične in organizacijske ukrepe (tako člena 24 in 25). Ustrezno zavarovanje osebnih podatkov pri pošiljanju e-sporočila več prejemnikom hkrati se zagotovi na način, da se naslove prejemnikov e-sporočila vpiše v rubriko »Skp« (skrita kopija) oziroma »Bcc« in ne v rubriko »Za« ali »Kp«. V nasprotnem primeru bi moral upravljavec (v vašem primeru DVK) pred posredovanjem e-naslovov članov volilne komisije drugim članom pridobiti njihovo osebno privolitev.
Splošno pravno podlago za obdelavo osebnih podatkov ureja člen 6 Splošne uredbe o varstvu podatkov, in so za javni sektor naslednje:

privolitev, kadar ne gre za izvajanje javnih nalog (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1).

Kljub navedenemu, v vašem primeru obstaja možnost, da je DVK posredovala e-naslove članov volilnega odbora znotraj skupine za namen medsebojnega komuniciranja članov, torej e-naslovi niso bili uporabljeni za druge namene, kot so bili zbrani.  
 
IP še pojasnjuje, da za vsakega upravljavca velja obveznost zakonite in poštene obdelave osebnih podatkov, konkretnih obdelav osebnih podatkov pa IP izven postopka inšpekcijskega nadzora ne more presojati.
 
Lepo vas pozdravljamo,
 
Pripravila:
mag. Saša Zlatkovski
državna nadzornica
za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
 
