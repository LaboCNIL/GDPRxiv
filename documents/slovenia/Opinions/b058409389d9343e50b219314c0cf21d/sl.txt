

Posredovanje OP pacienta v Švico
+
-


Datum: 28.07.2019
Številka: 0712-1/2019/1753

Kategorije: Prenos osebnih podatkov v tretje države ali mednarodne organizacije, Zdravstveni osebni podatki
                        Informacijski pooblaščenec (v nadaljevanju IP) je prejel vaše zgoraj navedeno zaprosilo, v katerem sprašujete:1. ali lahko na osnovi e-sporočila sploh opravite vpogled, ali dotični pacient leži pri vas oziroma na katerem oddelku,2. pod katerimi pogoji lahko posredujete zdravstveno dokumentacijo zavarovalnici. Z njene strani imate namreč samo e-sporočilo, ki ste ga priložili zaprosilu. Iz e-sporočila izhaja, da želi zavarovalnica iz Švice od … pridobiti zdravstveno dokumentacijo oziroma podatke o zdravstvenem stanju posameznika, ki je bil obravnavan na …, zaradi zagotovitve ustreznega prevoza v domovino. Na podlagi informacij, ki ste nam jih posredovali, vam v nadaljevanju skladno s 57. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/2007-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/2005) posredujemo naše neobvezno mnenje v zvezi z vašimi vprašanji._____Glede na določbe člena 9 Splošne uredbe, ki določa pravne podlage za obdelavo posebnih vrst osebnih podatkov, med katere se štejejo tudi podatki o zdravstvenem stanju, lahko … osebne podatke pacienta v konkretnem primeru posreduje na podlagi njegove osebne privolitve - točka (a) člena 9(2), ki mora izpolnjevati vse zahteve iz Splošne uredbe (privolitev mora biti dokazljiva, prostovoljna, specifična, informirana, nedvoumna). Posredovanje na podlagi osebne privolitve je tudi v skladu z Zakonom o pacientovih pravicah (Uradni list RS, št. 15/2008, s spr.), ki v četrtem odstavku 44. člena določa, da je uporaba in druga obdelava pacientovih zdravstvenih in drugih osebnih podatkov izven postopkov zdravstvene obravnave dovoljena le z njegovo privolitvijo ali privolitvijo oseb, ki imajo pravico do privolitve v medicinski poseg ali zdravstveno obravnavo, če pacient ni sposoben odločanja o sebi. V konkretnem primeru namreč ne gre za posredovanje osebnih podatkov drugemu izvajalcu zdravstvene dejavnosti zaradi potreb zdravljenja.Za pridobitev osebne privolitve morate seveda kontaktirati pacienta, zato vpogled v informacijski sistem za pridobitev podatka, na katerem oddelku je hospitaliziran, ni nezakonit. IP opozarja (glede na to, da je zavarovalnica navedla, da ji podatke posredujete po e-pošti ali faksu), da morajo biti posebne vrste osebnih podatkov oziroma občutljivi osebni podatki skladno z drugim odstavkom 14. člena ZVOP-1 pri prenosu preko telekomunikacijskih omrežij ustrezno zavarovani (šifrirani, elektronsko podpisani), da je zagotovljena njihova nečitljivost oziroma neprepoznavnost med prenosom.Čeprav gre v konkretnem primeru za posredovanje osebnih podatkov v Švico, ki ni članica EU, je posredovanje oziroma prenos osebnih podatkov dopusten brez dodatnih omejitev (seveda ob obstoju ustrezne pravne podlage), saj se Švica šteje med tiste tretje države, za katere sta Evropska komisija in IP ugotovila, da zagotavljajo ustrezno raven varstva osebnih podatkov (odločba IP št. 071-26/2005-6 z dne 2. 11. 2005).
