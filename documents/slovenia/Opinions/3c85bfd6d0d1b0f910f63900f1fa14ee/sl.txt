

Brez privolitve objavljeni podatki na strani locatefamily.com
+
-


Datum: 08.07.2022
Številka: 07121-1/2022/766

Kategorije: Pravica do pozabe, Svetovni splet
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da nekdo na spletni strani locatefamily.com brez vaše privolitve objavlja vaše ime, priimek, naslov, telefonsko številko. Zanima vas, kako bi lahko ukrepali v danem primeru. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
 
Podjetje, ki upravlja spletno stran locatefamily.com, je ustanovljeno v tretji državi, torej izven EU. V kolikor gre v danem primeru za nudenje blaga ali storitev posameznikom v EU, upravljavca kljub ustanovitvi v tretji državi Splošna uredba zavezuje (člen 3(2) Splošne uredbe). Težava pa se lahko v praksi pojavi v povezavi s pristojnostmi IP v primeru morebitnih pritožbenih ali inšpekcijskih postopkov oziroma glede izvršljivosti morebitnih odločitev IP.
 
Vsak posameznik ima po Splošni uredbi pravico do izbrisa lastnih osebnih podatkov. Na tej podlagi ima posameznik, na katerega se nanašajo osebni podatki, pravico doseči, da upravljavec (npr. upravljavec spletne strani locatefamily.com) brez nepotrebnega odlašanja izbriše osebne podatke v zvezi z njim, upravljavec pa ima obveznost osebne podatke brez nepotrebnega odlašanja (oz. v roku enega meseca) izbrisati. Ta pravica je omejena na taksativno naštete primere, ki so določeni v členu 17(3). Svetujemo vam, da na upravljavca naslovite zahtevo za izbris vaših podatkov. 
 
O b r a z l o ž i t e v:
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V okviru nezavezujočega mnenja vam lahko podamo zgolj splošna pojasnila in priporočila.
Podjetje, ki upravlja spletno stran locatefamily.com, je ustanovljeno v tretji državi, torej izven EU. Ne glede na to pa se v skladu s členom 3(2) Splošne uredbe le-ta uporablja za obdelavo osebnih podatkov posameznikov, na katere se nanašajo osebni podatki in ki so v EU, s strani upravljavca ali obdelovalca, ki nima sedeža v EU, kadar so dejavnosti obdelave povezane:
(a) z nudenjem blaga ali storitev takim posameznikom v EU, ne glede na to, ali je potrebno plačilo posameznika, na katerega se nanašajo osebni podatki, ali
(b) s spremljanjem njihovega vedenja, kolikor to poteka v EU.
To pomeni, da pod določenimi pogoji Splošna uredba velja tudi za upravljavce, ki so ustanovljeni v tretjih državah izven EU.
Za vsako obdelavo osebnih podatkov mora upravljavec osebnih podatkov po Splošni uredbi zagotoviti ustrezno pravno podlago. Pravne podlage so določene v členu 6(1) Splošne uredbe in so sledeče:

privolitev (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov posameznika (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1),
zakoniti interesi upravljavca, ki ne prevladajo nad interesi in pravicami posameznika (točka (f)).

V kolikor upravljavec ustrezne pravne podlage za obdelavo ne zagotovi, je takšna obdelava neskladna s Splošno uredbo. IP pa ni znano, na kateri pravni podlagi bi upravljavec v konkretnem primeru lahko obdeloval vaše podatke, saj se, kot je že uvodoma pojasnjeno, IP v okviru nezavezujočega mnenja ne more konkretno opredeliti glede zakonitosti obdelave podatkov.
Vsak posameznik ima v skladu s členom 17 Splošne uredbe pravico do izbrisa lastnih osebnih podatkov. Na tej podlagi ima posameznik, na katerega se nanašajo osebni podatki, pravico doseči, da upravljavec (npr. upravljavec spletne strani locatefamily.com) brez nepotrebnega odlašanja izbriše osebne podatke v zvezi z njim, upravljavec pa ima obveznost osebne podatke brez nepotrebnega odlašanja (oz. v roku enega meseca) izbrisati. Ta pravica je omejena na taksativno naštete primere, ki so določeni v členu 17(3) Splošne uredbe. Več o pravici do izbrisa in o tem, kako jo lahko uveljavljate, si lahko preberete na strani: https://tiodlocas.si/zelim-izbrisati-svoje-podatke/ in https://tiodlocas.si/kako-uveljavim-svoje-pravice/. Svetujemo vam, da poiščete kontaktni podatek podjetja, na katerega lahko posredujete svojo zahtevo za izbris podatkov oziroma preverite, ali ima spletna stran predpripravljen obrazec za uveljavljanje pravice do izbrisa.
Četudi za upravljavca v zvezi s konkretno obdelavo velja Splošna uredba, se v praksi v primeru upravljavca brez ustanovitve v EU pojavi vprašanje glede pristojnosti IP v primeru morebitnih pritožbenih ali inšpekcijskih postopkov oziroma izvršljivosti odločitev IP.
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ. dipl. prav.
informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
