

Uporaba naslovov članov zveze borcev
+
-


Datum: 06.03.2019
Številka: 0712-1/2019/524

Kategorije: Društva
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje, v katerem pojasnjujete, da je Zveza združenje borcev za vrednote NOB Slovenije (Zveza), sklenila, da bo od marca tega leta vsak član prejemal revijo ZZB Svobodna beseda. Pri tem ste člane obremenili s povečanjem članarine. Krajevne organizacije ZB po Sloveniji  morate pripraviti spiske članstva z naslovi. Zanima vas ali je posredovanje naslovov v skladu z zakonom, ki ureja varstvo osebnih podatkov? Dalje vas zanima ali mora posameznik podati svoje pisno dovoljenje za uporabo teh podatkov (naslovov)?Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.Pri društvih se osebni podatki članov lahko obdelujejo brez njihove privolitve, ko društva obdelujejo podatke v zvezi s svojo dejavnostjo, kar lahko člani upravičeno pričakujejo (npr. vabljenje na seje društva, obračun članarine, itd.).Seznam članov lahko posredujete Zvezi tudi brez privolitve, pod pogojem da za to obstaja druga pravna podlaga, kot npr. točka b ali f člena 6(1). Za tak primer bi morda lahko šlo, če je tak namen predviden z akti društva ali akti Zveze, ki veljajo neposredno za člane posameznega društva. Posredovanje podatkov Zvezi za opredeljen namen je morda lahko dopustno brez privolitve tudi, če je z akti ustrezno predvideno pošiljanje revije članom, pri čemer je nujno, da se za to dejavnost posredujejo naslovi članov Zvezi (ki bi na primer pošiljala revijo). Podlaga za obdelavo osebnih podatkov v navedenih primerih je lahko člen 6 (1) (b) ali (f) Splošne uredbe.Kadar pa gre za dejavnost obdelave podatkov, ki je člani ne bi mogli upravičeno pričakovati (ker npr. to ni predvideno z akti), potem je na mestu, da od članov zberete njihove privolitve.V vsakem primeru je treba zagotoviti pošteno in transparentno obdelavo osebnih podatkov. To pomeni, da morate člane pred obdelavo obvestiti, za kakšen namen boste njihove osebne podatke obdelovali. Ob tem jih morate obvestiti tudi o njihovih pravicah v zvezi z obdelavo osebnih podatkov in drugimi informacijami, ki izhajajo iz 13. oziroma 14. člena Splošne uredbe. IP je pripravil vzorec obvestila posameznikom po 13. in 14. členu Splošne uredbe, ki je dostopno na naslednjih povezavah: Vzorec obvestila posameznikom glede obdelave osebnih podatkov (člen 13 Splošne uredbe)  Vzorec obvestila posameznikom glede obdelave osebnih podatkov (člen 14 Splošne uredbe) Upamo, da smo vam s svojimi pojasnili uspeli pomagati.Lep pozdrav.
