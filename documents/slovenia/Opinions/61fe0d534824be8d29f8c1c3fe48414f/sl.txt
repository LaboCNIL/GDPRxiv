

Informacije po členu 13 Splošne uredbe
+
-


Datum: 27.08.2021
Številka: 07121-1/2021/1597

Kategorije: Informiranje posameznika
                        Informacijski pooblaščenec (v nadaljevanju: IP) je prejel vaše zaprosilo za mnenje. Navajate svoje ugotovitve, da več državnih organov po vaše ne izvaja obveznosti v zvezi z informiranjem posameznikov o obdelavi njihovih osebnih podatkov po členu 13 Splošne uredbe. Prosite za pojasnilo ali se morda določba iz 13 (4) Splošne uredbe uporablja tako, da kadar je obdelava osebnih podatkov predvidena v zakonu, se šteje, da »posameznik, na katerega se nanašajo osebni podatki, že ima informacije« in zato v teh primerih ni treba zagotoviti informacij po členu 13? 
 
Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
 
Člen 13 Splošne uredbe ureja Informacije, ki se zagotovijo, kadar se osebni podatki pridobijo od posameznika, na katerega se nanašajo osebni podatki in določa: 

Kadar se osebni podatki v zvezi s posameznikom, na katerega se nanašajo osebni podatki, pridobijo od tega posameznika, upravljavec zadevnemu posamezniku takrat, ko pridobi osebne podatke, zagotovi vse naslednje informacije:

(a) identiteto in kontaktne podatke upravljavca in njegovega predstavnika, kadar ta obstaja;
(b) kontaktne podatke pooblaščene osebe za varstvo podatkov, kadar ta obstaja;
(c) namene, za katere se osebni podatki obdelujejo, kakor tudi pravno podlago za njihovo obdelavo;
(d) kadar obdelava temelji na točki (f) člena 6(1), zakonite interese, za uveljavljanje katerih si prizadeva upravljavec ali tretja oseba;
(e) uporabnike ali kategorije uporabnikov osebnih podatkov, če obstajajo;
(f) kadar je ustrezno, dejstvo, da upravljavec namerava prenesti osebne podatke v tretjo državo ali mednarodno organizacijo, ter obstoj ali neobstoj sklepa Komisije o ustreznosti ali v primeru prenosov iz člena 46 ali 47 ali drugega pododstavka člena 49(1) sklic na ustrezne ali primerne zaščitne ukrepe in sredstva za pridobitev njihove kopije ali kje so na voljo.

Poleg informacij iz odstavka 1 upravljavec takrat, ko pridobi osebne podatke, posamezniku, na katerega se ti nanašajo, zagotovi naslednje dodatne informacije, ki so potrebne za zagotovitev poštene in pregledne obdelave:

 (a) obdobje hrambe osebnih podatkov ali, kadar to ni mogoče, merila, ki se uporabijo za določitev tega obdobja;
(b) obstoj pravice, da se od upravljavca zahtevajo dostop do osebnih podatkov in popravek ali izbris osebnih podatkov ali omejitev obdelave v zvezi s posameznikom, na katerega se nanašajo osebni podatki, ali obstoj pravice do ugovora obdelavi in pravice do prenosljivosti podatkov;
(c) kadar obdelava temelji na točki (a) člena 6(1) ali točki (a) člena 9(2), obstoj pravice, da se lahko privolitev kadar koli prekliče, ne da bi to vplivalo na zakonitost obdelave podatkov, ki se je na podlagi privolitve izvajala do njenega preklica;
(d) pravico do vložitve pritožbe pri nadzornem organu;
(e) ali je zagotovitev osebnih podatkov zakonska ali pogodbena obveznost ali pa obveznost, ki je potrebna za sklenitev pogodbe, ter ali mora posameznik, na katerega se nanašajo osebni podatki, zagotoviti osebne podatke ter kakšne so morebitne posledice, če se taki podatki ne zagotovijo, in
 (f) obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.

Kadar namerava upravljavec nadalje obdelovati osebne podatke za namen, ki ni namen, za katerega so bili osebni podatki zbrani, upravljavec posamezniku, na katerega se nanašajo osebni podatki, pred tako nadaljnjo obdelavo podatkov zagotovi informacije o tem drugem namenu in vse nadaljnje relevantne informacije iz odstavka 2.
Odstavki 1, 2 in 3 se ne uporabljajo, kadar in kolikor posameznik, na katerega se nanašajo osebni podatki, že ima informacije.

V zvezi z vašim vprašanjem IP pojasnjuje, da se zgolj okoliščina, da se osebni podatki obdelujejo na podlagi zakona, praviloma ne šteje za izjemo v smislu četrtega odstavka člena 13 Splošne uredbe. Posameznike so torej upravljavci praviloma dolžni informirati v skladu s členom 13(1) in (2) ne glede na to, ali podatke obdelujejo na podlagi zakona ali na drugi ustrezni pravni podlagi. Treba pa je ob tem poudariti, da je upravljavec odgovoren, da izkaže razloge za opustitev obveščanja v konkretnem primeru, IP pa lahko le v konkretnem inšpekcijskem postopku presodi upravičenost razlogov, ki jih navede upravljavec.
IP dodaja, da se pri svojem delovanju nenehno trudi zagotavljati skladnost s Splošno uredbo. Tako poleg izvajanja konkretnih inšpekcijskih postopkov, IP izdaja pisna mnenja, smernice in pozive za zagotavljanje skladnosti (privacy sweep). Učinkovito zagotavljanje skladnosti na področju varstva osebnih podatkov v Sloveniji (zaenkrat) delno ovira tudi zakasnitev pri sprejemanju novega zakona o varstvu osebnih podatkov.
Če menite, da je v konkretnem primeru prišlo do kršitve varstva osebnih poodatkov, lahko podate tudi inšpekcijsko prijavo. Prijavo lahko podate na obrazcu:  Prijava kršitve varstva osebnih podatkov (Obrazec ZIN PRIJAVA)
Lep pozdrav,
 
 
Pripravil:
Anže Novak,
Svetovalec pooblaščenca
za preventivo
