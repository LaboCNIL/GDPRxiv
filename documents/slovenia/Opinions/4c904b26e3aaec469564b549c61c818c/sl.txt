

Pridobitev dokumentacije iz spisov pri odvetniku
+
-


Datum: 03.11.2020
Številka: 07121-1/2020/1974

Kategorije: Pravica do seznanitve z lastnimi osebnimi podatki, Sodni postopki
                        Informacijski pooblaščenec RS (v nadaljevanju IP) je prejel vaše zaprosilo za mnenje. Navajate, da ste udeleženi v več izvršilnih zadevah, ki jih vodita dva odvetnika. Od teh odvetniških pisarn želite prejeti dokumentacijo, ki jo hranijo o vas, ker so vam ukradli osebni računalnik in ste ostali brez vseh dokumentov. Dokumente potrebujete za svoj zagovor. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP v okviru mnenja ne more ugotavljati upravičenosti posameznika v zvezi s konkretnimi zahtevki s področja varstva osebnih podatkov. Slednje lahko naredi le v konkretnem pritožbenem ali drugem ustreznem upravnem postopku. Zato vam v nadaljevanju podajamo zgolj splošno mnenje.Posameznik, na katerega se nanašajo osebni podatki, ima pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in druge informacije v skladu s členom 15 Splošne uredbe. Za upravljavce dokumentacije oziroma osebnih podatkov se šteje tudi odvetnike v delu, ko zastopajo svoje stranke.Postopek seznanitve z lastnimi osebnimi podatki je IP opisal na svoji spletni strani: Seznanitev z lastnimi osebnimi podatki ali pravica do dostopa do osebnih podatkov. Informacije v zvezi s pravico dostopa ali seznanitve z lastnimi osebnimi podatki nadete tudi na spletni strani tiodlocas.si: Želim vedeti, kaj počnejo z mojimi podatki, ki jo je IP pripravil za pomoč posameznikom pri uresničevanju njihovih pravic s področja varstva osebnih podatkov.IP dodaja, da imajo posamezniki v določenih primerih možnost pridobiti tudi dokumentacijo iz spisa pri sodišču na podlagi procesnih predpisov. Tako na primer 150. člen Zakona o pravdnem postopku (Uradni list RS, št. 73/07 – uradno prečiščeno besedilo, s sprem. in dop; ZPP) ureja pravico strank pregledovati in prepisovati spise pravde, v kateri so udeležene. Določbe ZPP se smiselno uporabljajo tudi v postopku izvršbe in zavarovanja, če zakon ne določa drugače. Za uveljavljanje omenjenih procesnih pravic IP ni pristojen. V zvezi s tem se lahko obrnete na sodišče.Lep pozdrav,Pripravil:                               Anže Novak, univ. dipl. pravSvetovalec Pooblaščenca za preventivoInformacijski pooblaščenecMojca Prelesnik, univ. dipl. prav.informacijska pooblaščenka
