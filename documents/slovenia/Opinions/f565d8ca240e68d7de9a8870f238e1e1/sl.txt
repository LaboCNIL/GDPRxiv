

Obdelava osebnih podatkov s strani ponudnika telekomunikacijskih storitev in s strani taksi služb
+
-


Datum: 14.12.2021
Številka: 07121-1/2021/2478

Kategorije: Pravne podlage, Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je po elektronski pošti prejel vaš dopis v zvezi z obdelavo osebnih podatkov s strani ponudnika telekomunikacijskih storitev in s strani taksi služb. Navajate, da ste pri ponudniku telekomunikacijskih storitev … zaznal neupravičeno pridobivanje osebnih podatkov. Namreč, dve leti ste v svojo e-banko … prejemali e-račune s strani …. Do tega meseca, ko se je zataknilo in ga niste prejeli. Ko ste …opozorili, da računa niste prejeli, so vam odgovorili, da so vam ga poslali na račun …, kar vas je začudilo, saj jim tega, da imate transakcijski račun tudi pri … nikoli niste povedali. Ko ste jih vprašali kje so pridobili te informacije, so se odgovori neprestano spreminjali. Celo hoteli so vas prepričati, da ste ga zagotovo enkrat podal sami. Ko ste prosili, naj vam posredujejo dokument z vašim podpisom, kjer predajate podjetju tovrstne informacije, vam niso odgovorili. Drugo vaše vprašanje se nanaša na obdelavo osebnih podatkov s strani podjetja Taxi …, saj ste opazili, da ima taksist, ko se usedeš v avto, ki si ga naročil, izpisan tvoj osebni naslov na tablici v avtu in da te kar avtomatsko vpraša, če greš domov. Ko ste tudi njega vprašali od kod jim ta podatek, je taksist rekel, da ga imajo v sistemu in vas usmeril na centralo. Na centrali so odvrnili, da pač zbirajo te podatke, torej kam se stranke vozijo, da to ni sporno, ker stranke na te naslove največkrat opravijo prevoz. Sprašujete, ali je tako ravnanje zakonito.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem izpostavljamo, da IP izven postopka inšpekcijskega nadzora ne more presojati zakonitost konkretnih obdelav osebnih podatkov in da gre pri pričujočem odgovoru le za neobvezno mnenje.
 
Obdelava osebnih podatkov s strani ponudnika telekomunikacijskih storitev 
 
Splošna uredba o varstvu podatkov omogoča pravico do dostopa oziroma do seznanitve z lastnimi osebnimi podatki, ki jo ureja v členu 15. V prvem odstavku tega člena je določeno, da ima posameznik, na katerega se nanašajo osebni podatki, pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in naslednje informacije:

namene obdelave;
vrste zadevnih osebnih podatkov;
uporabnike ali kategorije uporabnika, ki so jim bili ali jim bodo razkriti osebni podatki, zlasti uporabnike v tretjih državah ali mednarodnih organizacija;
kadar je mogoče, predvideno obdobje hrambe osebnih podatkov ali, če to ni mogoče, merila, ki se uporabijo za določitev tega obdobja;
obstoj pravice, da se od upravljavca zahteva popravek ali izbris osebnih podatkov ali omejitev obdelave osebnih podatkov v zvezi s posameznikom, na katerega se nanašajo osebni podatki, ali obstoj pravice do ugovora taki obdelavi;
pravico do vložitve pritožbe pri nadzornem organu;
kadar osebni podatki niso zbrani pri posamezniku, na katerega se ti nanašajo, vse razpoložljive informacije v zvezi z njihovim virom;
obstoj avtomatiziranega sprejemanja odločitev, vključno z oblikovanjem profilov iz člena 22(1) in (4) Splošne uredbe (EU) o varstvu podatkov, ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.

 
Pravica iz omenjenega člena 15 Splošne uredbe o varstvu podatkov je pravica, ki jo pri upravljavcu uveljavlja posameznik sam, medtem ko je IP nadzorni organ, ki v primeru kršitve deluje kot pritožbeni organ. Svetujemo vam, da tako zahtevo vložite pri upravljavcu … in se v njej jasno opredelite katere informacije želite od upravljavca pridobiti, npr. informacije v zvezi z virom. Rok za odgovor upravljavca je en mesec od prejema zahteve. Zoper molk upravljavca ali zoper njegov zavrnilni odgovor je mogoča pritožba, za reševanje katere je kot že rečeno pristojen IP. Pritožbo zaradi zavrnitve je treba vložiti v 15 dneh od prejema odgovora. V pomoč vam je lahko obrazec pritožbe (SLOP), ki je dostopen na spletni strani IP:  
https://www.ip-rs.si/obrazci/varstvo-osebnih-podatkov/.
 
V zvezi s tem vas napotujemo še na našo spletno stran, na kateri je dostopnih več informacij o zadevni pravici: https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki.  
 
Obdelava osebnih podatkov s strani taksi služb
 
Obdelava osebnih podatkov je dopustna le, če zanjo obstaja ustrezna pravna podlaga. Pravne podlage za obdelavo osebnih podatkov določa člen 6 Splošne uredbe o varstvu podatkov, in sicer se lahko ti obdelujejo le v naslednjih primerih:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
Osebni podatki strank, ki pri določeni taksi službi naročijo prevoz, se s strani taksi službe obdelujejo na podlagi člena 6(1)(b) – gre za izvajanje pogodbe, torej za izvedbo s strani posameznika naročene storitve, ki se brez obdelave podatkov ne more izvesti. Ko se pogodba izvrši, taksi službi preneha podlaga za obdelavo osebnih podatkov stranke. Obdelava podatkov bi se lahko za določene namene načeloma zakonito vršila še naprej pod pogoji iz člena 6(4), ki določa, da kadar obdelava podatkov za drug namen kot za tistega, za katerega so bili osebni podatki zbrani, ne temelji na privolitvi posameznika, na katerega se nanašajo osebni podatki, ali na pravu Unije ali pravu države članice, ki predstavlja potreben in sorazmeren ukrep v demokratični družbi za uresničevanje ciljev iz člena 23(1), upravljavec, da bi ocenil, ali je obdelava za drug namen združljiva z namenom, za katerega so bili osebni podatki prvotno zbrani, med drugim upošteva:

kakršno koli povezavo med nameni, za katere so bili osebni podatki zbrani, in nameni načrtovane nadaljnje obdelave;
okoliščine, v katerih so bili osebni podatki zbrani, zlasti kar zadeva razmerje med posamezniki, na katere se nanašajo osebni podatki, in upravljavcem;
naravo osebnih podatkov, zlasti ali se obdelujejo posebne vrste osebnih podatkov v skladu s členom 9 ali pa se obdelujejo osebni podatki v zvezi s kazenskimi obsodbami in prekrški v skladu s členom 10;
morebitne posledice načrtovane nadaljnje obdelave za posameznike, na katere se nanašajo osebni podatki;
obstoj ustreznih zaščitnih ukrepov, ki lahko vključujejo šifriranje ali psevdonimizacijo.

 
IP za obdelavo podatkov naročnikov taksi storitev po opravljeni storitvi (prevozu), če za to ne obstaja posebna privolitev posameznika, ne vidi pravne podlage, zato bo vaše navedbe preveril v okviru svojih zakonskih pristojnosti.
 
S spoštovanjem.
 
 
Pripravila:
mag. Eva Kalan Logar,
vodja državnih nadzornikov
 
Mojca Prelesnik, univ. dipl. prav.,
informacijska pooblaščenka
