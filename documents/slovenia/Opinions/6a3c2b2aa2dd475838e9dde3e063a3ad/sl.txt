

OP polnoletnega otroka
+
-


Datum: 18.12.2019
Številka: 0712-1/2019/2903

Kategorije: Postopki na centrih za socialno delo, Pravne podlage, Pridobivanje OP iz zbirk, Šolstvo
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem sprašujete, na kakšen način lahko pridobite podatke o šolanju za polnoletnega sina, ki vas toži za preživnino. Imate namreč podatek, da je sin redno zaposlen, CSD pa, da sin redno šola, ne pa, na kateri fakulteti.  Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. Ob tem IP poudarja, da izven postopka inšpekcijskega nadzora ustreznosti izpolnjevanja določb Splošne uredbe s strani upravljavcev ne more presojati.Centri za socialno delo (CSD) v zbirki osebnih podatkov o državnih štipendijah na podlagi šestega odstavka 49. člena Zakona o uveljavljanju pravic iz javnih sredstev (ZUPJS) vodijo tudi podatke o vključenosti oseb v izobraževalne programe (naziv srednje šole, višje strokovne šole, fakultete), podatek o vrsti in področju izobraževanja, podatek o nazivu in smeri izobraževalnega programa in podatek o letniku izobraževanja. Te podatke na podlagi  drugega odstavka 51. člena ZUPJS pridobivajo od Ministrstva za izobraževanje, znanost in šport oziroma izvajalcev vzgojno-izobraževalne ali študijske dejavnosti.   Iz vašega zaprosila sklepamo, da CSD podatke o vašem sinu vodi za namen odločanja v upravnem postopku. Na podlagi 82. člena Zakona o upravnem postopku (ZUP) imajo stranke pravico pregledovati dokumente zadeve in na svoje stroške prepisati ali preslikati potrebne dokumente v fizični ali elektronski obliki. Pregledovanje, prepisovanje in preslikovanje dokumentov nadzoruje določena uradna oseba, ali pa poteka v informacijskem sistemu organa ali v informacijskem sistemu za sprejem vlog, vročanje in obveščanje, v katerem stranka svojo istovetnost dokaže s svojim kvalificiranim potrdilom za elektronski podpis. To pravico ima tudi vsakdo drug, ki verjetno izkaže, da ima od tega pravno korist.Glede na navedeno lahko podatek o šolanju za sina pridobite na podlagi 82. člena ZUP, če izkažete pravni interes. Pravni interes pa lahko izkažete, kadar podatek potrebujete za zaščito svojih pravic in pravih koristi (npr. če je pravica do preživnine vezana na redno šolanje) in v zvezi s tem teče postopek pred pristojnim organom. CSD naj bi torej v svojih zbirkah obdeloval podatke o vključenosti oseb v izobraževalne programe, te podatke pa obdeluje tudi Ministrstvo za izobraževanje, znanost in šport in jih lahko, če je podana pravna podlaga, pridobite iz njihovih zbirk. Lahko pa te podatke pridobi sodišče, in sicer v skladu s 13. členom Zakona o sodiščih (ZS), saj morajo upravljavci podatkov ali zbirk podatkov, ki jih sodišče potrebuje za ugotovitev ali presojo dejstev za odločanje v postopkih iz svoje pristojnosti, posredovati zahtevane podatke sodiščem brezplačno in nemudoma, najpozneje pa v osmih dneh. Glede na navedeno določbo lahko sodišče (na vaš predlog) tudi od domnevnega delodajalca vašega sina pridobi podatek o tem, ali je vaš sin tam redno zaposlen.   Lepo vas pozdravljamo,                                                                                                 Mojca Prelesnik, univ. dipl. prav.,                                                                                                 informacijska pooblaščenka
