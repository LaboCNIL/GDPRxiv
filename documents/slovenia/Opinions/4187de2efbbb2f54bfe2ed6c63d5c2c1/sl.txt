

Posredovanje davčne številke
+
-


Datum: 17.03.2022
Številka: 07121-1/2022/319

Kategorije: Davčni postopki, Telekomunikacije in pošta
                        Informacijski pooblaščenec (v nadaljevanju IP) je po e-pošti prejel vaše sporočilo. Navajate, da ste na telefonskega operaterja naslovili vprašanje glede zaračunanega zneska na položnici. Napisali ste vse podatke o računu, vendar so zahtevali še vašo davčno številko (zaradi varovanja osebnih podatkov). Odgovorili ste jim, da že imajo vse vaše podatke, ter da ne vidite razloga, da jo pošljete preko e-pošte. Brez davčne številke vam ne želijo odgovoriti. Sprašujete, ali ravnajo pravilno? 
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 in 177/20, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
Na podobno vprašanje kot je vaše, je IP v preteklosti že odgovarjal v svojih nezavezujočih mnenjih. Do mnenj lahko dostopate preko iskalnika na www.ip-rs.si/vop, z izbiro ustrezne kategorije (npr. »telekomunikacije in pošta«) in vpisom ključnih besed (npr. »davčna številka«). Relevantno mnenje za vaš primer je tako npr. mnenje št. 0712-3/2018/2729 z dne 6. 1. 2020. 
 
Iz citiranega mnenja izhaja, da lahko operater obdeluje naročnikove osebne podatke, med drugim tudi davčno številko za: sklepanje, izvajanje, spremljanje in prekinitev naročniške pogodbe, zaračunavanje storitev, pripravo in izdajanje imenikov po tem zakonu ter na podlagi soglasja naročnika tudi za druge zakonite namene. V kolikor je komunikacija z operaterjem povezana z enim izmed navedenih namenov (npr. v zvezi z zaračunavanjem storitev), ima operater zakonsko pravno podlago za to, da v ta namen obdeluje naročnikove osebne podatke (tudi davčno številko). V kolikor pa vaša komunikacija z operaterjem ni povezana z zgoraj naštetimi nameni (npr. vprašanje glede odpiralnega časa poslovalnice), mora operater za zakonito obdelavo teh podatkov zagotoviti eno izmed drugih pravnih podlag iz prvega odstavka 6. člena Splošne uredbe – npr. od vas kot naročnika mora pridobiti veljavno privolitev.
 
V zvezi s pošiljanjem davčne številke po e-pošti pojasnjujemo, da mora sicer upravljavec osebnih podatkov poskrbeti za zavarovanje osebnih podatkov, vendar na splošno ni ovire v zvezi z njihovim pošiljanjem po e-pošti. ZVOP-1 določa posebne zahteve glede dodatne varnosti osebnih podatkov, ki se pošiljajo po e-pošti (v smislu kriptiranja in elektronskega podpisa) zgolj za posebne vrste osebnih podatkov, med katere pa davčna številka ne spada. Med posebne vrste osebnih podatkov spadajo npr. zdravstveni podatki, osebni podatki, ki razkrivajo rasno ali etnično poreklo, politično mnenje, itd.
 
V kolikor na podlagi naših pojasnil menite, da je prišlo do kršitve varstva osebnih podatkov, lahko podate prijavo v zvezi z domnevnimi kršitvami pri IP. Uporabite lahko obrazec »Prijava kršitve varstva osebnih podatkov (Obrazec ZIN PRIJAVA)«, ki je objavljen na povezavi: https://www.ip-rs.si/obrazci/varstvo-osebnih-podatkov/.  
 
V upanju, da ste prejeli odgovor na svoje vprašanje, vas lepo pozdravljamo.
 
 
Mojca Prelesnik, univ.dipl.prav.,                                                  
informacijska pooblaščenka
 
 
Pripravila:                                                                                                                                 
Barbara Pirš, univ.dipl.prav.,
svetovalka pooblaščenca za preventivo
