

Pridobitev osebnih podatkov upokojencev
+
-


Datum: 11.02.2019
Številka: 0712-1/2019/278 

Kategorije: Društva, Občine
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nam pojasnjujete, da kot društvo izvajate program Zveze društev upokojencev »Starejši za starejše«, v sklopu katerega pomagate upokojencem, ki na svojih domovih potrebujejo pomoč. Za izvajanje programa bi od občine potrebovali osebne podatke upokojenih občanov, da jih lahko o tem obvestite. Prosite nas za mnenje glede zakonitosti takšnega ravnanja, saj vam občine ne želijo več posredovati navedenih podatkov.***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP uvodoma pojasnjuje, da posredovanje osebnih podatkov upokojenih občanov s strani občine vašemu društvu, predstavlja obdelavo osebnih podatkov. Obdelava osebnih podatkov pa mora imeti ustrezno pravno podlago, da je le-ta v skladu s Splošno uredbo in s tem zakonita. Prvi odstavek 6. člena Splošne uredbe določa, da je obdelava podatkov v javnem sektorju zakonita le in kolikor je izpolnjen vsaj eden od naslednjih pogojev:  posameznik na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;   obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;   obdelava je potrebna za izpolnitev zakonske obveznosti, ki velja za upravljavca;   obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;   obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu.  Pravne podlage za obdelavo osebnih podatkov v javnem sektorju, kamor spadajo tudi občine, so nadalje določene v 9. členu ZVOP-1, ki v tem delu še vedno ostaja v veljavi. Ta v prvem odstavku določa, da se osebni podatki v javnem sektorju lahko obdelujejo le, če obdelavo osebnih podatkov in osebne podatke, ki se obdelujejo, določa zakon. Z zakonom pa se lahko določi, da se določeni osebni podatki obdelujejo le na podlagi osebne privolitve posameznika.Nadalje vas IP vas v zvezi z vašim vprašanjem napotuje na mnenja, ki so dostopna na naši spletni strani. V sledečih mnenjih je IP že odgovoril na bistveno podobna vprašanja drugih društev glede pravne podlage za pridobitev osebnih podatkov upokojenih občanov za namen izvajanja programa »Starejši za starejše«:  Posredovanje podatkov društvu o številu oseb, št. 0712-1/2015/1219 z dne 6. 5. 2015: https://www.ip-rs.si/vop/posredovanje-podatkov-drustvu-o-stevilu-oseb-2564/;   Pridobitev osebnih podatkov od občine, št. 0712-1/2015/923 z dne 30. 3. 2015: https://www.ip-rs.si/vop/pridobitev-osebnih-podatkov-od-obcine-2541/;   Ali sme občina posredovati osebne podatke starejših občanov društvu, št. 0712-1/2014/981 z dne 5. 3. 2014: https://www.ip-rs.si/vop/ali-sme-obcina-posredovati-osebne-podatke-starejsih-obcanov-drustvu-2338/;  Kakor izhaja iz že izdanih mnenj, občina društvu ne sme posredovati osebnih podatkov posameznikov (zgolj) za izvajanje aktivnosti ali projektov društva, ampak šele, ko gre za projekt oziroma aktivnost, ki jo v okviru izvajanja svojih nalog "pospeševanja službe socialnega skrbstva, za predšolsko varstvo, osnovno varstvo otroka in družine, za socialno ogrožene, invalide in ostarele" (šesta alineja drugega odstavka 21. člena Zakona o lokalni samoupravi, Uradni list RS, št. 94/07 s spremembami in dopolnitvami; ZLS)  pri društvu "naroči" občina. V tem primeru morata občina in društvo svoj odnos tudi pogodbeno urediti kot to določa člen 28 Splošne uredbe.V upanju, da ste dobili odgovor na svoje vprašanje, vas lepo pozdravljamo.Mojca Prelesnik, univ.dipl.prav.,informacijska pooblaščenkaPripravila:Neja Domnik, mag. prav.,raziskovalka pri IP
