

Objava osebnih podatkov v odločitvah Ustavnega sodišča
+
-


Datum: 16.12.2021
Številka: 07121-1/2021/2492

Kategorije: Sodni postopki
                        Informacijski pooblaščenec (v nadaljevanju IP) je po e-pošti prejel vaše vprašanje. Sprašujete, kako lahko stranka v postopku doseže, da se objavljene sodbe Ustavnega sodišče z osebnimi podatki, kot so ime in priimek, predhodne sodbe ter naslov izbrišejo iz javno dostopnega registra?
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
Uvodoma poudarjamo, da skladno s tretjim odstavkom 55. člena Splošne uredbe, IP ni pristojen za nadzor dejanj obdelave sodišč, kadar delujejo kot sodni organ. Javna objava odločb in sklepov ustavnega sodišča oziroma navedba osebnih podatkov v teh aktih je zakonsko urejena in sicer v Zakonu o ustavnem sodišču (Uradni list RS, št. 64/07 – uradno prečiščeno besedilo, 109/12, 23/20 in 92/21, v nadaljevanju: ZUstS) in Poslovniku Ustavnega sodišča (Uradni list RS, št. 86/07, 54/10, 56/11, 70/17 in 35/20, v nadaljevanju: poslovnik).
 
Skladno s prvim odstavkom 3. člena ZUstS je delo ustavnega sodišča javno v skladu s tem zakonom. Prvi odstavek 38.a člena ZUstS tako določa, da se udeleženci v postopku, njihovi zakoniti zastopniki ter pooblaščenci udeležencev v odločbah in sklepih ustavnega sodišča navedejo s polnim osebnim imenom, z navedbo imena pravne osebe oziroma organa ter z navedbo kraja, kjer imajo prebivališče oziroma sedež.
 
Ustavno sodišče pa lahko zaradi varstva zasebnosti udeleženca v postopku skladno z drugim odstavkom 38.a člena ZUstS samo ali na predlog predlagatelja ali pobudnika odloči, da se v odločbi ali sklepu ne navedejo osebni podatki udeleženca v postopku ali osebni podatki drugega posameznika. Predlog mora biti vložen hkrati z zahtevo oziroma s pobudo. O predlogu skladno s tretjim odstavkom citiranega člena odloči ustavno sodišče. Če ustavno sodišče predlog zavrne, mora biti sklep obrazložen. Kadar pa ustavno sodišče odloči, da se v odločbi ali sklepu ne navedejo osebni podatki udeleženca v postopku ali drugega posameznika, teh tudi ni mogoče razkriti drugim osebam, ki bi jim bil v skladu z določbami tega zakona dovoljen vpogled v spis, in tudi ne posredovati javnosti. Posredovanje navedenih podatkov javnosti tudi ni dovoljeno, preden ustavno sodišče odloči o predlogu iz drugega odstavka tega člena (četrti odstavek 38. člena ZUstS).
 
Javnost dela ustavnega sodišča je nadalje opredeljena s poslovnikom. Poslovnik v tretjem odstavku 23. člena določa, da Ustavno sodišče v skladu z ZUstS in s poslovnikom zagotavlja javnost izdanih odločb in sklepov z njihovo objavo v uradnih glasilih ter z objavo v Zbirki odločb in sklepov Ustavnega sodišča, na spletni strani Ustavnega sodišča ter v računalniško podprtih nacionalnih in drugih informacijskih sistemih. Skladno s prvim odstavkom 32. člena ima vsakdo pravico vpogleda v sprejete odločbe in sklepe Ustavnega sodišča. V kolikor pa je Ustavno sodišče odločilo, da se v odločitvi ne navedejo osebni podatki udeleženca v postopku, odločba ali sklep namesto imen oseb in krajev vsebujeta namišljene začetnice (drugi odstavek 32. člena poslovnika). Podatke, ki niso javni, opredeljuje 33. člen poslovnika, ki določa, da osebni podatki iz vpisnikov in pomožnih knjig niso javni. Oseba, ki ni udeleženec v postopku, se z njimi lahko seznani le na podlagi odobrenega vpogleda v spis v obsegu in na način, ki ga določata ZUstS in poslovnik. Nadalje pa tudi ni javno interno gradivo v postopkih pred izdajo odločb in sklepov Ustavnega sodišča (poročila, ki so podlaga za obravnavo in odločanje, osnutki odločb in sklepov ter drugo interno gradivo, izdelano za obravnavo zadeve) in se hrani v internem delu spisa.
 
Prav tako pa 69. člen poslovnika med drugim določa, da kadar Ustavno sodišče odloči, da se v odločbi ali sklepu ne navedejo osebni podatki, se odločba ali sklep objavi v obliki, ki namesto osebnih imen in krajev vsebuje namišljene začetnice. Na spletni strani Ustavnega sodišča se objavijo odločbe in sklepi, ki se objavijo v Uradnem listu ter druge odločbe in sklepi, s katerimi se konča postopek, razen sklepov, ki vsebujejo le navedbo razloga za odločitev.
 
IP ni pristojen za razlago navedenih določil, zato vam predlagamo, da se v primeru dodatnih vprašanj obrnete neposredno na Ustavno sodišče RS oziroma na Ministrstvo za pravosodje.
 
V zvezi s pristojnostjo IP pa si lahko dodatno preberete tudi mnenje št. 0712-1/2019/1427 z dne 7.6.2019, ki je dostopno s pomočjo iskalnika na www.ip-rs.si/vop.
 
Lepo vas pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
