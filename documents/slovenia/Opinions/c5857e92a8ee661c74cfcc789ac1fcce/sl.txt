

Pridobivanje podatkov v zvezi z zavarovalno polico
+
-


Datum: 17.03.2021
Številka: 07121-1/2021/525

Kategorije: Zavarovalništvo, Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nas prosite za pomoč pri pridobivanju želenih informacij v zvezi z zavarovalno polico. Pojasnjujete, da ste bili dolga leta zavarovani prek delodajalca, sedaj pa želite pri zavarovalnici pridobiti podatke o tem, pod kakšnimi pogoji ste bili zavarovani. Ne zavarovalnica ne delodajalec vam ne želijo posredovati želenih podatkov.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
IP pojasnjuje, da ima vsak posameznik skladno z določbami Splošne uredbe pravico pridobiti v jedrnati, pregledni, razumljivi in lahko dostopni obliki ter jasnem in preprostem jeziku vse informacije iz členov 13 in 14 Splošne uredbe ter sporočila iz členov 15 do 22 in 34 Splošne uredbe.
 
Posameznik ima tako skladno s členom 15(1) pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in določene informacije kot je namene obdelave, vrste zadevnih osebnih podatkov, uporabnike ali kategorije uporabnika, ki so jim bili ali jim bodo razkriti osebni podatki, zlasti uporabnike v tretjih državah ali mednarodnih organizacijah, obdobje hrambe itd. (točka a do h prvega odstavka 15. člena Splošne uredbe).
 
Glede oblike pridobivanja osebnih podatkov je v členu 15(3) določeno, da upravljavec zagotovi kopijo osebnih podatkov, ki se obdelujejo. Za dodatne kopije, ki jih zahteva posameznik, na katerega se nanašajo osebni podatki, lahko upravljavec zaračuna razumno pristojbino ob upoštevanju administrativnih stroškov. Kadar posameznik, na katerega se nanašajo osebni podatki, zahtevo predloži z elektronskimi sredstvi, in če posameznik, na katerega se nanašajo osebni podatki, ne zahteva drugače, se informacije zagotovijo v elektronski obliki, ki je splošno uporabljana.
 
Skladno s členom 12(3) Splošne uredbe upravljavec informacije o ukrepih, sprejetih na zahtevo v skladu s členi 15 do 22, posamezniku, na katerega se nanašajo osebni podatki, zagotovi brez nepotrebnega odlašanja in v vsakem primeru v enem mesecu po prejemu zahteve.
 
Glede na vse navedeno povzemamo, da imate od vsakega upravljavca osebnih podatkov (v vašem primeru delodajalca in zavarovalnice) pravico pridobiti kopijo vaših osebnih podatkov. O vaši pravici mora upravljavec odločiti v roku enega meseca. Če v tem času upravljavec ne odgovori ali vašo zahtevo zavrne, lahko vložite pritožbo, ki jo obravnava Informacijski pooblaščenec. Pri tem si lahko pomagate tudi z (neobveznim) obrazcem za pritožbo https://www.ip-rs.si/fileadmin/user_upload/doc/obrazci/ZVOP/Pritozba_zaradi_krsitve_pravice_do_seznanitve_z_lastnimi_osebnimi_podatki__Obrazec_P-SLOP.doc.
 
V neobveznem mnenju se IP ne more opredeliti, ali ste s pomočjo pravice do dostopa do osebnih podatkov, ki vam jo zagotavlja 15. člen Splošne uredbe, upravičeni do celotne zavarovalne pogodbe, to lahko stori le v morebitnem pritožbenem postopku, če zavarovalnica in/ali delodajalec zavrne vašo zahtevo. Če s takšno pisno zavrnitvijo že razpolagate, lahko že takoj vložite pritožbo s pomočjo zgoraj navedenega obrazca za pritožbo.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                               informacijska pooblaščenka
 
 
Pripravila:                                                                                                                              
mag. Polona Merc, univ. dipl. prav.,
svetovalka IP za varstvo osebnih podatkov
 
 
