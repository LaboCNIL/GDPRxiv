

Portal zasebnih zdravnikov in zobozdravnikov
+
-


Datum: 17.03.2021
Številka: 07121-1/2021/526

Kategorije: Svetovni splet
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da bi želeli ustvariti spletni portal zasebnih zdravnikov in zobozdravnikov, kjer bi obiskovalec spletne strani imel možnost iskanja zasebnikov glede na lokacijo in področje dejavnosti. Na spletni strani bi bili zbrani podatki, ki so javno dostopni, poleg tega pa bi portal omogočal ocenjevanje zasebnih zdravnikov. Zanima vas, kakšne so zakonske omejitve za izvedbo takšnega projekta.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
IP v neobveznem mnenju ne more dati »pečata ustreznosti« za nobeno obdelavo osebnih podatkov vnaprej. Kot potencialni upravljavec osebnih podatkov (hkrati tudi upravljavec spletnega portala) se morate sami za vsako morebitno obdelavo osebnih podatkov vprašati, ali imate ustrezno pravno podlago. Obdelava osebnih podatkov je dopustna le, če zanjo obstaja ustrezna pravna podlaga. V 6. členu Splošne uredbe so tako določene pravne podlage, in sicer:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
Zakon o zdravniški službi (Uradni list RS, št. 72/06 – UPB, s sprem. in dop.; v nadaljevanju ZZdrS) določa, da sme zdravnik začeti opravljati zdravniško službo z vpisom v register zdravnikov, ki ga vodi zbornica. Zdravniku, ki izpolnjuje pogoje za samostojno opravljanje zdravniške službe, zbornica podeli licenco. Licenca je javna listina, ki dokazuje strokovno usposobljenost zdravnika za samostojno opravljanje zdravniške službe na določenem strokovnem področju. Zdravniška zbornica Slovenije na svoji spletni strani objavlja »javni iskalnik zdravnikov in zobozdravnikov«. Glede na vse navedeno so imena, priimki, specializacija in lokacija opravljanja dela zdravnikov in zobozdravnikov javni podatki in tudi njihovo po-objavo načeloma ni problema.
 
Drugačen pristop pa je potreben pri vprašanju ocenjevanja omenjenih zdravnikov in zobozdravnikov. Pri tem se je treba vprašati, ali gre pri podani spletni oceni dejansko za njihove osebne podatke ali pa le za izraženo mnenje ocenjevalcev. V zvezi z objavo takšnih ocen in komentarjev se lahko naslonimo na že objavljeno mnenje IP št. 0712–2/2010/520 z dne 25.03.2010, v katerem je IP zapisal:
 
Po mnenju Pooblaščenca je besedila, zapisana na forumu, na spletni strani… , treba razumeti kot pravico do svobode izražanja, ki je določena v 39. členu Ustave RS. Po tej ustavni določbi je namreč zagotovljena svoboda izražanja misli, govora in javnega nastopanja, tiska in drugih oblik javnega obveščanja in izražanja. Vsakdo lahko svobodno izbira, sprejema in širi vesti in mnenja. Ker pa administrator nudi samo tehnično podporo za uresničevanje ustavne pravice do svobode izražanja preko spletnega foruma pa za samo vsebino pisanja uporabnika pod pogoji iz 9. člen ZEPT ne odgovarja. 
 
Zakonu o elektronskem poslovanju na trgu (Ur. l. RS, št. 96/2009 – uradno prečiščeno besedilo in 19/15; ZEPZ) v 1. odstavku 9. člena določa da, kadar se storitev informacijske družbe nanaša na prenos podatkov v komunikacijskem omrežju, ki jih zagotovi prejemnik storitve, ali zagotovitev dostopa do komunikacijskega omrežja prejemniku storitve, ponudnik storitev ni odgovoren za poslane podatke, če ne sproži prenosa podatkov, ne izbere naslovnika in podatkov, ki jih prenaša, ne izbere ali spremeni.
 
Vendar pa tako kot za vse pravice tudi za pravico svobode izražanja velja, da ni absolutna, temveč je omejena s pravico drugega, ki jo lahko uveljavlja preko pravice do osebnega dostojanstva in varnosti (34. člen Ustave RS – »Vsakdo ima pravico do osebnega dostojanstva in varnosti.«) ter varstva pravice zasebnosti in osebnostnih pravic (35. člen Ustave RS – »Zagotovljena je nedotakljivost človekove telesne in duševne celovitosti, njegove zasebnosti in osebnostnih pravic.«). Ti pravici pa posamezniku omogočata varovanje časti in dobrega imena, ki ju posameznik lahko kazensko-pravno varuje z vložitvijo zasebne tožbe, po določbah Kazenskega zakonika, ali civilno-pravno z vložitvijo odškodninske tožbe, po določbah Obligacijskega zakonika.
 
Pri dodajanju možnosti ocenjevanja (ali celo komentiranja) na spletnem portalu vas torej opozarjamo, da imate določene obveznosti, posebej konkretno obveznost spoštovanja pravic posameznikov. Ob tem velja opozoriti na določbo tretjega odstavka 9. člena ZEPT, ki določa, da lahko sodišče ponudniku storitve naloži ustavitev ali preprečitev kršitve. Ne glede na izključitev odgovornosti ponudnikov storitev iz prvega odstavka tega člena, pa jim lahko sodišče odredi odstranitev nezakonitih vsebin ali onemogočanje dostopa do njih zaradi odkrivanja in preprečevanja kaznivih dejanj, varstva zasebnosti, varovanja tajnih podatkov in poslovne tajnosti. Takšen predlog lahko sodišču v javnem interesu posredujejo tudi za nadzor pristojni upravni organi, skladno s področno zakonodajo.
 
Vsekakor pa morate upoštevati še obveznost po 5. členu ZEPT, ki ponudnika storitve obvezuje, da mora na svojih spletnih straneh zagotavljati tudi lahek, neposreden in stalen dostop do (med drugim) podatkov o podjetju in sedežu, ter veljavnem elektronskem naslovu za hitro in učinkovito komuniciranje. S pomočjo kontaktnih podatkov upravljavca spletne strani lahko namreč posamezniki ugovarjajo tudi obdelavi svojih osebnih podatkov, zahtevajo izbris (pravica do pozabe) in morebitne druge pravice.
 
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                               informacijska pooblaščenka
 
 
Pripravila:                                                                                                                              
mag. Polona Merc, univ. dipl. prav.,
svetovalka IP za varstvo osebnih podatkov
 
 
