

Preverjanja pogoja PCT
+
-


Datum: 16.02.2022
Številka: 07121-1/2022/188

Kategorije: Delovna razmerja, Zdravstveni osebni podatki, Pravne podlage
                        Pri Informacijskem pooblaščencu (IP) smo dne 15. 2. 2022 prejeli vaše e-sporočilo v katerem pojasnjujete, da delodajalec, konkretno eno od ministrstev, v zadnjih dneh poleg preverjanja izpolnjevanja pogoja PCT, ob vhodu v stavbo preverja tudi, ali posamezni zaposleni izpolnjuje pogoj P ali C ali T. Slednje preverjajo neposredni vodje ali pa tajnica in naj bi bilo anonimno, čeprav anonimnost ob tem izgine. Delodajalec naj bi navajal, da le zbira podatke o tem, ali je nekdo P ali C ali T. S kakšnim namenom to počnejo, vam ni znano. Zanima vas, ali je to v skladu z zakonodajo. 
 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma pojasnjuje, da je na podobno vprašanje vašemu že odgovoril, zato vas glede vašega vprašanja napotuje na že objavljene smernice o preverjanju PCT pogojev (za posameznike), kjer boste našli odgovor na vaše vprašanje: https://www.ip-rs.si/novice/smernice-o-preverjanju-pct-pogojev
 
IP še dodaja, da je bilo nanj v preteklih mesecih naslovljeno veliko podobnih vprašanj, ki se nanašajo na varstvo osebnih podatkov v zvezi s preverjanjem pogojev PCT. Naše odgovore na podobna vprašanja, kot jih izpostavljate v vašem dopisu lahko preberete tudi tako, da v iskalniku po mnenjih VOP na spletni strani https://www.ip-rs.si/vop/ iščete pod ključnimi besedami “PCT”.
 
Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 pa IP še dodatno opozarja, da so bila zgornja mnenja in smernice pripravljena glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
IP dodatno pojasnjuje, da mora delodajalec pri preverjanju PCT pogojev čim manj poseči v zasebnost posameznika in zato lahko preveri le tiste podatke, ki so relevantni za uresničitev namena njegove obveznosti glede preverjanja izpolnjevanja PCT pogojev. To pomeni, da lahko delodajalec v dokazila glede izpolnjevanja pogojev PCT le vpogleda, ne sme pa jih hraniti (npr. kopirati, preslikati, fotografirati itd.). Dodatno mora delodajalec pri preverjanju izpolnjevanja pogojev PCT spoštovati vsa temeljna načela varstva osebnih podatkov. Delodajalec tako lahko v skladu z načelom najmanjšega obsega podatkov obdeluje le tiste osebne podatke, ki so nujno potrebni za namen organiziranja preverjanja pogoja PCT (npr. predpisan evidenčni list za samotestiranje, izjavo o izpolnjevanju pogoja PCT, ime in priimek ter do kdaj oseba izpolnjuje pogoj PCT brez beleženja drugih podatkov, ki niso ključni, npr. vrsta cepiva in izvajalec cepljenja).
Upoštevaje načelo najmanjšega obsega podatkov se je delodajalec namreč upravičen seznaniti zgolj z zgolj informacijo o tem, da zaposleni izpolnjuje katerikoli pogoj PCT, npr. tako, da zaposleni poda izjavo, ne da bi izkazoval okoliščine z dokazili. Izjemoma, če bi delodajalec v specifičnih konkretnih okoliščinah utemeljil, da mora biti prepričan o dejstvu, da zaposleni izpolnjuje pogoje ukrepov, ki jih je določil delodajalec (ker npr. z drugimi ukrepi v organizaciji, kot je nošenje mask, zagotavljanje razdalje ipd. ni mogoče zagotoviti zadostne varnosti za zdravje zaposlenih), bi bilo eventualno lahko dopustno, da delodajalec zahteva tudi dokazilo na vpogled. Podatkov pridobljenih z vpogledom v dokazilo pa delodajalec ni upravičen beležiti v svoje evidence (npr. čas testa, datum jemanja brisa, datum prejetega cepiva, vrsta cepiva, številka zdravstvenega zavarovanja zaposlenega itd.). Po mnenju IP  tudi ne bi bilo dopustno voditi evidence o tem, kateri pogoj PCT posamezni delavec izpolnjuje, temveč eventualno le, ali delavec izpolnjuje predvidene pogoje PCT (torej katerikoli pogoj). 
 
Drugače bi lahko veljalo, če bi poseben predpis (npr. odredba vlade), posebej urejal zbiranje dokazil v zvezi s prebolevnostjo, cepljenostjo in/ali testiranjem – kot je to v preteklosti veljalo na področju zdravstva in izobraževanja. Za zbiranje in zlasti hrambo podatkov o tem, kateri PCT pogoj zaposleni izpolnjuje, bi moral upravljavec utemeljiti potrebo po nujnosti vodenja tovrstnega seznama, zaradi konkretnih okoliščin organizacije dela za izvajanje Odloka ali za namen zagotavljanja varnega in zdravega delovnega okolja za zaposlene, ki lahko izvira tudi iz obveznosti delodajalca po izvajanju ukrepov za varnost in zdravje pri delu v skladu z Zakonom o varnosti in zdravju pri delu (ZVZD-1) – na podlagi izvedene ocene tveganj, ki je usklajena s pristojnimi strokovnimi službami (NIJZ, izvajalec medicine dela).
 
Glede vašega vprašanja; ali je predviden način preverjanja izpolnjevanja pogojev PCT pri vašem delodajalcu skladen s predpisi, IP pojasnjuje, da se njegova pristojnost navezuje le na obdelavo osebnih podatkov glede česar ne more in ne sme presojati, ali je organizacija posameznega delodajalca v zvezi s preverjanjem PCT pogojev ustrezna, kajti to je naloga pristojnih inšpekcij (praviloma Zdravstvenega inšpektorata RS). Predlagamo vam, da se v povezavi z vašim vprašanjem glede načina preverjanja pogojev PCT in njegove ustreznosti v povezavi z veljavnimi odloki, obrnete tudi na resorno ministrstvo (Ministrstvo za zdravje), ki je v konkretnem primeru pristojno za interpretacijo zadevnih odlokov.
           
V upanju, da smo vam bili v pomoč, vas lepo pozdravljamo.
 
 
Mojca Prelesnik, univ. dipl. prav.
informacijska pooblaščenka
