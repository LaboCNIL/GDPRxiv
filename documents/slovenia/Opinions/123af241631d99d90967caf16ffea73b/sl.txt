

Izbris osebnih podatkov iz ZK obvestil
+
-


Datum: 21.04.2021
Številka: 07121-1/2021/776

Kategorije: Sodni postopki, Pravica do pozabe
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da ste na sodišče vložili zahtevo za izbris osebnih podatkov, kot je EMŠO, iz obvestil o poočitvi za vse udeležence v postopku vpisa v zemljiško knjigo. Izpostavljate, da Zakon o zemljiški knjigi ne določa, da lahko te podatke o posameznem udeležencu sodišče posreduje tudi ostalim udeležencem postopka zaradi vzpostavitve etažne lastnine. Moti vas, da vsi udeleženci postopka za vpis v zemljiško knjigi dobijo enotno obvestilo z vsemi podatki vsakega udeleženca. Bojite se, da bi določeni posamezniki ta obvestila odvrgli v kontejner za odpadi papir in bi obvestila prišla v roke nepoznanih oseb, ki bi vam lahko ukradli identiteto za nezakonite posle. 
  
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da izven konkretnih inšpekcijskih ali drugih upravnih postopkov ne sme presojati ustreznosti ravnanja posameznega upravljavca. Poleg tega IP pojasnjuje, da Splošna uredba o varstvu podatkov v uvodnih izjavah določa, da pristojnost nadzornih organov ne bi smela obsegati obdelave osebnih podatkov, kadar sodišča delujejo kot sodni organ, da se zaščiti neodvisnost sodstva pri opravljanju sodnih nalog, vključno z odločanjem, ter da bi moral biti vsak nadzorni organ na ozemlju svoje države članice pristojen za izvajanje pooblastil in opravljanje nalog, ki so mu bile podeljene v skladu s Splošno uredbo o varstvu podatkov. Navedeno se odraža v členu 55 Splošne uredbe o varstvu podatkov, ki določa pristojnost nadzornih organov. Nadzorni organi namreč niso pristojni za nadzor dejanj obdelave sodišč, kadar delujejo kot sodni organi. IP tako tudi ni pristojen s svojimi mnenji posegati v neodvisnost in samostojnost dela sodišča, niti ne more komentirati odgovora sodišča, ki ga prilagate zaprosilu.  
 
Ne glede na to pa IP pojasnjuje, da mora imeti upravljavec za zakonito obdelavo osebnih podatkov ustrezno pravno podlago. Skladno s členom 6(1) Splošne uredbe o varstvu podatkov je pravna podlaga za obdelavo osebnih podatkov tudi tista obdelava, ki je potrebna za izpolnitev zakonske obveznosti, ki velja za upravljavca. Sodišča na podlagi drugega odstavka 12.a člena Zakona o sodiščih (Uradni list RS, št. 94/07, s spremembami in dopolnitvami; v nadaljevanju ZS) obdelujejo osebne in druge podatke v okviru in za namen sodnega odločanja ter za opravljanje zadev sodne uprave v skladu s tem zakonom, zakoni, ki urejajo sodne postopke ali pristojnost sodišč, in zakonom, ki ureja varstvo osebnih podatkov. Osebni podatki, ki jih obdelujejo sodišča, morajo biti potrebni, ustrezni in po obsegu primerni namenom, za katere se zbirajo in naprej obdelujejo.
 
Imetnik pravice, ki se vpisuje v zemljiško knjigo, se vanjo vpiše s podatki, ki jih določa Zakon o zemljiški knjigi (Uradni list RS, št. 58/03, s spremembami in dopolnitvami; v nadaljevanju ZZK-1). Če je imetnik pravice fizična oseba, se na podlagi prvega odstavka 24. člena ZZK-1 o imetniku pravice vpišejo:
-           ime in priimek,
-           enotna matična številka občana (EMŠO),
-           naslov stalnega prebivališča.
 
Načelo javnosti zemljiške knjige iz 4. člena ZZK-1, skladno s katerim so vsi vpisi v zemljiški knjigi javni, pa ne pomeni, da so vsi zgoraj navedeni podatki v celoti javno dostopni vsem. Navedeni podatki pa so v celoti vidni udeležencem konkretnega zemljiškoknjižnega postopka, ki jim je vročen zemljiškoknjižni sklep oziroma obvestilo, kar z vidika varstva osebnih podatkov načeloma ni sporno. Skladno s 324. členom v zvezi s 332. členom Zakona o pravdnem postopku (Uradni list RS, št. 73/07 – uradno prečiščeno besedilo, s spremembami in dopolnitvami; v nadaljevanju ZPP), ki se na podlagi drugega odstavka 120. člena ZZK-1 v zvezi z 42. členom Zakona o nepravdnem postopku (Uradni list RS, št. 16/19), uporablja v zemljiškoknjižnih postopkih, obsega uvod sklepa tudi identifikacijske podatke strank iz 180.a člena ZPP, ki so v primeru fizične osebe:

osebno ime in naslov prebivališča ter
EMŠO, če je stranka vpisana v centralni register prebivalstva; davčna številka, če je stranka, ki ni vpisana v centralni register prebivalstva, vpisana v davčni register; rojstni datum, če stranka ni vpisana ne v centralni register prebivalstva ne v davčni register.

 
Ob tem IP izpostavlja, da izbris osebnih podatkov ni mogoč, če je obdelava osebnih podatkov potrebna za izpolnjevanje pravne obveznosti obdelave na podlagi prava Evropske unije ali prava države članice, ki velja za upravljavca, ali za izvajanje naloge v javnem interesu ali pri izvajanju javne oblasti, ki je bila dodeljena upravljavcu (člen 17(3)(b) Splošne uredbe o varstvu podatkov).
 
IP glede zaskrbljenosti, ki jo izražate v zaprosilu, še pojasnjuje, da so dolžni posamezniki z dokumenti, ki vsebujejo osebne podatke, ravnati skrbno in paziti, da se z njimi ne seznanijo nepooblaščene osebe. Če pa bi zaradi neskrbnega ravnanja katerega od udeležencev zemljiškoknjižnega postopka (npr. zaradi neustreznega uničenja dokumentov) prišlo do suma kraje identitete, lahko uveljavljate kazenskopravno varstvo ter policiji prijavite sum storitve kaznivega dejanja, npr. zlorabe osebnih podatkov po 143. členu Kazenskega zakonika (Uradni list RS, št. 50/12, s spremembami in dopolnitvami; v nadaljevanju KZ-1) ali morda goljufije po 211. členu KZ-1. Glede uveljavljanja odškodnine in kršitev osebnostnih pravic pa je predvideno civilnopravno varstvo pred sodišči.
 
IP je izdal tudi smernice za preprečevanje kraje identitete, ki so dostopne na spletni strani IP: https://www.ip-rs.si/fileadmin/user_upload/Pdf/brosure/Smernice_kraja_identitete.pdf
 
Svetujemo, da si več o pravicah posameznika glede varstva podatkov preberete na spletni strani IP: www.tiodlocas.si.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov, predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
 
Lep pozdrav,
 
                                                                                               Mojca Prelesnik, univ. dipl. prav.,
                                                                                               informacijska pooblaščenka
Pripravila:                                                                                                                              
Tina Ivanc, univ. dipl. prav.,
svetovalka IP za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
 
