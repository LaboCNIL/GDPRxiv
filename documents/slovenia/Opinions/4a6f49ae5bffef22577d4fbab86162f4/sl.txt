

Komunikacijska zasebnost
+
-


Datum: 23.08.2021
Številka: 07121-1/2021/1541

Kategorije: Razno, Uradni postopki
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas, ali je možno, da ste dobili kakšen zaznamek, ker ste Vladi RS po elektronski pošti izrazili kritičen odnos do nekaterih zadev, oziroma da Vlada RS sporoča Zavodu RS za zaposlovanje podatke glede uporabnikov. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da neobvezna mnenja, ki jih izdaja, niso namenjena presoji zakonitosti posameznih obdelav in ravnanj konkretnih upravljavcev, temveč podaji načelnih in splošnih stališč glede interpretacije določb predpisov, ki se nanašajo na varstvo osebnih podatkov. Presojo, ali gre v konkretnem primeru za kršitev predpisov s področja varstva osebnih podatkov, pa lahko IP opravi le v inšpekcijskem postopku.
 
Prav tako IP pojasnjuje, da je pristojen zgolj za tisti del pravice do zasebnosti, ki se nanaša na varstvo osebnih podatkov in ga ureja 38. člen Ustave RS (Uradni list RS, št. 33/91 s spremembami in dopolnitvami; v nadaljevanju Ustava RS). Primer, ki ga opisujete, bi se lahko nanašal tudi na pravico iz 37. člena Ustave RS, ki zagotavlja tajnost pisem in drugih občil kot posebno kategorijo pravice do zasebnosti iz 35. člena Ustave. Pravica do komunikacijske zasebnosti pa sodi v pristojnost sodišč in je varovana z instituti civilnega ter kazenskopravnega varstva.
 
Glede na obrazloženo IP na podlagi vašega opisa dogodkov ter v okviru mnenja ne more presojati, ali gre v obravnavanem primeru morebiti za nezakonito obdelavo osebnih podatkov ali pa morda za nezakonito razkritje vsebine vaše korespondence drugemu organu. Izpostavlja pa, da se s Splošno uredbo varujejo le tisti osebni podatki, ki so v celoti ali delno avtomatizirano obdelani, ter tisti osebni podatki, ki se vodijo v zbirkah osebnih podatkov ali pa so namenjeni vključitvi v zbirko osebnih podatkov (člen 2(1) Splošne uredbe). V primeru, da bi Vlada RS na primer razkrila vaše osebne podatke Zavodu RS za zaposlovanje ali pa bi slednji na podlagi tega naredil kakšen zaznamek, bi za tako obdelavo morala obstajati ustrezna pravna podlaga skladno s členom 6 Splošne uredbe, kot je zakon ali privolitev posameznika, na katerega se nanašajo osebni podatki. Ali je do takšne obdelave sploh prišlo, pa IP v mnenju ne more presojati.
 
 
Lep pozdrav,
 
                                                                                                     Mojca Prelesnik, univ. dipl. prav.,                                               
                                                                                                             informacijska pooblaščenka
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
