

Posredovanje podatkov otrok potrebnih za zagotovitev ustreznega obsega (javnih) sredstev za posamezne dejavnosti in naloge vzgoje in izobraževanja ministrstvu za izobraževanje, znanost in špo
+
-


Datum: 13.10.2022
Številka: 07121-1/2022/1035

Kategorije: Definicija OP, Obdelava osebnih podatkov otrok in mladoletnih, Šolstvo, Vrtec
                        Prejeli smo vaše zaprosilo za mnenje Informacijskega pooblaščenca (IP) o ustreznosti pravnih podlag v zvezi s posredovanjem  podatkov otrok ministrstvu za izobraževanje, znanost in šport, potrebnih za zagotovitev ustreznega obsega (javnih) sredstev za posamezne dejavnosti in naloge vzgoje in izobraževanja. Ministrstvu se v ta namen večinoma posredujejo številčni podatki (npr. le število otrok Romov), a kot opozarjate, lahko vrtci in šole pridobijo te podatke le z zbiranjem določenih osebnih podatkov o vpisanih otrocih.
 
Konkretno sprašujete:
1.     Ali predstavljata 23. in 29. člen, ter členi od 48. do 52. Zakona o začasni zaščiti razseljenih oseb, v povezavi s 15., 16., 19. in 20. členom Uredbe o načinu zagotavljanja pravic osebam z začasno zaščito ustrezno pravno podlago, da lahko javni vrtci in osnovne šole, brez soglasja staršev, zakonito zbirajo in obdelujejo podatek o tem, ali je učenec »begunec oz. učenec z začasno zaščito« in druge podatke v zvezi s tem (npr. EMŠO, ali se je udeležil šole v naravi), vse z namenom pridobitve ustreznega obsega (javnih) sredstev za posamezne dejavnosti in naloge vzgoje in izobraževanja in izvrševanja navodil ministrstva, kot to izhaja iz navodil ministrstva?
2.     Ali predstavljajo 3., 4.,13.,14. in 15. člen Zakona o romski skupnosti v RS v povezavi s 7. členom Zakona o vrtcih, 9. členom Zakona o osnovni šoli in pa 25. in 81. členom Zakona o organizaciji in financiranju vzgoje in izobraževanja ustrezno pravno podlago, da lahko javni vrtci in osnovne šole, brez soglasja staršev, zakonito zbirajo in obdelujejo podatek o tem, ali je učenec »Rom«, vse z namenom pridobitve ustreznega obsega (javnih) sredstev za posamezne dejavnosti in naloge vzgoje in izobraževanja in izvrševanja navodil ministrstva, kot to izhaja iz obvestil ministrstva.
3.     Dodatno sprašujete, ali je za sodelovanje otrok pri anonimni anketi potrebno soglasje staršev otrok in ali predhodno navedena navodila zadostijo informacijam o obdelavi, ki jih zahteva 13. člen Splošne uredbe o varstvu podatkov.
 
Informacijski pooblaščenec (IP) na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, ZVOP-1) ter 2. člena Zakona o informacijskem pooblaščencu (Uradni list RS, št. 113/05, ZInfP) z vidika varstva osebnih podatkov na splošno pojasnjuje, da bi moral vsak upravljavec, torej v konkretnem primeru vrtec oz. šola sam presoditi o obstoju in ustreznosti pravnih podlag za obdelavo osebnih podatkov, ki jih obdeluje oziroma posreduje naprej. V primeru dvoma zato vedno predlagamo, da se po dodatna pojasnila obrnete na pristojno ministrstvo, ki zahteva podatke. IP lahko o tem dokončno presoja zgolj v inšpekcijskem postopku, v mnenju pa lahko podamo zgolj splošna pojasnila. Prav tako IP nima pristojnosti, da bi odločal o ustavni skladnosti različnih podzakonskih predpisov (v tem primeru skladnosti z 38. členom Ustave) ali odrejal njihovo nespoštovanje. Ti do morebitne drugačne odločitve Ustavnega sodišča veljajo in jih morajo zavezanci izvajati.
 
 
Pred vsako obdelavo osebnih podatkov je treba, med drugim opredeliti pravno podlago zanjo. V javnem sektorju, kamor sodijo ministrstvo in javne šole oziroma vrtci kot javni zavodi ta pravna podlaga izhaja iz veljavnih zakonskih predpisov v povezavi s točkama c in e prvega odstavka 6. člena Splošne uredbe, v primeru obdelave posebne vrste osebnih podatkov pa v povezavi z 2. odstavkom 9. člena Splošne uredbe. 
 
V primeru sklepanja pogodb s starši pa v poštev eventualno pride tudi pravna podlaga po točki b prvega odstavka 6. člena Splošne uredbe. 
 
Še vedno pa velja tudi 4. odstavek 9. člena ZVOP-1, ki določa, da se lahko v javnemu sektorju izjemoma obdelujejo tisti osebni podatki, ki so nujni za izvrševanje zakonitih pristojnosti, nalog ali obveznosti javnega sektorja, če se s to obdelavo ne poseže v upravičen interes posameznika, na katerega se osebni podatki nanašajo. 
 
Če v posameznih primerih šole ali vrtci menijo, da ministrstvo od njih zahteva osebne podatke brez ustrezne pravne podlage, predlagamo, da se v takih primerih obrnejo po pojasnila neposredno na ministrstvo.
 
 
O b r a z l o ž i t e v:
 
 
V zvezi z vašimi vprašanji najprej splošno pojasnjujemo, da posredovanje anonimiziranih podatkov, na podlagi katerih posamezniki niso določeni ali določljivi, to so npr. statistični podatki, ne pomeni obdelave osebnih podatkov. IP za vsak primer na podlagi prejetega gradiva v mnenju ne more presojati in ugotavljati, kako lahko ali mora šola pridobiti posamezne podatke, za katere jo zaproša ministrstvo oz., ki jih v zvezi z uveljavljanjem zahtev za pridobivanje sredstev posreduje ministrstvu. Vsekakor pa IP na podlagi vaših navedb in prejetega gradiva sklepa, da za pridobitev številnih podatkov najverjetneje ni treba ustvarjati novih zbirk osebnih podatkov ali v obstoječe zbirke vnašati podatkov, ki z zakonom niso predvideni, ampak zadošča npr. anketa med učitelji, analiza obstoječih zbirk osebnih podatkov, ki se vodijo na podlagi zakona ipd., ki ne vključuje ustvarjanja novih zbirk ali beleženja več podatkov, kot jih šole in vrtci zbirajo in obdelujejo za vse otroke oz. učence na podlagi veljavnih predpisov, kot so npr. Zakon o osnovnih šolah (ZOsn) – 94.-99. člen, Zakon o vrtcih (ZVrt) – 42.-44. člen, Zakon o organizaciji in financiranju vzgoje in izobraževanja (ZOFVI) – 135.a-135.č člen. Ti zakoni namreč v tem delu ne razlikujejo med otroci in učenci z različnimi dodatnimi življenjskimi statusi, ampak govorijo o otrocih oz. učencih, področni predpisi za posamezne skupine posameznikov, pa kot izhaja iz priloženega, določajo, da se tudi za te otroke pretežno uporabljajo zgoraj navedeni predpisi.
 
Kot že sami pravilno ugotavljate, je treba pred vsako obdelavo osebnih podatkov, med drugim opredeliti pravno podlago zanjo, saj je vsaka obdelava osebnih podatkov dopustna zgolj pod pogojem, da obstaja za konkreten namen obdelave ustrezna pravna podlaga. V javnem sektorju, kamor sodijo ministrstvo in javne šole oziroma vrtci kot javni zavodi ta pravna podlaga izhaja iz veljavnih zakonskih predpisov v povezavi s točkama c in e prvega odstavka 6. člena Splošne uredbe, v primeru obdelave posebne vrste osebnih podatkov pa v povezavi z 2. odstavkom 9. člena Splošne uredbe. V primeru sklepanja pogodb s starši pa v poštev eventualno pride tudi pravna podlaga po točki b prvega odstavka 6. člena Splošne uredbe. Še vedno pa velja tudi 4. odstavek 9. člena ZVOP-1, ki določa, da se lahko v javnem sektorju izjemoma obdelujejo tisti osebni podatki, ki so nujni za izvrševanje zakonitih pristojnosti, nalog ali obveznosti javnega sektorja, če se s to obdelavo ne poseže v upravičen interes posameznika, na katerega se osebni podatki nanašajo.
 
Prav tako pa morajo biti posamezniki ob zbiranju osebnih podatkov ustrezno obveščeni o obdelavi njihovih osebnih podatkov na podlagi 13. člena Splošne uredbe. Glede pravne podlage je treba poudariti, da je izbira ustrezne pravne podlage odgovornost upravljavca osebnih podatkov in se določi glede na konkretne okoliščine, če v posameznih primerih šole ali vrtci menijo, da ministrstvo od njih zahteva osebne podatke brez ustrezne pravne podlage, predlagamo, da se v takih primerih obrnejo po pojasnila neposredno na ministrstvo. IP namreč ne more in ne sme za vsak posamičen primer, ki izhaja iz različnih priloženih dopisov v imenu upravljavca izbirati ustrezne pravne podlage za obdelavo osebnih podatkov v konkretnem primeru, niti ne more določati postopkov organizacije dela in načina pridobivanja anonimiziranih podatkov ali drugih vidikov organizacije in izvedbe vzgojno izobraževalnega procesa v šolah in vrtcih. Prav tako IP nima pristojnosti za ugotavljanje ustavne skladnosti ali odrejanje 'neizvajanja' različnih podzakonskih predpisov. Ti do morebitne drugačne odločitve Ustavnega sodišča veljajo in jih morajo zavezanci izvajati.
 
Glede zbiranja osebnih podatkov otrok in učencev s statusom začasne zaščite
Kot izhaja iz gradiv, ki jih prilagate, morajo vrtci na podlagi navodil MIZŠ, ki so za vrtce obvezna v zvezi s sklepanjem pogodb s starši o vključitvi otroka v vrtec zahtevati tudi določena potrdila, če želijo starši uveljavljati npr. možnost oprostitve plačila vrtca. V tem primeru bi eventualno lahko prišla v poštev pravna podlaga iz točke b prvega odstavka 6. člena Splošne uredbe, v povezavi z veljavnimi predpisi s tega področja. Starši namreč sami odločajo o tem, ali bodo uveljavljali možnost oprostitev plačila, vrtec pa mora pri odločanju o tem upoštevati veljavne predpise.
 
Dodatno zgolj primeroma navajamo tudi, da se postopki po Zakonu o začasni zaščiti razseljenih oseb (ZZZRO), kot izhaja iz 14. člena Zakona o splošnem upravnem postopku (ZUP), vodijo po določbah ZUP, če ZZZRO ne določa drugače, kar pomeni, da veljajo v teh postopkih tudi določbe 34.a, 139. člena ZUP. Kolikor je znano IP se ZUP uporablja tudi v postopkih odločanja o vpisu in sprejemu otrok po ZVrt.
 
Glede zbiranja osebnih podatkov otrok in učencev pripadnikov Romske skupnosti
IP ne razbere, katere osebne podatke, naj bi šole posredovale o otrocih ali učencih, ki so pripadniki Romske skupnosti, na podlagi priloženih navodil. IP pa ni pristojen za presojo, na kakšen način šole in vrtci presojajo, katere otroke vključijo v posebne programe ali aktivnosti namenjene romskim otrokom. Ocenjujemo, da gre v predmetnem primeru zelo verjetno za zbiranje anonimnih podatkov o tem, koliko učencev ali otrok je vključeno v določen program, ki jih je mogoče pridobiti brez ustvarjanja posebnih novih zbirk osebnih podatkov (npr. z anketo po oddelkih). V tem primeru izpostavljamo, da je treba razlikovati med primeri, ko mora morda vrtec ali šola pridobiti soglasje staršev ali zakonitih zastopnikov za vključitev otroka v določen program, aktivnosti ali drugo obliko delovanja in med soglasji za obdelavo osebnih podatkov. IP za presojo prvega namreč ni pristojen, saj ni pristojen za presojo, kako vrtci in šole organizirajo svoje delo in v katerih primerih je za vključevanje otrok v posebne aktivnosti potrebno soglasje staršev. Predlagamo, da se v zvezi s tem obrnete po nasvete in pojasnila na MIZŠ.
 
Glede izvajanja anket
Vprašanje pogojev za sodelovanje otroka v anonimni anketi presega področje pristojnosti IP. IP namreč ni pristojen za vprašanja organizacije in izvedbe vzgojno-izobraževalnega dela, saj gre kot navajate za anonimno anketo, kar pomeni, da se v taki anketi ne zbirajo in ne obdelujejo osebni podatki niti otrok niti staršev. Konkretne presoje, ali so ankete, ki jih navajate res anonimne in ali z vidika organizacije dela in obveznosti šol in vrtcev po področnih predpisih ustrezajo priložena navodila, pa IP v mnenju ne more in ne sme podajati.
 
IP je na to temo že objavil mnenja, ki so dostopna na naši spletni strani npr.:
-       https://www.ip-rs.si/mnenja-gdpr/60489fb8e29e1 ;
-       https://www.ip-rs.si/mnenja-gdpr/6048a38d35dbb .
 
Lepo vas pozdravljamo,
 
Mojca Prelesnik, univ. dipl. prav.,
informacijska pooblaščenka
 
Pripravila:
Alenka Jerše, univ. dipl. prav.
namestnica informacijske pooblaščenke
