

Kamera, ki zajema hodnik in dvigala
+
-


Datum: 08.04.2022
Številka: 07121-1/2022/397

Kategorije: Stanovanjsko in nepremičninsko pravo, Video in avdio nadzor
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da bi radi na hodnik montirali kamero, ki bi zajela prehod do dvigal, morda celo del vrat stanovanja v medetaži. Zanima vas, ali je kamera lahko postavljena zakonito. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
 
Za uvedbo videonadzora v večstanovanjski stavbi je potrebna pisna privolitev solastnikov, ki imajo v lasti več kot 70 odstotkov solastniških deležev. Z videonadzorom v večstanovanjski stavbi se lahko nadzoruje le dostop do vhodov in izhodov večstanovanjske stavbe ter njeni skupni prostori. Prepovedano je snemati vhode v posamezna stanovanja ter notranjost dvigala. O izvajanju videonadzora je potrebno objaviti vidno obvestilo, ki posameznikom omogoča, da se seznanijo z njegovim izvajanjem.
 
O b r a z l o ž i t e v:
 
Glede na vaš dopis IP sklepa, da gre za uvedbo videonadzora v večstanovanjski stavbi. Videonadzor v večstanovanjski stavbi je treba izvajati skladno s 76. členom ZVOP-1. Za uvedbo videonadzora v večstanovanjski stavbi je potrebna pisna privolitev solastnikov, ki imajo v lasti več kot 70 odstotkov solastniških deležev. Videonadzor se lahko uvede le, kadar je to potrebno za varnost ljudi in premoženja. Z videonadzorom v večstanovanjski stavbi se lahko nadzoruje le dostop do vhodov in izhodov večstanovanjskih stavb ter njihovi skupni prostori. Med skupne prostore sodijo med drugim tudi skupni hodniki (tako določa prvi odstavek 5. člena Stanovanjskega zakonika, Uradni list RS, št. 69/03, s spremembami in dopolnitvami).
Prepovedano pa je izvajati videonadzor nad hišniškim stanovanjem ter delavnico za hišnika in snemati vhode v posamezna stanovanja. Poleg tega notranjost dvigal ne sodi med skupne prostore, kar pomeni, da tudi uvedba videonadzora v dvigalih oziroma videonadzora, ki snema notranjost dvigal, ni dopustna. Nadalje je izrecno prepovedano omogočiti ali izvajati sprotno ali naknadno pregledovanje posnetkov videonadzornega sistema preko interne kabelske televizije, javne kabelske televizije, interneta ali s pomočjo drugega telekomunikacijskega sredstva, ki lahko prenaša te posnetke.
Dodatno morate upoštevati obveznosti, ki izhajajo iz 74. člena ZVOP-1, in sicer objaviti obvestilo o izvajanju videonadzora. Obvestilo mora biti vidno in razločno objavljeno na način, ki omogoča posamezniku, da se seznani z njegovim izvajanjem najkasneje, ko se nad njim začne izvajati videonadzor. Omenjeno ne velja zgolj za stanovalce, ampak za vse posameznike, ki so lahko izpostavljeni videonadzoru, torej tudi za obiskovalce. Sprejeti je treba tudi ustrezne tehnično-organizacijske ukrepe za zavarovanje osebnih podatkov, skladno s 24., 25. in 32. členom Splošne uredbe ter petim odstavkom 74. člena ZVOP-1, npr. glede zavarovanja videonadzornega sistema pred dostopom nepooblaščenih oseb, dostopa do prostorov, kjer se videoposnetki hranijo, določiti je treba primeren rok hrambe itd.
Glede uporabe videoposnetkov vas opozarjamo na načelo omejitve namena po (b) točki prvega odstavka 5. člena Splošne uredbe, ki določa, da so osebni podatki zbrani za določene, izrecne in zakonite namene ter se ne smejo nadalje obdelovati na način, ki ni združljiv s temi nameni. Uporaba videoposnetkov mora biti torej povezana z nameni, zaradi katerih je bil videonadzor uveden. V primeru, da se izvaja videonadzor v večstanovanjski stavbi zakonito, npr. skladno z določbo 76. člena ZVOP-1, na podlagi katere se lahko videonadzor uvede le zaradi varnosti ljudi in premoženja, bi lahko upravljavec oz. izvajalec videonadzora posnetke pregledoval zgolj v primeru, ko bi prišlo npr. do poškodovanja ali odtujitve premoženja ali npr. ogrožanja ljudi oziroma ob nekem deviantnem dogodku, ko bi bil videoposnetek le dodaten dokaz v prekrškovnem ali kazenskem postopku. Navedeno pomeni, da je za vpogled v posnetke videonadzornega sistema potreben nek dogodek, ki to utemeljuje in je povezan z namenom vzpostavitve videonadzornega sistema (tj. varnost ljudi in premoženja).
Upravljavec oz. izvajalec videonadzora sme opraviti vpogled v posnetke, kadar so za vpogled izpolnjeni zgoraj navedene zakonske predpostavke, pri čemer mora pri tem upoštevati tudi načela v zvezi z obdelavo osebnih podatkov, tj. da so podatki vpogledani zakonito, pošteno in na pregleden način, da so vpogledani skladno z namenom, za katerega so bili ti podatki zbrani, da je bil vpogled izvršen v najmanjši obseg podatkov, ki ga je glede na namen bilo treba obdelati, da je zagotovljena ustrezna varnost osebnih podatkov, vključno z zaščito pred nedovoljeno ali nezakonito obdelavo.
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ. dipl. prav.
informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP
