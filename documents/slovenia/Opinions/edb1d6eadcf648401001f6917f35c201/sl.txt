

Izvajanje videonadzora po 74. čl. ZDLov-1
+
-


Datum: 10.08.2020
Številka: 07121-1/2020/477

Kategorije: Informiranje posameznika, Video in avdio nadzor, Zavarovanje osebnih podatkov
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje in usmeritve. Navajate, da je lovski inšpektor z nedavno novelo Zakona o divjadi in lovstvu (ZDLov-1) v 15. alineji četrtega odstavka 74. člena dodala pristojnost, da z video napravami izvaja nadzor nad krmišči, solnicami, kalužami, lokacijami, na katerih člani upravljavke lovišča krmijo divjad v nasprotju z načrti lovsko upravljavskih območij, in mesti za prevzem divjadi v skladu s predpisi, ki urejajo veterinarstvo. Ker videonadzor, kadar so na posnetkih posamezniki določljivi, predstavlja obdelavo osebnih podatkov v smislu Zakona o varstvu osebnih podatkov (ZVOP-1) in Splošne uredbe o varstvu podatkov, prosite za usmeritve in mnenje glede izvajanja omenjene pristojnosti skladno s zahtevami na področju varstva osebnih podatkov. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP pojasnjuje, da je v mnenju št. 07120-1/2020/432, Videonadzor s strani lovskega inšpektorja, objavljeno dne 24.06.2020 na spletni strani IP, že pojasnil nekatere bistvene vidike varstva osebnih podatkov v zvezi z izvajanjem omenjene pristojnosti lovskih inšpektorjev in predlagamo, da se s tem mnenjem seznanite.Iz navedenega mnenja št. 07120-1/2020/432 izhaja, da ZDLov-1 v 15. alineji četrtega odstavka 74. člena ureja pravno podlago za vzpostavitev videonadzora na specifičnih lokacijah (nad krmišči, solnicami, kalužami, lokacijami, na katerih člani upravljavke lovišča krmijo divjad), dalje pa ne vsebuje posebnih določb, s katerimi bi se obdelava osebnih podatkov, do katere pride pri izvajanju videonadzora s strani lovskega inšpektorja, prilagodila uporabi pravil iz Splošne uredbe. Glede na navedeno bi se izvajanje videonadzora s strani lovskega inšpektorja na v zakonu določenih mestih po mnenju IP lahko štelo za zakonito pod pogojem, če se bodo pri takšnem videonadzoru in s tem povezani obdelavi osebnih podatkov upoštevale vse relevantne določbe Splošne uredbe, ZVOP-1 ter Zakona o inšpekcijskem nadzor; vključno z ustreznim informiranjem posameznikov, zagotavljanjem varne obdelave osebnih podatkov, itd. V zvezi s splošnimi pravili za izvajanje videonadzora je IP izdal tudi smernice: Smernice o videonadzoru, ki so dostopne na spletni strani IP v rubriki »Publikacije«.IP ob zgoraj navedenem dodaja, da kot nadzorni organ na področju varstva osebnih podatkov ne more odrejati ustreznih ukrepov, ki jih mora upravljavec sprejeti za zagotovitev varne in skladne obdelave osebnih podatkov, kot npr. določitev roka trajanja izvajanja videonadzora, roka hrambe posnetkov, ureditev internih dostopov do posnetkov, vsebine opozorilnih tabel, ipd. V zvezi z navedenimi vprašanji je IP v mnenju št. 07120-1/2020/432 podal tudi nekaj usmeritev, ki jih mora lovski inšpektor upoštevati pri izvajanju videonadzora:Ob upoštevanju načel varstva osebnih podatkov (člen 5 Splošne uredbe) ter pravil in načel inšpekcijskega nadzora bo moral torej lovski inšpektor v primeru, ko bo izvajal videonadzor nad mesti, določenimi v zadnji alineji četrtega odstavka 74. člena ZDLov-1, zagotoviti najmanj sledeče ukrepe, s katerimi bo izvajanje videonadzora uskladil za zahtevami Splošne uredbe in ZVOP-1 ter preprečil prekomerne in nesorazmerne posege v zasebnost oseb, ki se bodo gibale na nadzorovanem območju: po omenjeni določbi, in sicer: o izvajanju videonadzora bo moral obvezno objaviti vidno in razločno obvestilo iz tretjega odstavka 74. člena ZVOP-1, in sicer na način, ki bo omogočal posamezniku, da se seznani z izvajanjem videonadzora najkasneje takrat, ko se nad njim začne izvajati videonadzor; takšno obvestilo mora vsebovati najmanj (1) informacijo o tem, da se izvaja videonadzor, (2) naziv osebe, ki izvaja videonadzor ter (3) telefonsko številko za pridobitev informacije, kje in koliko časa se shranjujejo posnetki; poleg teh informacij bo moral na enostaven in pregleden način zagotoviti še vse dodatne informacije, ki jih določa prvi in drugi odstavke 13. člena Splošne uredbe; videonadzor bo moral biti ustrezno utemeljen in časovno ter prostorsko omejen in usmerjen na točno določen in omejen prostor oz. objekt iz zadnje alineje četrtega odstavka 74. člena ZDLov-1; s tehničnimi in organizacijskimi ukrepi bo moral zagotoviti varnost osebnih podatkov na način, da bodo video naprave in predvsem shranjeni posnetki zavarovani pred dostopom nepooblaščenih oseb; videoposnetke bo lahko uporabljal le za določene, izrecne in zakonite namene in jih ne bo smel nadalje obdelovati na način, ki ni združljiv s temi nameni; posnetke videonadzora bo lahko hranil le toliko časa, kolikor je potrebno za dosego namena, zaradi katerega bo videonadzor izvajal, po dosegu tega namena pa bo moral posnetke ali izbrisati ali pa s tehničnimi in organizacijskimi ukrepi poskrbeti za zaščito pravic in svoboščin posameznikov, na katere se posnetki nanašajo. Lep pozdrav,Informacijski pooblaščenecMojca Prelesnik, univ. dipl. prav.informacijska pooblaščenkaPripravil:Anže Novak, univ. dipl. prav.Svetovalec Pooblaščenca za preventivo
