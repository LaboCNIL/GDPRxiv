

OP v pritožbenem postopku presoje zavarovalnine
+
-


Datum: 06.03.2019
Številka: 0712-1/2019/526

Kategorije: Zavarovalništvo
                        Pri Informacijskem pooblaščencu (IP) smo prejeli vaše zaprosilo za mnenje v zvezi z zahtevo zavarovalnice, da ji za namen reševanja pritožbenega postopka v zvezi s preplačanim zneskom po zavarovalni pogodbi (sklenjeni z osebo, ki ji je bila delno odvzeta poslovna sposobnost), ki ga vodi, predložite dodatna dokazila, in sicer odločbo centra za socialno delo (CSD), s kopijami poročil skrbnika, ki so bila v času skrbništva predložena CSD. Zanima vas, ali lahko zavarovalnica zahteva kopije poročil skrbnika, saj s tem grobo posega v osebno integriteto?Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji.Iz 268. člena Zakona o zavarovalništvu (Uradni list RS, št. 93/15, v nadaljevanju: ZZavar-1) izhaja, da lahko zavarovalnica v skladu s predpisi, ki urejajo varstvo osebnih podatkov in zbirke podatkov s področja zavarovanja, zbira, obdeluje, shranjuje, posreduje in uporablja osebne podatke za namen sklepanja in izvajanja pogodb o zavarovanju, kar med drugim vključuje tudi uveljavljanje povračilnih zahtevkov in drugih pravic ter obveznosti iz pogodb o zavarovanju, vključno s preisovanjem sumljivih primerov neupravičeno izplačanih odškodnin oziroma zavarovalnin, ki izvirajo iz zavarovanj po ZZavar-1. Skladno s sedmim odstavkom istega člena se osebni podatki v zbirki podatkov za presojo zavarovalnega kritja in višine odškodnine oziroma zavarovalnine iz šestega odstavka (med njimi tudi podatki o zdravstvenem stanju zavarovanca, stopnji invalidnosti, upravičenosti za medicinsko oskrbo, njegovih dohodkih, upravičenosti do kritja razlike do polne vrednosti zdravstvenih storitev iz proračunskih sredstev RS ipd.), praviloma zbirajo neposredno od posameznika, na katerega se nanašajo oziroma od drugih oseb, ki o zavarovalnem primeru kaj vedo, sicer pa iz zbirk podatkov državnih organov, tudi iz zbirk centrov za socialno delo (2.alineja 5. točke 7.odstavka 268. člena ZZavar-1). Pri tem mora zavarovalnica upoštevati tretji odstavek tega člena, ki določa, da je obdelava osebnih podatkov v zbirkah iz drugega odstavka dopustna le v obsegu, ki je potreben za uresničevanje namenov obdelave iz prvega odstavka istega člena, tj. za sklepanje in izvajanje pogodb o zavarovanju.IP na podlagi zgoraj povzetih relevantnih določb ZZavar-1 meni, da za zahtevo zavarovalnice po vaši predložitvi dodatnih dokazil, če so izpolnjeni zgoraj navedeni zakonski pogoji in te podatke zavarovalnica potrebuje za presojo pravic in obveznosti iz pogodbe o zavarovanju, ugotavljanju zavarovalnega kritja in višine odškodnine oziroma zavarovalnine, obstaja zakonska podlaga. Zavarovalnica je v tem primeru (če obstajajo okoliščine iz 268. člena ZZavar-1) do seznanitve z zahtevanimi podatki za reševanje vaše pritožbe upravičena ne glede na vašo voljo in jih lahko pridobi tudi posredno, na zahtevo, pri centru za socialno delo. Pri obdelavi pridobljenih zahtevanih podatkov mora zavarovalnica upoštevati tako zakonske določbe kot splošna načela obdelave osebnih podatkov in jih v skladu s tem ustrezno varovati.IP k navedenemu še dodaja, da se ne sme in ne more vnaprej konkretno opredeliti do posameznega konkretnega primera ali presojati, do katerih konkretnih podatkov je v primeru, ki ga navajate, zavarovalnica upravičena, saj konkretno in dokončno presojo lahko opravi le v okviru inšpekcijskega postopka.Mojca Prelesnik, univ. dipl. prav. informacijska pooblaščenka
