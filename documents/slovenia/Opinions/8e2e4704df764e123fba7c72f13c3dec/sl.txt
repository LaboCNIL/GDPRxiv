

Povezave vozila z aplikacijo proizvajalca
+
-


Datum: 18.03.2021
Številka: 07121-1/2021/494

Kategorije: Informiranje posameznika, Moderne tehnologije, Telekomunikacije in pošta
                        Informacijski pooblaščenec (v nadaljevanju: IP) je prejel vaše sporočilo, v katerem nas prosite za mnenje glede internetnega priklopa v osebna vozila s strani prodajalcev. Kot ste pojasnili pri določenem podjetju (uvozniku) zahtevajo od prodajalcev novih vozil, da vsako stranko, ob predaji  novega vozila,  povežete  z internetom preko aplikacije, ki je že naložena v vozilu. Zadeva je sporna iz tega vidika, ker morate pri vnosu podatkov stranke (vnesti morate strankin elektronski naslov), nato še vnesti  geslo, ki pa vam ga mora stranka mora zaupati, saj sistema drugače ni možno aktivirati. Od stranke nimate nobenega pisnega dovoljenja za to početje, ki vam ga zaupa, pa tudi ni logično, saj bo to vozilo v njeni osebni uporabi in se lahko priključi na omenjeni sistem kadarkoli želi ali pa tudi ne.
Pojasnjujete še, da vas uvoznik na nek način izsiljuje, saj vam v nasprotnem primeru, če tega ne storite, ne bo izplačal določenega dela marže oziroma dohodka (na ta način hoče prisiliti predvsem lastnike prodajnih salonov, ti pa posledično znižujejo plačo  prodajalcem vozil). Sistem je sicer brezplačen do treh let, nato pa je plačljiv. 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Informacijski pooblaščenec (v nadaljevanju IP) uvodoma pojasnjuje, da je za obdelavo osebnih podatkov posameznikov potrebno imeti ustrezno pravno podlago, skladno z določbami člena 6 Splošne uredbe. V konkretnem primeru se kot najprimernejši pravni podlagi zdita bodisi privolitev posameznika po točki 6(1)a ali potrebnost obdelave za izvajanje pogodbe s posameznikom po točki 6(1)b.
V okviru nezavezujočega mnenje ne moremo podati dokončne presoje, kdo je upravljavec osebnih podatkov, ki tudi nosi zgoraj navedene dolžnosti po Splošni uredbi, saj se to lahko ugotovi le v okviru inšpekcijskega postopka, vsekakor pa priporočamo, da z uvoznikom natančno preverite in razmejite vaše ter njihove obveznosti po Splošni uredbi. V vsakem primeru (ne glede na vrsto pravne podlage za obdelavo osebnih podatkov) mora biti posameznik ustrezno obveščen o obdelavi osebnih podatkov in sicer mu morajo biti podane vse informacije, kot jih zahteva člen 13 Splošne uredbe (v pomoč je lahko neobvezni obrazec, ki je na voljo na:
https://www.ip-rs.si/fileadmin/user_upload/doc/vzorci/VZOREC_OBVESTILA_POSAMEZNIKOM_GLEDE_OBDELAVE_OSEBNIH_PODATKOV.docx).
Obenem opozarjamo tudi na določbe Zakona o elektronskih komunikacijah (ZEKom-1) in sicer člena 157. Ta določa, da je shranjevanje podatkov ali pridobivanje dostopa do podatkov, shranjenih v terminalski opremi naročnika ali uporabnika, dovoljeno samo pod pogojem, da je naročnik ali uporabnik v to privolil potem, ko je bil predhodno jasno in izčrpno obveščen o upravljavcu in namenih obdelave teh podatkov v skladu z zakonom, ki ureja varstvo osebnih podatkov.  Ne glede na to je dovoljeno tehnično shranjevanje podatkov ali dostop do njih izključno zaradi prenosa sporočila po elektronskem komunikacijskem omrežju, ali če je to nujno potrebno za zagotovitev storitve informacijske družbe, ki jo naročnik ali uporabnik izrecno zahtevata.
Zaključno pojasnjujemo še, da je Evropski odbor za varstvo osebnih podatkov (EDPB) pred kratkim sprejel smernice o povezanih vozilih (Guidelines 01/2020 on processing personal data in the context of connected vehicles and mobility related applications). Smernice so tako vam kot uvozniku lahko v pomoč pri lažjem razumevanju in spoštovanju določb Splošne uredbe. Na voljo so na:
https://edpb.europa.eu/our-work-tools/our-documents/guidelines/guidelines-012020-processing-personal-data-context-connected_en
 
 
S spoštovanjem,
 
Mojca Prelesnik, univ.dipl.prav.,                                                                                                  
informacijska pooblaščenka
 
Pripravil:                                                                                                                                 
mag. Andrej Tomšič,
namestnik informacijske pooblaščenke        
