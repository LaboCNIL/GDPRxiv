

Posredovanje osebnih podatkov tujemu sodišču
+
-


Datum: 24.07.2020
Številka: 07120-1/2020/459

Kategorije: Posredovanje OP med upravljavci, Prenos osebnih podatkov v tretje države ali mednarodne organizacije, Sodni postopki
                        Pri Informacijskem pooblaščencu (IP) smo dne 20. 7. 2020 prejeli vaše zaprosilo za mnenje o tem, ali lahko kot javni zavod sodišču v Novem Sadu, na njhovo zaprosilo, posredujete podatke o zavarovalnih osnovah za določenega zavarovanca. Podatki so potrebni v preživninskem sporu.  Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji.Tuja sodišča (izven EU) lahko od slovenskih upravljavcev osebnih podatkov pridobivajo osebne podatke posredno v skladu s »Konvencijo o pridobivanju dokazov v civilnih ali gospodarskih zadevah v tujini« (Haaška konvencija o pridobivanju dokazov v civilnih zadevah), katere pogodbene članice sta tudi Republika Srbija in Republika Slovenija. Ker pa je med Republiko Srbijo in Republiko Slovenijo sklenjena tudi specialna bilateralna »Pogodba med Republiko Slovenijo in Republiko Srbijo o pravni pomoči v civilnih in kazenskih zadevah«, pride v konkretnem primeru najverjetneja v poštev ta pogodba. IP ni pristojen za presojanje, ali in pod katero pogodbo spada konkretno sodno zaprosilo ter za razlago vsebine ene ali druge mednarodne pogodbe. O b r a z l o ž i t e v:Mednarodna skupnost je leta 1970 sklenila mednarodno pogodbo, ki ureja vprašanja pridobivanja dokazov v zadevah z mednarodnim elementom - Konvencijo o pridobivanju dokazov v civilnih ali gospodarskih zadevah v tujini (objava ratificirane pogodbe v Ur. listu RS št. 76/2000). Gre za ureditev, ki velja za primere, ko ena ali obe državi nista članici EU, saj je to področje znotraj EU urejeno s posebno uredbo EU. V civilnih ali gospodarskih zadevah lahko sodni organ države pogodbenice v skladu z določbami svojega prava z zaprosilom zaprosi pristojni organ druge države pogodbenice, da zanjo pridobi dokaze ali opravi kakšno drugo dejanje sodnega postopka. Zato se mora tuje sodišče najprej obrniti na osrednji organ, ki je pristojen za sprejem in obravnavo tuje zahteve. V Sloveniji je to Ministrstvo za pravosodje.Republika Slovenija in Republika Srbija pa sta kasneje sklenili tudi posebno oziroma bolj ugodno mednarodno pogodbo z naslovom »Pogodba med Republiko Slovenijo in Republiko Srbijo o pravni pomoči v civilnih in kazenskih zadevah«, ki je bila z zakonom o ratifikaciji objavljena v Ur. listu RS št. 80/2015. Po tej pogodbi je pridobivanje osebnih podatkov oziroma dokazov še lažje, saj je na primer v določenih primerih možno izvševati pravno pomoč neposredno med sodišči. Če bo posredovanje osebnih podatkov v konkretnem primeru potekalo v skladu z eno ali drugo mednarodno pogodbo, bo tako posredovanje skladno tudi z vidika varstva osebnih podatkov za vse udeležence predmetne izmenjave podatkov, tudi za javni zavod kot upravljavca.IP ni pristojen za presojanje, ali in pod katero pogodbo spada konkretno sodno zaprosilo. IP prav tako ni pristojen za razlago mednarodnih pogodb.Zato lahko sodišču predlagate, da boste zaprošene osebne podatke sicer posredovali, vendar na način in pod pogoji, ki jih določa omenjena Haaška konvencija o pridobivanju dokazov v civilnih zadevah oziroma specialna pogodba, sklenjena med Republiko Slovenijo in Republiko Srbijo.Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
