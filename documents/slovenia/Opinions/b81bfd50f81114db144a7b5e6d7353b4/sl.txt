

Dostop do podatkov od facebooka
+
-


Datum: 07.10.2022
Številka: 07121-1/2022/1062

Kategorije: Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da bi želeli pridobiti informacije javnega značaja in da uveljavljate pravico do seznanitve z lastnimi osebnimi podatki na Facebooku, ki jih obdeluje factchecker.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
Za uveljavljanje svojih pravic po Splošni uredbi se morate najprej obrniti na upravljavca osebnih podatkov, v primeru kršitve določb Splošne uredbe pa se lahko obrnete na IP. Skrbi vas sicer obdelava osebnih podatkov upravljavca, ki je ustanovljen na Irskem, zato bi IP vašo prijavo skladno z določbami Splošne uredbe poslal v obravnavo irskemu nadzornemu organu za varstvo osebnih podatkov.
 
 
Obrazložitev
 
Ker smo prejeli vašo "Prošnjo za pridobitev informacij javnega značaja, za uveljavitev pravice do seznanitve z lastnimi osebnimi podatki" vam uvodoma pojasnjujemo, da je IP na področju varstva osebnih podatkov pritožbeni organ, ki rešuje konkretne pritožbene postopke in ne razpolagamo z "informacijami javnega značaja" glede vprašanja, kdo vse, kdaj ter na kakšni pravni podlagi lahko vstopa v vaš facebook profil. Lahko pa se k nam pritožite, če menite, da konkreten upravljavec osebnih podatkov ne spoštuje vaših pravic po Splošni uredbi oziroma krši vašo pravico do varstva osebnih podatkov.
 
V nadaljevanju vam podajamo nekaj ključnih informacij glede uveljavljanja pravice do seznanitve z lastnimi osebnimi podatki ter ločeno za področje dostopa do informacij javnega značaja.
 
 
O seznanitvi z lastnimi osebnimi podatki
 
IP pojasnjuje, da ima vsak posameznik skladno z določbami Splošne uredbe pravico pridobiti v jedrnati, pregledni, razumljivi in lahko dostopni obliki ter jasnem in preprostem jeziku določene informacije o obdelavi osebnih podatkov ter dostop do samih osebnih podatkov – tako imenovana pravica do seznanitve z lastnimi osebnimi podatki.
 
Prvi odstavek 15. člena Splošne uredbe tako posamezniku daje pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in med drugim naslednje informacije: namen obdelave; vrste zadevnih osebnih podatkov; uporabnike ali kategorije uporabnika, ki so jim bili ali jim bodo razkriti osebni podatki, predvideno obdobje hrambe osebnih podatkov; obstoj pravic posameznika; informacije o virih idr.
 
Pravica do seznanitve z lastnimi osebnimi podatki se uveljavlja pri samem upravljavcu osebnih podatkov (iz vašega pisanja izhaja, da bi bil to najverjetneje facebook). Skladno s tretjim odstavkom 12. člena Splošne uredbe upravljavec informacije o ukrepih, sprejetih na zahtevo v skladu s členi 15 do 22, posamezniku, na katerega se nanašajo osebni podatki, zagotovi brez nepotrebnega odlašanja in v vsakem primeru v enem mesecu po prejemu zahteve. Četrti odstavek 12. člena pa določa, da če upravljavec ne ukrepa na zahtevo posameznika upravljavec takega posameznika brez odlašanja, najpozneje pa v enem mesecu po prejemu zahteve, obvesti o razlogih za neukrepanje ter o možnosti vložitve pritožbe pri nadzornem organu in možnosti uveljavljanja pravnih sredstev.
 
Najprej se morate torej obrniti na upravljavca osebnih podatkov, v primeru kršitve določb Splošne uredbe glede seznanitve z lastnimi osebnimi podatki pa se lahko obrnete na IP, vendar ker je Meta (kot lastnica facebooka) družba z ustanovitvijo na Irskem, bi IP v takšnem primeru pritožbo zoper Meto poslal v obravnavo irskemu nadzornemu organu za varstvo osebnih podatkov.
 
V zvezi s pravico do seznanitve z lastnimi osebnimi podatki poudarjamo, da se je nosilec te pravice le posameznik kot fizična oseba in ne poslovni subjekti.
 
Ker vas zanimajo tudi mehanizmi uveljavljanja drugih pravic (popravek, izbris itd.) vas napotujemo, da si uporabne informacije o uveljavljanju pravic po Splošni uredbi preberete na posebnem portalu Informacijskega pooblaščenca https://tiodlocas.si/.
 
O dostopu do informacij javnega značaja
 
V vašem dopisu omenjate tudi informacije javnega značaja, vendar vam glede tega sporočamo, da IP v tem primeru ni pravi naslovnik zahteve za dostop do informacij javnega značaja glede konkretnih obdelav vaših osebnih podatkov. IP ni tisti, ki bi po svoji pristojnosti pridobival takšne podatke, razen če bi v zvezi z vašim profilom vodil kakšen postopek na vašo prijavo. V tem primeru bi imeli kot stranka z interesom pravico do vpogleda v spis.
 
Več v zvezi z uveljavljanjem pravice do informacij javnega značaja je sicer dostopno na naši spletni strani https://www.ip-rs.si/informacije-javnega-zna%C4%8Daja/ijz-pri-organih/.
 
 
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
