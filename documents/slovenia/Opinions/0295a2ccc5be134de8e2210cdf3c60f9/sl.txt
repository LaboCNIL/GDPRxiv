

Obveščanje o okužbi v domovih za starejše
+
-


Datum: 11.12.2020
Številka: 07120-1/2020/642

Kategorije: Definicija OP, Mediji, Pridobivanje OP iz zbirk, Zdravstveni osebni podatki
                        Informacijski pooblaščenec (v nadaljevanju IP) je prejel vaše vprašanje, ali je v času epidemije ministrstvo novinarju dolžno razkrivati informacije o število okuženih in umrlih v domovih za starejše od meseca marca dalje po posameznih domovih in po posameznih mesecih? Kot navajate, Nacionalni inštitut za javno zdravje teh podatkov ne pošilja medijem.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov oz. Uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo pojasnila IP.Kot je razbrati iz vašega vprašanja, novinar ne sprašuje o posameznikih, ampak o statističnih podatkih po posameznih domovih za starejše. Z vidika obdelave osebnih podatkov (tudi zdravstvenih podatkov), sama informacija o tem, da je določeno število oseb v nekem organu ali drugi organizaciji okuženo (brez drugih podatkov) ali umrlo, načeloma ne pomeni obdelave osebnih podatkov, saj brez drugih dodatnih podatkov tak posameznik ni določljiv. Če gre torej za posredovanje statističnih podatkov (npr. širša lokacija, šola, organ, organizacija), na podlagi, katerih posameznika ni mogoče enoznačno določiti, torej brez razkrivanja drugih podatkov o obolelem (npr. spol, starost, naslov, ulica, delovno mesto, točen čas mrti ipd.), potem sploh ne gre za obdelavo osebnih podatkov. Obveščanje javnosti, če organ s temi podatki razpolaga, torej ni sporno.Ni pa načeloma dopustno brez ustrezne pravne podlage razkrivati osebnih podatkov (torej podatkov, na podlagi katerih bi bil posameznik določen ali določljiv) posameznikov javnosti. Takšna pravna podlaga bi lahko bil ZDIJZ, če bi šlo za informacije, ki na podlagi testa interesa javnosti, predstavljajo prosto dostopne informacije javnega značaja, o čemer pa je treba odločati v vsakem primeru posebej in upoštevajoč vse okoliščine. IP v mnenju take presoje ne sme in ne more izvesti, saj je za področje dostopa do informacij javnega značaja drugostopenjski organ.Lepo vas pozdravljamo,Pripravila:Alenka Jerše, univ. dipl. prav.namestnica informacijske pooblaščenkeMojca Prelesnik, univ. dipl. prav.,informacijska pooblaščenka
