

Objava fotografij zgradb podjetij v brošuri
+
-


Datum: 20.01.2022
Številka: 07121-1/2022/63

Kategorije: Definicija OP
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da bi radi v brošurah vašega podjetja objavili fotografije podjetij oz. njihovih zgradb, podjetja bi uporabili kot reference, saj so kupili vaše izdelke. Zanima vas, ali potrebujete njihova soglasja. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
„Osebni podatek“ pomeni katero koli informacijo v zvezi z določenim ali določljivim posameznikom. Določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika (prva točka člena 4 Splošne uredbe).
 
Fotografija stavbe podjetja in podatki o podjetju ne predstavljajo osebnih podatkov po Splošni uredbi, saj ne gre za podatke o fizični osebi oziroma o določenem ali določljivem posamezniku, temveč gre za podatke o pravni osebi. To pomeni, da se Splošna uredba ne uporablja v primeru obdelave fotografij zgradb in omembe referenc podjetij. Ne glede na to pa IP pojasnjuje, da bi lahko šlo za obdelavo osebnih podatkov, v kolikor bi bili na fotografijah vidni določeni ali določljivi posamezniki (npr. zaposleni v podjetju). V takem primeru bi za objavo fotografije, na kateri se nahajajo posamezniki, potrebovali njihovo privolitev (več o privolitvi si lahko preberete na spleti strani: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/privolitev). 
 
Četudi v danem primeru ne gre za obdelavo osebnih podatkov, to še ne pomeni, da druga pravna področja niso relevantna. Namreč v kolikor uporabite podobo oziroma ime nekega drugega podjetja brez ustreznega soglasja se IP porajajo vprašanja s področja prava intelektualne lastnine in eventualno vprašanja glede odškodninske odgovornost v primeru morebitne okrnitve ugleda ali dobrega imena pravne osebe. Ker pa gre za področja, ki presegajo pristojnosti IP, vam IP več informacij ne more podati.
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP
