

Javnost podatkov o zaposlenih v podjetju
+
-


Datum: 09.12.2021
Številka: 07121-1/2021/2466

Kategorije: Delovna razmerja
                        Informacijski pooblaščenec (v nadaljevanju IP) je po e-pošti prejel vaši vprašanji. Sprašujete, ali je v skladu z ZVOP, da v primeru reklamacije zaradi dokazane enomesečne neodzivnosti npr. avtoservisa nihče ne sme zaupati imena direktorja, komercialnega direktorja ali vodje komerciale? Razgovor vam je omogočen le s telefonskim operaterjem, vse ostalo pa naj bi bili tajni podatki. 
Sporna se vam zdi tudi pogodba z operaterjem, saj je s strani operaterja nečitljiv podpis, brez natipkanega imena in ni jasno, ali je oseba pooblaščena za podpis pogodbe in ali gre za avtentičen žig. 
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.
 
Uvodoma poudarjamo, da mora imeti načeloma delodajalec za zakonito obdelavo osebnih podatkov delavcev ustrezno pravno podlago. Pravne podlage so navedene v prvem odstavku 6. člena Splošne uredbe in so npr. točka (a) - privolitev, točka (b) - izvajanje pogodbe ali npr. točka (c) - izpolnitev zakonske obveznosti. Prav tako se lahko osebni podatki skladno z 48. členom Zakona o delovnih razmerjih (Uradni list RS, št. 21/13, 78/13 – popr., 47/15 – ZZSDT, 33/16 – PZ-F, 52/16, 15/17 – odl. US, 22/19 – ZPosS in 81/19) zbirajo, obdelujejo, uporabljajo in posredujejo tretjim osebam samo, če je to določeno s tem ali drugim zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. Drugi odstavek 106. člena ZVOP-1 nadalje določa, da lahko upravljavci osebnih podatkov javnosti posredujejo in javno objavijo osebno ime, naziv ali funkcijo, službeno telefonsko številko in naslov službene elektronske pošte predstojnika in tistih zaposlenih, katerih delo je pomembno zaradi poslovanja s strankami oziroma uporabniki storitev. Poleg samega obstoja pravne podlage pa mora delodajalec upoštevati tudi t.i. načelo najmanjšega obsega podatkov, skladno s katerim morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo.
 
Navedeno pomeni, da mora delodajalec v konkretni situaciji najprej ugotoviti, ali je objava podatkov potrebna v namene npr. komunikacije s strankami, zagotavljanja transparentnosti poslovanja s strankami ipd.; v drugi fazi pa tudi, ali je nujno potrebno za konkretnega delavca, da se obdeluje njegov podatek na način, da je javno objavljen. V vsakem primeru je treba upoštevati konkretne okoliščine in namene, da bi lahko presodili, ali nameni delodajalca pretehtajo nad pravico delavca do zasebnosti. Bolj konkretnega odgovora vam IP v okviru nezavezujočega mnenja žal ne more podati. Poudarjamo pa, da so podatki o zastopnikih oz. družbenikih podjetja (npr. pri d.o.o.) načeloma javni podatki, ki jih lahko preverite v registrih na spletni strani AJPES (npr. v Poslovnem registru) in tako tudi ne morejo predstavljati varovano kategorijo osebnih podatkov. Več o tem si lahko preberete v že izdanem mnenju IP št. 0712-1/2015/1778 z dne 1.7.2015. Mnenja so dosegljiva z iskalnikom, ki je dostopen na www.ip-rs.si/vop.
 
Več informacij glede dopustne obdelave osebnih podatkov v delovnih razmerjih si lahko preberete v Smernicah IP »Varstvo osebnih podatkov v delovnih razmerjih«, ki so dostopne na spletni strani in na naslednji povezavi: https://www.ip-rs.si/publikacije/priro%C4%8Dniki-in-smernice/smernice-po-splo%C5%A1ni-uredbi-o-varstvu-podatkov-gdpr/varstvo-osebnih-podatkov-v-delovnih-razmerjih.
 
Glede vašega drugega vprašanja, ki se nanaša na pogodbo z operaterjem, vam pojasnjujemo, da je tematika urejena v Zakonu o elektronskih komunikacijah (Uradni list RS, št. 109/12, 110/13, 40/14 – ZIN-B, 54/14 – odl. US, 81/15 in 40/17, ZEKom-1), ki med drugim ureja tudi naročniške pogodbe ter zahteve glede preglednosti in objave informacij. Predlagamo vam, da se s svojim vprašanjem obrnete na Agencijo za komunikacijska omrežja in storitve RS, ki je pristojna za nadzor nad ZEKom-1. Kot je mogoče razbrati iz podanega opisa, pa bi lahko šlo tudi za vprašanja s področja varstva potrošnikov, zato vam predlagamo, da se za pomoč obrnete na Evropski potrošniki center ali npr. na Zvezo potrošnikov Slovenije.
 
 
V upanju, da ste prejeli odgovor na vaše vprašanje, vas lepo pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
 
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
