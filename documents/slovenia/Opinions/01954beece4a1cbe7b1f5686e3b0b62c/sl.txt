

Obdelava OP osumljencev
+
-


Datum: 15.07.2021
Številka: 07120-1/2021/364

Kategorije: Policijski postopki
                        Informacijski pooblaščenec (v nadaljevanju: IP) je prejel vaše zaprosilo za mnenje glede policijske obdelave osebnih podatkov osumljencev.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
IP uvodoma poudarja, da lahko podaja nezavezujoča mnenja in pojasnila, ne sme pa izven konkretnih inšpekcijskih postopkov preverjati primernosti izbrane pravne podlage ali namenov oziroma obsega obdelave osebnih podatkov v konkretnem primeru.
IP pojasnjuje, da na podlagi ugotovitev nadzora MNZ, ki ga navajate v vašem zaprosilu, ni uvedel inšpekcijskega postopka. Ob tem pojasnjuje, da inšpekcijski postopek vedno uvede po uradni dolžnosti, bodisi po prejemu prijave s strani prijavitelja bodisi če kako drugače izve za določene nepravilnosti pri obdelavi osebnih podatkov.
IP nadalje pojasnjuje, da je pri obdelavi osebnih podatkov, ki jih obdelujejo policija, državna tožilstva, Uprava RS za probacijo, Uprava RS za izvrševanje kazenskih sankcij ter drugi državni organi, ki so zakonsko določeni kot pristojni za področja preprečevanja, preiskovanja, odkrivanja ali pregona kaznivih dejanj ali izvrševanja kazenskih sankcij, treba v primerih, ko osebne podatke navedeni organi obdelujejo za namene izvrševanja teh pristojnosti, upoštevati določila Zakona o varstvu osebnih podatkov na področju obravnavanja kaznivih dejanj (Uradni list RS, št. 177/20; v nadaljevanju: ZVOPOKD). Tako lahko IP, kadar pri opravljanju nadzora ugotovi kršitev določb zakona, podzakonskih predpisov ali splošnih aktov za izvrševanje javnih pooblastil za zgoraj navedene namene iz ZVOPOKD v delih, ki urejajo varstvo osebnih podatkov, izvede določene nadzorne ukrepe, med drugim lahko odredi, da se nepravilnosti ali pomanjkljivosti, ki jih ugotovi, odpravijo na način in v roku, ki ga sam določi. Prav tako lahko odredi omejitve obdelave, kot so anonimiziranje, blokiranje ali arhiviranje, lahko pa odredi tudi brisanje ali uničenje osebnih podatkov ali druge ukrepe, ki pomenijo prepoved obdelave osebnih podatkov.
IP sklepno pojasnjuje, da glede na konkretne okoliščine posameznega primera IP lahko uvede tudi prekrškovni postopek. Ob tem IP pojasnjuje še, da prva točka prvega odstavka 79. člena ZVOPOKD določa, da se z globo od 100 do 5.000 eurov kaznuje za prekršek odgovorna oseba pristojnega organa ali drugega upravljavca, če obdeluje osebne podatke brez podlage v zakonu ali brez privolitve posameznika, na katerega se nanašajo osebni podatki.
 
S spoštovanjem.
 
 
 
Pripravil:
Matej Sironič,                                                   
Svetovalec pooblaščenca
za varstvo osebnih podatkov
 
Mojca Prelesnik, univ. dipl. prav.,
Informacijska pooblaščenka
