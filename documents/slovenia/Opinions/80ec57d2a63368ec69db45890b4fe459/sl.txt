

Prijava na e-novice
+
-


Datum: 19.01.2021
Številka: 07121-1/2021/83

Kategorije: Telekomunikacije in pošta
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da želite po elektronski pošti kontaktirati ponudnika servisnih storitev, ta pa to pogojuje s tem, da se strinjate s prijavo na e-novice. Zanima vas, ali je to v skladu z zakonodajo. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Neposredno trženje po elektronski pošti oziroma telefonu je urejeno v specialnih predpisih, in sicer v Zakonu o elektronskih komunikacijah (Uradni list RS, št. 109/12, 110/13, 40/14 – ZIN-B, 54/14 – odl. US, 81/15 in 40/17; v nadaljevanju ZEKom-1) in Zakonu o elektronskem poslovanju na trgu (Uradni list RS, št. 96/09 – uradno prečiščeno besedilo in 19/15; v nadaljevanju: ZEPT), nadzor nad izvajanjem njunih določb pa je v pristojnosti Agencije za komunikacijska omrežja in storitve RS (v nadaljevanju: AKOS) oziroma Tržnega inšpektorata RS (v nadaljevanju: TIRS).
 
Predvsem vam IP svetuje, da si preberete 158. člen ZEKom-1, ki govori o neželeni komunikaciji in ki v prvem odstavku določa, da je uporaba samodejnih klicnih in komunikacijskih sistemov za opravljanje klicev na naročnikovo telefonsko številko brez človekovega posredovanja (npr. klicni avtomati, SMS, MMS), telefaksov ali elektronske pošte za namene neposrednega trženja dovoljena samo na podlagi naročnikovega ali uporabnikovega predhodnega soglasja. Drugi odstavek istega člena nadalje določa, da lahko, ne glede na določbe prvega odstavka, fizična ali pravna oseba, ki od kupca svojih izdelkov ali storitev pridobi njegov elektronski naslov za elektronsko pošto, ta naslov uporablja za neposredno trženje svojih podobnih izdelkov ali storitev pod pogojem, da kupcu ponuja jasno in izrecno možnost, da brezplačno in enostavno zavrne takšno uporabo svojega elektronskega naslova takrat, ko so ti podatki za stike pridobljeni in ob vsakem sporočilu v primeru, da kupec ni zavrnil takšne uporabe že na začetku.
 
V skladu z navedenim ima upravljavec osebnih podatkov v danem primeru za zakonito neposredno trženje po elektronski pošti dve možni podlagi, 1) lahko pridobi vaše predhodno soglasje (pri čemer mora biti soglasje prostovoljno in ne izsiljeno) ali 2) gre za neposredno trženje vam kot kupcu izdelkov ali storitev upravljavca, pri čemer mora biti tako neposredno trženje v skladu s 158. členom ZEKom-1.
 
IP je na to temo napisal veliko mnenj, ki so javno objavljena. Svetujemo vam, da jih poiščete v iskalniku mnenj (https://www.ip-rs.si/vop/), pred tem pa obkljukate rubriko »Neposredno trženje, nagradne igre«.  IP je na to temo napisal prispevek, ki je dostopen na spletni strani: https://tiodlocas.si/neposredno-trzenje-lahko-ga-omejite-preklicete-odlocitev-je-vasa/.
 
IP na tem mestu tudi pojasnjuje, da se ne more konkretneje opredeliti do vprašanja glede ureditve pogodbenih odnosov podjetja s svojimi strankami, temveč lahko presoja zgolj vidika varstva osebnih podatkov.
 
V vsakem primeru pa vam je upravljavec dolžan pred obdelavo vaših osebnih podatkov zagotoviti določene informacije v zvezi z obdelavo, na primer za kakšne namene bo obdeloval vaše podatke. Več o vaši pravici do obveščenosti si preberite na strani: https://tiodlocas.si/moram-biti-obvescen/.
 
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                              
Neja Domnik, mag. prav.,
asistentka svetovalca pri IP                                         
 
