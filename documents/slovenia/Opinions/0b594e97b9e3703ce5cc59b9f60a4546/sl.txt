

Testiranje zaposlenih
+
-


Datum: 01.10.2021
Številka: 07121-1/2021/1956

Kategorije: Delovna razmerja, Zdravstveni osebni podatki
                        Informacijski pooblaščenec (v nadaljevanju: IP) je po e-pošti prejel vaše zaprosilo za mnenje v zvezi s testiranjem zaposlenih. Sprašujete, ali je sprejemljivo, da delodajalec testiranje opravi na parkirišču pred srednje velikim podjetjem, kjer so vsi posamezniki brez PCT pogoja (in s tem izkazano necepljeni, nepreboleli ali preteklo-preboleli) vsem poznanim sodelavcem na očeh in je v takem primeru potencialnim opazovalcem s tem tudi poznano zdravstveno stanje testiranih (saj se cepljene ne testira).
 
Navajate, da je s tem ustvarjena transparentno razlikovanje med necepljenimi in cepljenimi, kar lahko v nezdravem kolektivu ustvari potencialne konflikte zaradi medijske stigmatizacije necepljenih.
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V zvezi z vašim vprašanjem vam IP lahko poda mnenje zgolj v zvezi z varstvom osebnih podatkov. Za konkretna navodila glede izvajanja veljavnih predpisov vam predlagamo, da se obrnete na pristojno ministrstvo oz. na Inšpektorat za zdravje RS, saj IP ni pristojen za tolmačenje ali nadzor izvajanja predpisov, ki zahtevajo preverjanje pogojev PCT. Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
IP je za namen lažjega izvajanja odlokov o preverjanju PCT pogojev pripravil smernice o preverjanju PCT pogojev (za upravljavce in za posameznike), ki so dostopne na spletni strani: https://www.ip-rs.si/novice/smernice-o-preverjanju-pct-pogojev.
 
Trenutno veljavni Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 147/21, 149/21 in 152/21) v prvem odstavku 6. člena določa, da se za osebe iz prvega odstavka 5. člena odloka (torej za delavce in osebe, ki na kakršnikoli drugi pravni podlagi opravljajo delo pri delodajalcu, ali samostojno opravljajo dejavnost) šteje, da za opravljanje dela izpolnjujejo pogoj PCT, če se presejalno testirajo s testom HAG za samotestiranje. Samotestiranje iz prejšnjega stavka se izvaja enkrat tedensko v enakih presledkih. Odgovorne osebe, ki izvajajo ali organizirajo opravljanje dela, določijo čas in kraj samotestiranja, ki je izvedeno na delovnem mestu. Za namen dokazovanja samotestiranja odgovorna oseba posreduje osebi iz prvega odstavka prejšnjega člena evidenčni list, ki vsebuje datum samotestiranja, rezultat testa in podpis osebe iz prvega odstavka 5. člena odloka. Drugi odstavek nadalje določa, da se za osebe iz prvega odstavka 5. člena odloka šteje, da za opravljanje dela izpolnjujejo pogoj PCT, če se presejalno testirajo s testom HAG, ki se izvaja enkrat tedensko v enakih presledkih. Odgovorne osebe, ki izvajajo ali organizirajo opravljanje dela, določijo čas in kraj testiranja. Testiranje se dokazuje z dokazilom iz 1. točke 2. člena odloka. Izvajanje navedenih določb IP ne more komentirati in vam kot že pojasnjeno predlagamo, da se obrnete na Ministrstvo za zdravje, oz. na Inšpektorat za zdravje RS.
 
IP lahko preverjanje PCT pogojev v okviru svojih pristojnosti komentira zgolj z vidika varstva osebnih podatkov. V smernicah smo izpostavili, da mora delodajalec upoštevati načelo najmanjšega obsega podatkov in v dokazila glede izpolnjevanja PCT pogojev svojih delavcev le vpogledati, ne sme pa jih hraniti. Glede samega hranjenja podatkov lahko delodajalec nadalje obdeluje le tiste osebne podatke, ki so nujno potrebni za namen organiziranja preverjanja pogojev PCT (npr. predpisan evidenčni list za samotestiranje, izjavo o izpolnjevanju pogoja PCT, ime in priimek ter do kdaj oseba izpolnjuje pogoj PCT (brez beleženja drugih podatkov, ki niso ključni, npr. vrsta cepiva in izvajalec cepljenja)). Tudi pri samem preverjanju dokazil je priporočljivo, da se delodajalec seznani le z najnujnejšimi podatki iz dokazil (npr. na koga se dokazilo nanaša, časovna veljavnost potrdila za prebolevnike, in za cepljene podatek o polni cepljenosti - odmerek 1/1 ali odmerek 2/2).
 
Poudarjamo tudi, da mora delodajalec delavcu pred preverjanjem PCT pogojev zagotoviti vse informacije o obdelavi njegovih osebnih podatkov, skladno s 13. členom Splošne uredbe (npr. glede pravne podlage, roka hrambe, itd.). Ostala priporočila IP si lahko preberete v citiranih smernicah. V zvezi z vprašanji glede kršenja človekovih pravic vam predlagamo, da se obrnete na Varuha človekovih pravic oz. Zagovornika načela enakosti.
 
 
Lepo pozdravljeni.
 
                                                                                             
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
