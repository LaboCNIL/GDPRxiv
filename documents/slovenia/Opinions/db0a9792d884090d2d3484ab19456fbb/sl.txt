

Zavrnitev dostopa do OP zaradi otrokove koristi
+
-


Datum: 10.06.2020
Številka: 07120-1/2020/409

Kategorije: Pravica do seznanitve z lastnimi osebnimi podatki, Šolstvo
                        Informacijski pooblaščenec RS (v nadaljevanju IP) je dne 4. 6. 2020 prejel vaše vprašanje: Ali imajo otrokovi starši pravico do vpogleda v vso dokumentacijo tudi v primeru, če šola meni, da to ni v otrokovo korist? Navajate okoliščine, da želi en starš pridobiti dokumentacijo v zvezi z izsotanki otroka, pri čemer menite, da bi dokumente lahko uporabil v sporu zoper drugega starša. Prav tako sprašujete, ali lahko kot šola zavrnete dostop do poročila, ki ste ga pripravili in izročili na zahtevo sodišča, ker vsebuje tudi izjave otroka, za katere menite, da lahko zaradi njihove vsebine otrok doživi pritiske od starša?Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP uvodoma pojasnjuje, da med drugim deluje tudi kot pritožbeni organ, kadar upravljavec osebnih podatkov ne ugodi zahtevi posameznika glede pravice posameznika do seznanitve z zahtevanimi podatki, do izpisov, seznamov, vpogledov, potrdil, informacij, pojasnil, prepisovanja ali kopiranja po določbah zakona, ki ureja varstvo osebnih podatkov (2. člen ZInfP). Glede na navedeno torej IP ne sme podajati usmeritev glede odločanja zavezanca v konkretnem postopku dostopa do seznanitve oziroma dostopa do lastnih osebnih podatkov.IP lahko na splošno pojasni, da mora zavezanec v konkretnem postopku vsekakor upoštevati tudi morebitne okoliščine, ki kažejo na škodovanje koristim otrok. Po mednarodni Konvenciji o otrokovih pravicah, h kateri je se je zavezala tudi Republika Slovenija, velja namreč »načelo največje koristi otroka«, ki ga morajo upoštevati tudi upravljavci, pri odločanju o pravicah s področja varstva osebnih podatkov. Iz navedene konvencije izhaja, da morajo biti pri vseh dejavnostih v zvezi z otroki, bodisi da jih vodijo državne bodisi zasebne ustanove za socialno varstvo, sodišča, upravni organi ali zakonodajna telesa, otrokove koristi glavno vodilo.V praksi navedeno pomeni, da lahko šola v postopku v zvezi s pravicami posameznikov s področja varstva osebnih podatkov, zahtevo po potrebi tudi zavrne, če ugotovi, da bi odobritev lahko škodovala otroku. Kot navedeno uvodoma, pa IP izven konkretnega pritožbenega postopka ne more presojati odločitve upravljavcev v konkretni zadevi.Lep pozdrav,Pripravil:Anže Novak, univ. dipl. pravSvetovalec Pooblaščenca za preventivoMojca Prelesnik, univ. dipl. prav.informacijska pooblaščenka
