

Privolitev v snemanje telefonskih klicev
+
-


Datum: 20.07.2021
Številka: 07121-1/2021/1273

Kategorije: Telekomunikacije in pošta, Privolitev
                        Prejeli smo vaše zaprosilo za mnenje, v katerem prosite za potrditev pravilnosti tolmačenja določbe sedmega odstavka 147. člena ZEKom-1. Vaša stranka želi v proces telefonske komunikacije s svojimi uporabniki uvesti avdio snemanje telefonskih pogovorov. Družba bi želela snemanje klicev uvesti na način, da bi se po vzpostavitvi telefonske povezave med družbo in uporabnikom, vsakemu uporabniku predvajal posnetek, na katerem bi bilo uporabniku pojasnjeno, da se bo pogovor v nadaljevanju snemal, v kolikor pa se s snemanjem pogovora ne strinja, naj prekine telefonsko povezavo in vprašanje na družbo naslovi pisno preko elektronske pošte. V primeru, da bo uporabnik nadaljeval s pogovorom, bo družba pogovor posnela. Na opisan način bi uporabniki, ki bi se odločili za nadaljevanje telefonskega pogovora, dali svoje soglasje za snemanje, hkrati pa bi jih družba opozorila na snemanje na način, kot je to določeno v sedmem odstavku 147. člena. Glede na zgoraj opisan načrtovan način snemanja telefonskih pogovorov med družbo in uporabniki vas zanima, ali si pravilno razlagate, da z opisanim načinom snemanja pogovorov med družbo in uporabniki, družba ne bi bila v kršitvi 147. člena ZEKom-1.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uvodoma pojasnjujemo, da Informacijski pooblaščenec podaja nezavezujoča mnenja in pojasnila, ne more pa izven inšpekcijskih postopkov presojati konkretnih dejanj obdelave osebnih podatkov.
 
Splošna uredba v členu 6 določa pravne podlage, na podlagi katerih lahko upravljavec osebnih podatkov le-te zakonito obdeluje. Med drugim lahko podlago za obdelavo določa specialna zakonodaja, skladno s 3. odstavkom člena 6 Splošne uredbe. Specialna zakonodaja, ki ureja obdelavo osebnih podatkov na področju storitev elektronskih komunikacij, ki jih izvajajo operaterji elektronskih komunikacij je Zakon o elektronskih komunikacijah (Uradni list RS, št. 109/12 s spremembami in dopolnitvami; ZEKom -1).
 
Odbor za varstvo podatkov (EDPB) je sprejel mnenje (št. 5/2019) glede odnosa med Splošno uredbo in Direktivo o e-zasebnosti 2002/58/ES (ta direktiva je v slovenski pravni red prenesena z ZEKom-1). V mnenju, ki je za IP v smislu enotne interpretacije zavezujoče, odbor pojasnjuje, da so pravne podlage za obdelavo osebnih podatkov na omenjenem področju določene v ZEKom-1, kot specialnem aktu. V kolikor pravne podlage za določeno obdelavo osebnih podatkov v ZEKom-1 ni, taka obdelava ne more biti zakonita z vidika načela obdelave osebnih podatkov iz člena 5 Splošne uredbe.
 
Podlage, pogoje in omejitve snemanja telefonskih pogovorov torej ureja 147. člen ZEKom-1. Po prvem odstavku 221. člena ZEKom-1 je za nadzor nad 147. členom ZEKom-1 pristojna Agencija za komunikacijska omrežja in storitve Republike Slovenije (AKOS). Ta je pristojna tudi za vodenje prekrškovnih postopkov (228. člen ZEKom-1). Zato vam predlagamo, da se z vašim vprašanjem obrnete na AKOS (info.box@akos-rs.si).
 
S spoštovanjem,
 
Mojca Prelesnik, univ. dipl. prav.,
Informacijska pooblaščenka
 
 
Pripravila:                                                                                                                                
Jelena Burnik,
vodja mednarodnega sodelovanja in nadzora
