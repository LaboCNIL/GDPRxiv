

Skladnost zavrnitve zahteve za izbris osebnih podatkov s Splošno uredbo o varstvu podatkov
+
-


Datum: 15.04.2022
Številka: 07121-1/2022/420

Kategorije: Pravica do pozabe
                        Pri Informacijskem pooblaščencu (IP) smo dne 12. 4. 2022 prejeli vaše vprašanje o skladnosti navedb, ki vam jih je poslal Zavod RS za zaposlovanje (ZRSZ), z določbami Splošne uredbe o varstvu podatkov. Pri ZRSZ ste zaprosili za izbris vseh vaših osebnih podatkov kot to omogoča Splošna uredba o varstvu podatkov. Prejeli ste pojasnila s sklicevanjem na Zakon o urejanju trga dela (ZUTD) – 123., 124. in 126. člen. Zlasti se vam zdi problematično obdobje hrambe podatkov 50 let. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Pri tem še pojasnjujemo, da dokončni in konkretni odgovor ni mogoč izven pritožbenega ali inšpekcijskega postopka. V skladu s 77. členom Splošne uredba o varstvu podatkov je namreč zoper zavrnitev zahteve možna pritožba v 15 dneh od prejema zavrnilnega odgovora, za reševanje pritožbe pa je pristojen IP. 
 
 
Brez namena prejudiciranja vaše zadeve, po mnenju IP posameznik ne more doseči izbrisa osebnih podatkov iz zbirk osebnih podatkov, za katere je po zakonu določen obvezen rok hrambe, ki še ni potekel, pod pogojem, da so bili osebni podatki zakonito pridobljeni in nadalje obdelovani.  
 
 
O b r a z l o ž i t e v:
 
Pravica do izbrisa osebnih podatkov iz 17. člena Splošne uredbe o varstvu podatkov ni neomejena. Omejitve lahko razvrstimo v tri kategorije:

Pravica se lahko uveljavlja le pod določenimi materialnopravnimi pogoji iz prvega odstavka 17. člena Splošne uredbe o varstvu podatkov. Poenostavljeno povedano, ni možno kadarkoli doseči izbrisa vseh osebnih podatkov v vseh zbirkah in pri vseh upravljavcih, temveč pride izbris v poštev le, če ni (več) pravne podlage za vodenje osebnih podatkov ali če je potekel zakoniti namen vodenja osebnih podatkov;
Splošne omejitve oziroma izjeme, ki so določene v tretjem odstavku 17. člena Splošne uredbe o varstvu podatkov;
Možne so tudi posebne zakonske omejitve oziroma izjeme v nacionalni zakonodaji v skladu s 23. členom Splošne uredbe o varstvu podatkov. Teh omejitev v vašem primeru ni.

 
V vašem primeru gre načeloma za primer, ko področni zakon (tj. ZUTD) določa obvezno oziroma minimalno hrambo določenih osebnih podatkov določeno obdobje. To pomeni, da dokler ne poteče predpisani rok hrambe teh osebnih podatkov, upravljavec te osebne podatke vodi zakonito in v skladu z namenom, zaradi katerega so bili zbrani. Zato sta v vašem primeru podana prva dva razloga za načelno neupravičenost do izbrisa – (1) ni izpolnjen pogoj nezakonitosti vodenja osebnih podatkov in (2) ZRSZ je dolžan določen čas obdelovati osebne podatke strank kar pomeni, da je podana izjema od pravice do izbrsa iz (b) točke tretjega odstavka 17. člena Splošne uredbe o varstvu podatkov, ki določa, da se določbe o pravici do izbrisa »ne uporabljajo za izpolnjevanje pravne obveznosti obdelave na podlagi prava Unije ali prava države članice, ki velja za upravljavca, ali za izvajanje naloge v javnem interesu ali pri izvajanju javne oblasti, ki je bila dodeljena upravljavcu«.
 
Ni izključeno, da je 50 letni rok hrambe prekomeren tako kot menite tudi sami, toda IP žal ni pristojen za presojo skladnosti določb ZUTD z Ustavo RS.
 
Prijazen pozdrav,
 
mag. Urban Brulc, univ. dipl. prav.
samostojni svetovalec IP                  
                                                              
Mojca Prelesnik, univ. dipl. prav.
informacijska pooblaščenka
