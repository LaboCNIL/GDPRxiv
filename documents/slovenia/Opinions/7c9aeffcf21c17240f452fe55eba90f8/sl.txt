

Obvestilo o neuvedbi postopka zoper NIJZ v zvezi s pošiljanjem vabil na cepljenje
+
-


Datum: 30.08.2021
Številka: 07121-1/2021/1610

Kategorije: Inšpekcijski postopki, Pravne podlage, Zdravstveni osebni podatki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem sprašujete, na kateri pravni podlagi je Nacionalni inštitut za javno zdravje (v nadaljevanju: NIJZ) pošiljal vabila necepljenim posameznikom, starejšim od 50 let ter s tem dostopal in obdeloval osebne podatke posameznikov.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) pojasnjujemo, da je IP v postopku preučitve utemeljenosti prijav posameznikov pridobil pojasnilo s strani NIJZ glede pravne podlage ter namenih za obdelavo osebnih podatkov, kjer je zavezanec pojasnil, da je osebne podatke posameznikov pridobil iz zbirke Centralnega registra podatkov o pacientu (v nadaljevanju: CRPP), in sicer na podlagi 14.b člena Zakona o zbirkah s področja zdravstvenega varstva (v nadaljevanju: ZZPPZ), pri tem pa se je skliceval tudi na člen 6(4) in točko (d) in (e) člena 6(1) ter točko (i) člena 9(2) Splošne uredbe o varstvu osebnih podatkov (v nadaljevanju: Splošna uredba).
 
IP poudarja, da sta opredeljen namen in pravna podlaga osnovi zakonite obdelave osebnih podatkov. Po skrbni preučitvi pojasnila zavezanca ter pravnih podlag za obdelavo osebnih podatkov posameznikov, IP ugotavlja, da se 14.b člen ZZPPZ, kot sicer navaja tudi NIJZ,  v obravnavanem primeru z vidika točke (i) člena 9(2) Splošne uredbe šteje kot utemeljena in zakonita pravna podlaga, ki NIJZ dopušča, da kontaktne podatke pacienta iz CRPP med drugim uporabi tudi za pošiljanje vabil na izvedbo zdravstvene storitve, torej tudi za pošiljanje vabil k cepljenju proti COVID-19 določenim kategorijam posameznikov.
 
Glede na to, da je v konkretnem primeru obdelave osebnih podatkov NIJZ skladno z načelom odgovornosti iz Splošne uredbe izkazal pravno podlago za obdelavo osebnih podatkov posameznikov, ki so starejši od 50 let in še niso cepljeni, IP postopka inšpekcijskega nadzora zaenkrat ne bo uvedel. Navedeno pa ne pomeni, da IP postopka iz svoje pristojnosti ne bo uvedel, če bo kadarkoli kasneje zaznal sum kršitve predpisov, ki urejajo varstvo osebnih podatkov (npr. v kolikor bi obstajal utemeljen sum, da NIJZ pri pripravi seznama necepljenih oseb ni poskrbel za ustrezno zavarovanje osebnih podatkov).
 
IP na koncu še dodaja, da iz 14.c člena ZZPPZ izhaja, da je obdelava podatkov iz CRPP pri izvajalcih v Republiki Sloveniji dopustna brez privolitve pacienta, pri izvajalcih v tujini pa na podlagi privolitve pacienta. Vendar pa ima pacient pravico s pisno izjavo prepovedati vpogled v povzetek podatkov o pacient (kamor spada tudi podatek o cepljenju). Prepoved (ki sicer ni mogoča za naslednje podatke: osebno ime, EMŠO, ZZZS številka zavarovane osebe, podatek o pacientovih identifikacijskih in statusnih podatkih iz četrtega odstavka 14.b člena, podatek o pisni izjavi pacienta glede prepovedi vpogleda, podate o smrti: dan, mesec, leto, ura in kraj smrti) se lahko poda za izvajalca ali državo izvajalca. Prav tako pa lahko pacient s pisno izjavo omeji uporabo svojih kontaktnih podatkov.
 
S spoštovanjem,
                                                                                               Mojca Prelesnik, univ.dipl.prav.,                                                  
                                                                                                informacijska pooblaščenka
