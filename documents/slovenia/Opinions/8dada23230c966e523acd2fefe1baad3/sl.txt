

Zbirke podatkov Zavoda za zaposlovanje
+
-


Datum: 30.09.2021
Številka: 07121-1/2021/1952

Kategorije: Informiranje posameznika, Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem prosite za podatek, ali ima Zavod Republike Slovenije za zaposlovanje prijavljeno zbirko, v kateri zbira podatke (slike in fotografije osebnega dokumenta) in zbirko, v kateri zbira podatke spričeval oziroma diplom o pridobljeni izobrazbi. Iz prijavnega obrazca v evidenco brezposelnih oseb namreč slednje zahtevajo kot obvezno prilogo. Zanima vas tudi, zakaj bi organ potreboval osebni dokument s sliko in spričevalo oziroma diplomo o pridobljeni izobrazbi; predvsem fotokopiranje osebnega dokumenta se vam zdi sporno.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Glede vaše prve prošnje za posredovanja podatka o prijavljenih zbirkah Zavoda RS za zaposlovanje vam pojasnjujemo, da je s sprejemom Splošne uredbe o varstvu podatkov ukinjena obveznost prijave zbirk osebnih podatkov pri Informacijskem pooblaščencu. IP je na podlagi 28. člena ZVOP-1 vodil in vzdrževal t.i. register zbirk osebnih podatkov, vendar ta določba ZVOP-1 s sprejemom Splošne uredbe ni več veljavna in se tako register zbirk osebnih podatkov ne vodi in vzdržuje več. Informacijski pooblaščenec vam zato želene informacije o prijavljenih zbirkah ne more posredovati. V zvezi s tem pa vas lahko napotimo na izvrševanje pravice do dostopa do lastnih osebnih podatkov, ki posameznikom omogoča seznanitev s tem, kateri osebni podatki o njem se obdelujejo in še vrsto drugih informacij.
 
Natančneje, skladno s členom 15(1) Splošne uredbe ima posameznik od upravljavca pravico dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in naslednje informacije:
(a) namene obdelave;
(b) vrste zadevnih osebnih podatkov;
(c) uporabnike ali kategorije uporabnika, ki so jim bili ali jim bodo razkriti osebni podatki, zlasti uporabnike v tretjih državah ali mednarodnih organizacijah;
(d) kadar je mogoče, predvideno obdobje hrambe osebnih podatkov ali, če to ni mogoče, merila, ki se uporabijo za določitev tega obdobja;
(e) obstoj pravice, da se od upravljavca zahteva popravek ali izbris osebnih podatkov ali omejitev obdelave osebnih podatkov v zvezi s posameznikom, na katerega se nanašajo osebni podatki, ali obstoj pravice do ugovora taki obdelavi;
(f) pravico do vložitve pritožbe pri nadzornem organu;
(g) kadar osebni podatki niso zbrani pri posamezniku, na katerega se ti nanašajo, vse razpoložljive informacije v zvezi z njihovim virom;
(h) obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.
 
Svetujemo vam torej, da se glede obdelave vaših osebnih podatkov obrnete na samega upravljavca, torej Zavod za zaposlovanje. Več o izvrševanju pravice do dostopa do osebnih podatkov in s tem povezanih informacij najdete na posebni spletni strani https://tiodlocas.si/zelim-vedeti-kaj-pocnejo-z-mojimi-podatki/.
 
Opozarjamo pa tudi na obveznost upravljavca, da posamezniku še pred obdelavo njegovih osebnih podatkov zagotovi nekatere ključne informacije o obdelavi. 13. člen Splošne uredbe določa nabor informacij, ki jih mora upravljavec osebnih podatkov zagotoviti posamezniku, kadar se osebni podatki pridobijo od posameznika, na katerega se nanašajo osebni podatki, med drugim identiteto in kontaktne podatke upravljavca; namene in pravno podlago za obdelavo; uporabnike ali kategorije uporabnikov osebnih podatkov ter nadalje tudi obdobje hrambe osebnih podatkov; obstoj pravic posameznika; obstoj pravice do preklica privolitve; pravico do vložitve pritožbe pri nadzornem organu.
 
Glede vrste osebnih podatkov, ki jih upravljavec obdeluje lahko navedemo, da evidenco brezposelnih, iskalcev zaposlitev ter nekatere druge evidence predvideva 123. člen Zakona o urejanju trga dela (Uradni list RS, št. 80/10, s sprem. in dop.; v nadaljevanju ZUTD). Prvi odstavek 123. člena ZUTD med podatke, ki se jih vodi v okviru evidence brezposelnih, vključuje tudi »izobrazbo, poklicno kvalifikacijo oziroma standard, usposobljenost, dodatna znanja in delovne izkušnje«. Spričevalo oziroma diploma je javna listina, iz katerih je verodostojno razviden podatek o izobrazbi ali poklicni kvalifikaciji.
 
Kar pa se tiče fotokopiranja osebnih dokumentov in pošiljanja prek elektronskega obrazca, pa poudarjamo, da vpogled, kopiranje in elektronsko hrambo kopij osebnih dokumentov urejata Zakon o osebni izkaznici (Uradni list RS, št. 35/11 in 41/21; v nadaljevanju ZOIzk-1) ter Zakon o potnih listinah (Uradni list RS, št. 29/11 – UPB; v nadaljevanju ZPLD-1). Po trenutni ureditvi ZOIzk-1 in ZPLD-1 prepovedujeta elektronsko hrambo kopij osebnih dokumentov (sedmi odstavek 4. člena ZOIzk-1 ter sedmi odstavek 4a. člena ZPLD-1), posledično enako velja za pošiljanje kopij osebnih dokumentov po e-pošti ali prek spletnega obrazca. Vendar pri tem opozarjamo, da je bila v Uradnem listu RS 19. 3. 2021 objavljena sprememba Zakona o osebni izkaznici, po kateri je črtana prepoved elektronske hrambe kopij osebne izkaznice. Ureditev se začne uporabljati 9 mesecev po uveljavitvi spremembe, ki nastopi 15 dni po objavi v Uradnem listu, torej januarja 2022. Po začetku uporabe omenjene spremembe ZOIzk-1 navedena prepoved torej ne bo več v veljavi in v kolikor bo obstajala pravna podlaga za izdelavo kopije osebne izkaznice, bo le-to dovoljeno hraniti in pošiljati tudi v elektronski obliki. Pri tem bo še toliko bolj pomembno  sprejeti vse ukrepe za zavarovanje osebnih podatkov, ki se tako pošiljajo, ter sprejeti odgovornost za morebitno nepooblaščeno obdelavo osebnih podatkov.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
