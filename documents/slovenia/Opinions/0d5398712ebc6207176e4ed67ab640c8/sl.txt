

Dostop staršev do podatkov mladoletnih otrok
+
-


Datum: 27.10.2022
Številka: 07121-1/2022/1169

Kategorije: Privolitev, Razno
                        Informacijski pooblaščenec (v nadaljevanju: IP) je po e-pošti prejel vaše zaprosilo za mnenje. Sprašujete, ali ima starš, ki mu otrok ni zaupan v varstvo in vzgojo, pravico zahtevati telefonsko številko tega otroka od starša, ki mu je otrok zaupan v varstvo in vzgojo. Navajate, da 15-letni otrok že dlje časa zavrača stike in ne želi, da bi mati njegovo telefonsko številko posredovala očetu.
 
 ***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Splošna uredba se ne uporablja za obdelavo osebnih podatkov s strani fizične osebe med potekom popolnoma osebne ali domače dejavnosti. Predlagamo vam, da se s svojim vprašanjem obrnete na Ministrstvo za delo, družino, socialne zadeve in enake možnosti.
 
O b r a z l o ž i t e v:
 
Uvodoma pojasnjujemo, da sme IP v skladu z načelom zakonitosti ravnati samo v okviru svojih pooblastil, za katera ima neposredno podlago v 2. členu ZInfP, na podlagi katerega je med drugim pristojen za inšpekcijski nadzor nad izvajanjem zakona in drugih predpisov, ki urejajo varstvo ali obdelavo osebnih podatkov oziroma iznos osebnih podatkov iz Republike Slovenije, ter opravljanje drugih nalog, ki jih določajo ti predpisi.
 
Pojasnjujemo tudi, da se Splošna uredba uporablja za obdelavo osebnih podatkov, ki se v celoti ali delno izvaja z avtomatiziranimi sredstvi, in za obdelavo osebnih podatkov, ki so del zbirke ali so namenjeni oblikovanju dela zbirke, ki se ne izvaja z avtomatiziranimi sredstvi. Splošna uredba se med drugim ne uporablja za obdelavo osebnih podatkov s strani fizične osebe med potekom popolnoma osebne ali domače dejavnosti (prvi odstavek in drugi odstavek Splošne uredbe), za kar bi naj šlo tudi v navedenem primeru.
 
Skladno s prvim odstavkom 146. člena Družinskega zakonika (Uradni list RS, št. 15/17, 21/18 – ZNOrg, 22/19, 67/19 – ZMatR-C, 200/20 – ZOOMTVI, 94/22 – odl. US in 94/22 – odl. US) lahko otrok, ki dopolni 15 let, sam sklepa pravne posle, če zakon ne določa drugače. Drugi odstavek nadalje določa, da otrok potrebuje dovoljenje staršev za sklepanje poslov, ki bistveno vplivajo na otrokovo življenje pred polnoletnostjo ali po njej. 15-letnik lahko torej v obsegu, ki je primeren, sam odloča o tem, komu posreduje svoje osebne podatke (lahko tudi npr. sam daje soglasje za obdelavo, če ne gre za primere, ko ne bi mogel sam sklepati pravnih poslov). V tem primeru se vsekakor zdi, da gre za tak primer, vendar pa IP skladno s svojo pristojnostjo o tem ne more podati svojega nezavezujočega mnenja.
 
Predlagamo vam, da se v zvezi s pojasnili glede izvajanja Družinskega zakonika oz. drugih relevantnih predpisov s področja starševske skrbi obrnete na Ministrstvo za delo, družino, socialne zadeve in enake možnosti.
 
Koristne informacije glede obdelave osebnih podatkov otrok pred centri za socialno delo lahko preberete v Smernicah za centre za socialno delo, npr. glede posredovanja osebnih podatkov otrok staršu s strani centra za socialno delo ali glede pravice do seznanitve z osebnimi podatki otroka. Smernice so dostopne na:
https://www.ip-rs.si/fileadmin/user_upload/Pdf/smernice/Smernice_za_CSD_julij2017.pdf. 
 
Lep pozdrav.
                                                                             
Mojca Prelesnik, univ. dipl. prav.,                                                  
informacijska pooblaščenka
 
Pripravila:                                                                                                                                
Barbara Žurej, univ. dipl. prav.,
svetovalka pooblaščenca za preventivo             
