

Posredovanje podatkov na podlagi 384-8 ZFPPIPP
+
-


Datum: 21.12.2021
Številka: 07121-1/2021/2545

Kategorije: Bančništvo, Pravne podlage, Sodni postopki
                        Informacijski pooblaščenec (v nadaljevanju: IP) je dne 3. 12. 2021 prejel vaše zaprosilo za mnenje v zvezi z obveznostjo posredovanja podatkov osebnih podatkov mladoletnih otrok stečajnih dolžnikov na podlagi osmega odstavka 384. člena ZFPPIPP v povezavi z dolžnostjo banke, da v skladu z ZBan-3 varuje zaupne podatke o svojih strankah, in sicer, ali lahko posreduje podatke prometa na računu osebe, na katerem je stečajni dolžnik pooblaščen (mladoletni otrok v skupnem gospodinjstvu) in ki ni izrecno račun stečajnega dolžnika, zakonca ali osebe iz istospolne partnerske skupnosti, četudi je namen obdelave ugotovitev pravnega položaja in premoženja stečajnega dolžnika, ter poslov, ki bi lahko imeli značilnosti izpodbojnih pravnih ravnanj iz 271. člena ZFPPIPP.
 
Na podlagi informacij, ki ste nam jih posredovali, vam v nadaljevanju v skladu z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 in 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05 in 51/07 – ZUstS-A, v nadaljevanju: ZInfP) posredujemo naše pisno neobvezno mnenje v zvezi z vašim vprašanjem.
 
Po mnenju IP lahko stečajni upravitelj na podlagi osmega odstavka 384. člena ZFPPIPP od banke pridobi tudi osebne podatke mladoletnega otroka stečajnega dolžnika (nad katerim slednji izvaja starševsko skrb), vključno s podatki o prometu na računu, če so ti podatki pomembni za ugotovitev pravnega položaja in premoženja stečajnega dolžnika ali če so z računom otroka povezani posli ali druga dejanja, ki bi lahko imela značilnosti izpodbojnih pravnih ravnanj.
 
 
Obrazložitev:
 
Uvodoma IP pojasnjuje, da ni pristojen za podajo razlage posameznih določb Zakona o finančnem poslovanju, postopkih zaradi insolventnosti in prisilnem prenehanju (Uradni list RS, št. 176/21 – uradno prečiščeno besedilo in 178/21 – popr., v nadaljevanju: ZFPPIPP), prav tako v okviru mnenja ne more presojati ustreznosti ravnanja posameznih upravljavcev osebnih podatkov, ampak to lahko stori le v okviru konkretnega inšpekcijskega oziroma drugega pravnega postopka, ko so znane vse konkretne okoliščine posameznega primera.
 
Pravno podlago v smislu točke (c) prvega odstavka 6. člena Splošne uredbe v primeru posredovanja osebnih podatkov mladoletnih otrok stečajnemu upravitelju v povezavi z izjemo po 8. alineji tretjega odstavka 146. člena Zakona o bančništvu (Uradni list RS, št. 92/21 in 123/21 – ZBNIP, v nadaljevanju: ZBan-3) lahko predstavlja tudi osmi odstavek 384. člena ZFPPIPP, ki določa, da morajo banke, borznoposredniške družbe, klirinškodepotna družba, sodišča, davčne uprave in drugi upravljavci zbirk osebnih in drugih podatkov upravitelju na njegovo zahtevo posredovati vse podatke, vključene v zbirkah osebnih in drugih podatkov, ki jih upravljajo, pomembne za ugotovitev pravnega položaja in premoženja stečajnega dolžnika, premoženja njegovega zakonca ali osebe, s katero živi v istospolni partnerski skupnosti po zakonu, ki ureja registracijo istospolne partnerske skupnosti, ter poslov, ki bi lahko imeli značilnosti izpodbojnih pravnih ravnanj iz 271. člena ZFPPIPP.
 
V skladu z določbami Družinskega zakonika (Uradni list RS, št. 15/17, 21/18 – ZNOrg, 22/19, 67/19 – ZMatR-C in 200/20 – ZOOMTVI) otroke zastopajo starši (če nad njimi izvajajo starševsko skrb), v njihovem imenu sklepajo pravne posle in upravljajo otrokovo premoženje, torej zastopajo otroke tudi v poslih z banko in upravljajo z njihovim premoženjem, ki ga imajo pri banki.
 
Glede na predhodno navedeno lahko stečajni upravitelj po mnenju IP na podlagi osmega odstavka 384. člena ZFPPIPP od banke zahteva tudi osebne podatke mladoletnega otroka stečajnega dolžnika (nad katerim slednji izvaja starševsko skrb), vključno s podatki o prometu na računu in ne glede na to, ali je stečajni dolžnik na tem računu tudi pooblaščen, če so ti podatki pomembni za ugotovitev pravnega položaja in premoženja stečajnega dolžnika ali če so z računom otroka povezani posli ali druga dejanja, ki bi lahko imela značilnosti izpodbojnih pravnih ravnanj.
 
Pri obdelavi osebnih podatkov mladoletnih otrok stečajnega dolžnika mora banka upoštevati vsa načela iz prvega odstavka 5. člena Splošne uredbe, predvsem mora biti posredovanje njihovih osebnih podatkov utemeljeno in sorazmerno, kar mora banka presoditi v vsakem konkretnem primeru.
 
Lep pozdrav,
 
 
Pripravila:                                                                                            
Mojca Leitinger Okršlar,
državna nadzornica za varstvo osebnih podatkov
 
Mojca Prelesnik, univ. dipl. prav.,
informacijska pooblaščenka
