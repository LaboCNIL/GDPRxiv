

Pridobitev podatkov o porabi energije v enodružinskih hišah
+
-


Datum: 26.05.2020
Številka: 07121-1/2020/939

Kategorije: Pravne podlage, Pridobivanje OP iz zbirk, Privolitev, Statistika in raziskovanje
                        Informacijski pooblaščenec RS (v nadaljevanju IP) je dne 19. 5. 2020 prejel vaše zaprosilo za mnenje. Navajate, da vam je Energetika Ljubljana zaradi varstva osebnih podatkov zavrnila prošnjo za posredovanje enoletnih podatkov porabe energije (poraba plina, daljinskega ogrevanja in elektrike) za enodružinske hiše v Ljubljani. Podatke bi uporabili v svoji magistrski nalogi, pri tem pa potrebujete podatke po posamezni hišni številki ali parceli. Navajate, da zaradi količine podatkov, privolitev ni mogoče zbirati. Prosite za mnenje, pod katerimi pogoji (če sploh) bi lahko pridobili podatke.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.Podatki glede porabe plina, daljinskega ogrevanja in elektrike za posamezno družinsko hišo predstavljajo osebne podatke in posredovanje teh podatkov zunanjemu uporabniku predstavlja obdelavo osebnih podatkov, kjer je treba spoštovati pravila varstva osebnih podatkov, kot jih ureja Splošna uredba. Skladno s pravili varstva osebnih podatkov bi želene odatke lahko pridobili, če bi predhodno razpolagali s privolitvijo stanovalcev, ali pa bi vam Energetika Ljubljana podatke posredovala v že anonimizirani obliki.Obrazložitev:IP uvodoma navaja osnovne definicije, ki izhajajo iz Splošne uredbe: »Osebni podatki« so katerakoli informacija v zvezi z določenim ali določljivim posameznikom (v nadaljnjem besedilu: posameznik, na katerega se nanašajo osebni podatki); določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.»Obdelava« pomeni vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje.»Zbirka« pomeni vsak strukturiran niz osebnih podatkov, ki so dostopni v skladu s posebnimi merili, niz pa je lahko centraliziran, decentraliziran ali razpršen na funkcionalni ali geografski podlagi.Glede na navedene definicije podatki glede porabe plina, daljinskega ogrevanja in elektrike za posamezno družinsko hišo predstavljajo osebne podatke in posredovanje teh podatkov zunanjemu uporabniku predstavlja obdelavo osebnih podatkov. Za vsako obdelavo osebnih podatkov pa je treba imeti zakonito in ustrezno pravno podlago. Te so določene v členu 6(1) Splošne uredbe, v skladu s katerim je obdelava  zakonita le in kolikor je izpolnjen vsaj eden od naslednjih pogojev:(a.)    posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; (b.)    obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; (c.)    obdelava je potrebna za izpolnitev zakonske obveznosti, ki velja za upravljavca; (d.)    obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; (e.)    obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; (f.)    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.  V konkretnem primeru bi v razmerju do upravljavca (Energetika Ljubljana) nastopali kot »zunanji raziskovalec«, ker ne gre za notranjo raziskavo, katere nosilec bi bila Energetika Ljubljana sama. Za zunanje raziskave je potrebna privolitev stanovalcev, če se raziskava izvaja na njihovih osebnih podatkih (skladno z določbo 6(1)(a) Splošne uredbe). Privolitev ni potrebna le, če se raziskava izvaja na popolnoma anonimiziranih podatkih, zakar bi morala Energetika Ljubljana vnaprej pripraviti raziskovalno gradivo, ki bi bilo anonimizirano (torej Energetika Ljubljana bi del analize že sama opravila in bi vam poslale podatke v takšni obliki, da posamezniki ne bi bili več določljivi – npr. agregirani po območjih/ulicah ipd.). Uporabo anonimizacijskih tehnik opisujejo tudi evropske smernice: Opinion 05/2014 on Anonymisation Techniques, z dne 10. 4. 2014.Če povzamemo, to pomeni, da bi lahko osebne podatke glede porabe po enodružinskih hišah pridobili, če bi za takšno obdelavo predhodno razpolagali s privolitvijo stanovalcev, ali pa bi vam Energetika Ljubljana podatke posredovala v že anonimizirani obliki.Lep pozdrav,Pripravil:Anže Novak, univ. dipl. prav.Svetovalec Pooblaščenca za preventivoInformacijski pooblaščenecMojca Prelesnik, univ. dipl. prav.informacijska pooblaščenka
