

Objava registra ocenjevalcev
+
-


Datum: 05.02.2020
Številka: 07120-1/2020/65

Kategorije: Informiranje posameznika, Pravne podlage, Svetovni splet
                        Informacijski pooblaščenec (v nadaljevanju: IP) je prejel vaše zaprosilo za mnenje glede objave registra ocenjevalcev..Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem. IP uvodoma poudarja, da lahko podaja nezavezujoča mnenja in pojasnila, ne sme pa izven konkretnih inšpekcijskih postopkov preverjati primernosti izbrane pravne podlage ali namenov oziroma obsega obdelave osebnih podatkov v konkretnem primeru. IP pojasnjuje, da Splošna uredba o varstvu podatkov v 6. členu določa različne pravne podlage za zakonito obdelavo osebnih podatkov. Obdelava je tako zakonita le in kolikor je za konkretni namen obdelave in konkretne osebne podatke izpolnjen eden od naslednjih pogojev: a)    posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; b)    obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; c)    obdelava je potrebna za izpolnitev zakonske obveznosti, ki velja za upravljavca; d)    obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; e)    obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; f)    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.  Ob tem je treba upoštevati, da se zadnja alinea ne more uporabljati za obdelavo s strani javnih organov pri opravljanju njihovih nalog.IP uvodoma nadalje pojasnjuje, da je pravna podlaga za obdelavo osebnih podatkov v javnem sektorju, kamor sodi tudi vaša agencija, podana v 9. členu ZVOP-1, ki v prvem odstavku določa, da se osebni podatki v javnem sektorju lahko obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi tudi, da se določeni osebni podatki obdelujejo le na podlagi osebne privolitve posameznika. Nosilci javnih pooblastil sicer lahko obdelujejo osebne podatke tudi na podlagi osebne privolitve posameznika brez podlage v zakonu, vendar le tedaj, kadar ne gre za izvrševanje njihovih nalog kot nosilcev javnih pooblastil. Izjemoma pa se lahko na podlagi četrtega odstavka 9. člena ZVOP-1 v javnemu sektorju obdelujejo tisti osebni podatki, ki so nujni za izvrševanje zakonitih pristojnosti, nalog ali obveznosti javnega sektorja, če se s to obdelavo ne poseže v upravičen interes posameznika, na katerega se osebni podatki nanašajo.  Na podlagi 74. člena Zakona o varnosti v železniškem prometu (ZVZelP-1; Uradni list RS, št. 30/18) dejavnost usposabljanja in preverjanja strojevodij izvajajo centri usposabljanja, centri preverjanja in ocenjevalci, ki jih pooblasti varnostni ali drugi pristojni organ iz države članice EU. Četrti odstavek istega člena določa, da minister podrobneje določi pogoje za izdajo, podaljšanje, spreminjanje in razveljavitev pooblastil centrom usposabljanja, ocenjevalcem in centrom preverjanja. Na tej podlagi je bil sprejet Pravilnik o strojevodjih, centrih usposabljanja, ocenjevalcih in centrih preverjanja (Uradni list RS, št. 35/19; v nadaljevanju: pravilnik), ki v enajstem odstavku 11. člena določa, da varnostni organ na svoji spletni strani objavi in posodablja register centrov usposabljanja, ocenjevalcev in centrov preverjanja, ki jih je pooblastil. Niti ZVZelP-1 niti pravilnik ne določata vsebine registra oziroma katere osebne podatke naj bi register vseboval.  IP pojasnjuje, da bi pravno podlago za obdelavo osebnih podatkov v registru lahko predstavljali določbi 6 (1)(c) ali 6 (1)(e) Splošne uredbe o varstvu podatkov. Poseben zakon v smislu točke 6 (1)(c), ki bi urejal obdelavo osebnih podatkov ocenjevalcev, po vedenju IP ne obstaja. Zgoraj omenjeni pravilnik pa sicer določa obveznost objave in posodabljanja registra centrov usposabljanja, ocenjevalcev in centrov preverjanja, ne določa pa njegove vsebine. Podlago iz določbe 6 (1)(e) pa je treba upoštevati v povezavi z omenjenim četrtim odstavkom 9. člena ZVOP-1. Obdelava osebnih podatkov v registru centrov usposabljanja, ocenjevalcev in centrov preverjanja bi tako po mnenju IP lahko bila potrebna za opravljanje naloge v javnem interesu ali pri izvajanju javne oblasti, dodeljene upravljavcu, in s tem dopustna, pod pogojem, da se s to obdelavo ne poseže v upravičen interes posameznika, na katerega se osebni podatki nanašajo, torej posameznega ocenjevalca. Ob tem IP opozarja na načelo najmanjšega obsega podatkov, ki določa, da morajo biti pod pogojem, da obstaja pravna podlaga, osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo. Navedeno načelo pomeni, da je potrebno obdelovati samo toliko osebnih podatkov, kolikor je nujno potrebno za izvrševanje zakonitih pristojnosti, nalog ali obveznosti. V konkretnem primeru bi bilo treba torej treba objaviti samo tiste podatke, ki so nujno potrebni za dosego želenega namena (ugotavljanje usposobljenosti oziroma pooblaščenosti ocenjevalca). Osebna privolitev ocenjevalcev glede na omenjeno določbo 9. člena ZVOP-1 v javnem sektorju ne predstavlja zadostne oziroma ustrezne pravne podlage za zakonito obdelavo osebnih podatkov. Iz tega razloga se tudi ravnanje ocenjevalca (vložitev vloge) ne more smatrati kot veljavno soglasje za objavo njegovih podatkov v registru. IP ob tem vsekakor priporoča, da se v zakonu oziroma podzakonskem aktu natančno predpiše način obdelave osebnih podatkov v registru, zlasti kateri osebni podatki se obdelujejo, za katere namene in kolikšen je njihov rok hrambe.  IP sklepno poudarja, da je presoja upravičenosti posredovanja oziroma objave določenih podatkov vedno na upravljavcu osebnih podatkov. IP namreč ne sme in ne more prevzeti odgovornosti posameznih subjektov za njihovo poslovanje, podobno kot to velja za druge inšpekcijske organe. V vsakem primeru pa je treba zagotoviti, da so posamezniki (ocenjevalci) primerno obveščeni o obdelavi njihovih osebnih podatkov v skladu z določbami členov 12, 13 in 14 Splošne uredbe o varstvu podatkov.S spoštovanjem. Pripravil: Matej Sironič,                     Svetovalec pooblaščenca za varstvo osebnih podatkovMojca Prelesnik, univ. dipl. prav., Informacijska pooblaščenka  
