

Izbris iz Google
+
-


Datum: 13.05.2022
Številka: 07121-1/2022/522

Kategorije: Pravica do pozabe, Svetovni splet
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da bi radi izbrisali svoj portal na Google. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
 
IP je pristojen le za tisti del pravice do zasebnosti, ki se nanaša na varstvo osebnih podatkov in ga ureja 38. člen Ustave RS. Varstvo osebnih podatkov se nanaša le na fizične osebe, pravice pravnih oseb niso varovane s Splošno uredbo. 
Če gre za obdelavo osebnih podatkov po Splošni uredbi, lahko posameznik pod določenimi pogoji pri upravljavcu (npr. družbi Google) uveljavlja pravico do izbrisa svojih osebnih podatkov. 
 
O b r a z l o ž i t e v:
IP uvodoma opozarja, da je pristojen le za tisti del pravice do zasebnosti, ki se nanaša na varstvo osebnih podatkov in ga ureja 38. člen Ustave Republike Slovenije (Uradni list RS, št. 33/91 s spremembami in dopolnitvami, v nadaljevanju: Ustava RS). Nadalje tudi pojasnjujemo, da pravice pravnih oseb niso varovane s Splošno uredbo, saj se uredba uporablja za zaščito osebnih podatkov posameznikov.
V zvezi z vašim dopisom vas IP napotuje na pravico do izbrisa osebnih podatkov oz. pravico do pozabe, ki jo Splošna uredba ureja v členu 17, na podlagi katere ima lahko posameznik v taksativno naštetih primerih pravico doseči, da upravljavec brez nepotrebnega odlašanja izbriše osebne podatke v zvezi z njim, upravljavec pa ima obveznost osebne podatke brez nepotrebnega odlašanja izbrisati. Pisno zahtevo pa je potrebno nasloviti neposredno na upravljavca in ne na IP. O tem, kako uveljavljati pravico do izbrisa in v kakšnem obsegu, si lahko preberete v objavljenem mnenju (konkretno mnenje se nanaša na uveljavljanje pravice do izbrisa zadetkov iz baz iskalnika Google):

Pravica do pozabe, št. 07121-1/2020/1195, z dne 13. 7. 2020: https://www.ip-rs.si/mnenja-gdpr/6048a641334d8.

Predlagamo vam, da izkoristite možnosti, ki vam jih Google ponuja glede odstranitve nezaželene oz. neprimerne vsebine. Google je pripravil navodila in povezave do svojih obrazcev za izbris:

https://www.google.com/webmasters/tools/legal-removal-request?complaint_type=rtbf&visit_id=636739971242172534-3456057233&rd=1.

Več informacij, kako odstraniti vsebine iz različnih Googlovih strani (npr. Gmail, Google Drive), četudi v danem primeru ne bi šlo za osebne podatke, lahko pridobite na strani:

https://support.google.com/legal/troubleshooter/1114905?hl=sl.

V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ. dipl. prav.
informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
