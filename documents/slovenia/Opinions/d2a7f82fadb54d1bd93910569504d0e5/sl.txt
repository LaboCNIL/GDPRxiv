

Pomoč zveze društev pri vzpostavitvi registra slepih in slabovidnih oseb v RS
+
-


Datum: 17.07.2021
Številka: 07121-1/2021/1250

Kategorije: Posredovanje OP med upravljavci, Zdravstveni osebni podatki, Privolitev
                        Pri Informacijskem pooblaščencu (IP) smo dne 23. 6. 2021 prejeli vaše vprašanje o tem, ali lahko kot zveza društev slepih in slabovidnih pomagate pri vzpostavitvi registra slepih in slabovidnih oseb v RS, na primer s posredovanjem podatkov o članih društev, torej s podatki iz baze članstva. Register bi vodila Očesna klinika UKC LJ. Edini register slepih in slabovidnih, ki trenutno obstaja, je vaša baza članstva, ki jo vodi vaša organizacija oziroma medobčinska društva. Člani se v društva včlanjujejo prostovoljno, kriterij za včlanitev pa je ena izmed petih kategorij slepote in slabovidnosti po veljavni definiciji slepote in slabovidnosti, ki velja v RS.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Za posredovanje osebnih podatkov o članih društev s strani društev ali zveze upravljavcu registra slepih in slabovidnih oseb v RS ni na voljo izrecne zakonske podlage. To velja za osnovne in zdravstvene podatke o članih.
 
Posredovanje osebnih podatkov na podlagi privolitve članov bi bilo dopustno le izjemoma, če bi nedvomno bili izpolnjeni vsi zahtevni pogoji za veljavnost privolitve. 
 
 
O b r a z l o ž i t e v:
 
Zakon o zbirkah podatkov s področja zdravstvenega varstva (ZZPPZ) v delu, ki ureja Register slepih in slabovidnih oseb v Republiki Sloveniji (priloga zakona pod točko NIJZ 42) ne omogoča, da se register polni s podatki, ki bi jih posredovala društva ali zveze društev, ki delujejo na tem področju. Dajalci podatkov so le javni zdravstveni zavodi ali pravne ali fizične osebe v zdravstveni dejavnosti. To so lahko le izvajalci zdravstvene dejavnosti v skladu z Zakonom o zdravstveni dejavnosti (ZZDej), ki podatke pridobijo ali ustvarijo v okviru zdravstvene obravnave pacientov na tem področju.
 
Informacijskemu pooblaščencu tudi ni znana pravna podlaga v drugih predpisih s področja zdravstva ali delovanja društev, ki bi dopuščala, da društvo posreduje podatke o svojih članih (npr. osebno ime, dodatni enolični identifikator, naslov, podatki o prizadetosti in očesnem stanju) UKC LJ, ki je oziroma bi bil zakoniti upravljavec obravnavane zbirke osebnih podatkov in katere namen je »spremljanje in proučevanje položaja slepih ter organiziranje in izvajanje aktivnosti za ohranitev zdravja slepih in slabovidnih«.
 
Podlage za posredovanje podatkov tudi ni v 6. členu Splošne uredbe o varstvu podatkov, ki se nanaša na »navadne« osebne podatke in tudi ne v 9. členu uredbe, ki ureja obdelavo posebnih kategorij osebnih podatkov, na primer zdravstvenih podatkov. Pri obeh členih je sicer možna obdelava osebnih podatkov na podlagi privolitve posameznika (gl. npr. (a) točka drugega odstavka 9. člena uredbe), a je v javnem sektorju (sem spada UKC LJ), zaradi oblastne narave delovanja, podan problem načelne neprostovoljnosti razmerja med posamezniki in javnim sektorjem, zato privolitev v primerih kot je vaš običajno ni veljavna  pravna podlaga za obdelavo osebnih podatkov (razen če privolitev kot podlago predpisuje poseben zakon, ki ureja obdelavo za konkretni primer – a v vašem primeru takega predpisa ni). IP šteje, da je obdelava osebnih podatkov, kadar javni sektor izvaja oblastne naloge (sem bi lahko uvrstili tudi vodenje velikih nacionalnih registrov, ki se vodijo v javnem interesu in jih predpisuje zakon), dopustna podlaga za obdelavo osebnih podatkov le, če bi tako izrecno določal zakon, tj. ZZPPZ. Izjemoma je v javnem sektorju, ko izvaja oblastne naloge, obdelava dopustna, če je nujna za izvrševanje zakonitih pristojnosti, nalog ali obveznosti javnega sektorja, če se s to obdelavo ne poseže v upravičen interes posameznika, na katerega se osebni podatki nanašajo.
 
Tudi izven zgornjega problema načeloma menimo, da privolitev ni priporočljiva pravna podlaga za vodenje velikih centraliziranih registrov na področju zdravstva: - ker je privolitev preklicljiva, - ker taki registri niso celoviti (vsi posamezniki namreč ne dajo privolitve), - ker je pridobivanje in hramba privolitev administrativno zahtevno opravilo, - ker mora privolitev izpolnjevati vrsto zahtevnih pogojev za njeno veljavnost in je zaradi tega za upravljavca podano veliko tveganje za masovno nezakonito obdelavo osebnih podatkov, - ker je vsebino in pogoje vodenja registra težko spreminjati, če temelji na privolitvi in podobno.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
