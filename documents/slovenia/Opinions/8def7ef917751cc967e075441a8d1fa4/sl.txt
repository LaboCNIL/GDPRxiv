

Povezovanje in analiziranje podatkov o kazalnikih kakovosti izvedenih storitev pacientom z registrom endoprotetike
+
-


Datum: 13.05.2021
Številka: 07120-1/2021/247

Kategorije: Posredovanje OP med upravljavci, Zdravstveni osebni podatki
                        Informacijski pooblaščenec (IP) je prejel vaše zaprosilo za mnenje o tem, ali je za namen analize podatkov dopustno izvesti povezovanje Registra endoprotetike Slovenije (RES), ki ga na podlagi Zakona o zbirkah podatkov s področja zdravstvenega varstva upravlja Ortopedska bolnišnica Valdoltra, z novimi evidencami osebnih podatkov o pacientih, ki bodo nastale na podlagi podatkov pridobljenih z vprašalniki neposredno od pacientov. Konkretno sprašujete, ali obstajajo omejitve pri povezovanju podatkov iz registra RES z novimi evidencami s podatki iz kazalnikov kakovosti, na katere bodo pacienti pred in po posegu odgovarjali preko e-medijev (npr. tablica, telefon). Kot pojasnjujete, bodo podatki o kazalnikih kakovosti hranjeni pri izvajalcu zdravstvenih storitev in posredovani bodisi ministrstvu za zdravje (MZ) oz. izvajalcu, ki bo podatke analiziral. 
Dodatno pojasnjujete, da MZ za namen izboljšanja dostopnosti do zdravstvenih storitev od leta 2020 načrtuje izvedbo nacionalnega razpisa, katerega cilj je skrajšanje čakalnih dob in števila čakajočih nad najdaljšo dopustno čakalno dobo. Objava nacionalnega razpisa, ki je bila načrtovana po uveljavitvi Zakona o začasnih ukrepih za omilitev in odpravo posledic COVID-19 (Uradni list RS, št. 152/20 in 175/20 – ZIUOPDVE; ZZUOOP), se zaradi razsežnosti in posledic epidemije ni izvedla. V sklopu nacionalnega razpisa bodo izvajalci, ki bodo izbrani na razpisu, dolžni spremljati tudi mednarodne kazalnike kakovosti za merjenje izidov zdravljenja, ki jih bodo pacienti v obliki e-vprašalnika morali izpolniti pred in po posegu oz. storitvi. Vprašalnike kakovosti na področju endoprotetike kolka in kolena bi preko enotne identifikacijske številke želeli povezati s socialno demografskimi podatki pacientov, ki se vnašajo v RES. Podatke iz obeh virov je potrebno povezati za namene analize, saj samo izidi, brez podatkov o starosti, spolu in kliničnem statusu pred operacijo, ne omogočajo primerjav in smiselnih podatkov. Demografske in socialne podatke bi sicer lahko zbrali tudi z vprašalnikom o kazalnikih kakovosti, kar pa bi vodilo v podvajanje zbiranja podatkov, ki so v RES že zbrani.
Informacijski pooblaščenec (v nadaljevanju IP) na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov oz. Uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, ZVOP-1) ter 2. člena Zakona o informacijskem pooblaščencu (Uradni list RS, št. 113/05, ZInfP) uvodoma pojasnjuje, da izven postopka inšpekcijskega nadzora ali drugega upravnega postopka ne more podajati konkretnih stališč v zvezi s posameznimi vprašanji s področja varstva osebnih podatkov, pač pa lahko izven teh postopkov podaja le nezavezujoča mnenja in pojasnila.
Povezava zbirk osebnih podatkov nedvomno pomeni dejanje obdelave osebnih podatkov in se zato z vidika določb Splošne uredbe in ZVOP-1 šteje za zakonito le in kolikor je za takšno ravnanje izpolnjen vsaj eden od pogojev, določenih v členu 6(1) oziroma v primeru, ko se s pomočjo povezave posredujejo tudi t. i. posebne vrste osebnih podatkov, vsaj eden od pogojev iz člena 9(2) Splošne uredbe. Iz vašega opisa obdelav ni povsem jasno razvidno, ali gre v primeru, ki ga opisujete za povezovanje zbirk ali gre zgolj za pridobivanje podatkov iz druge zbirke z namenov vključitve v novo zbirko, prav tako ni jasno razvidno, kako naj bi potekale poti pridobivanja podatkov in kateri podatki konkretno naj bi bili predmet zbiranja in posredovanja.
Kot posredno deloma že sami ugotavljate, množična obdelava osebnih podatkov v zvezi z zdravjem (npr. podatek o izidu zdravljenja za določeno zdravstveno storitev) in »navadnih« osebnih podatkov (npr. kontaktni podatki, podatki o starosti) za poseben namen s strani več organizacij (MZ, izvajalci zdravstvene dejavnosti) načeloma terja določno in sorazmerno ureditev v nekem zakonu. Bistven je jasen predhodni razmislek, kdo bo podatke obdeloval, od kje se bodo pridobivali, katere podatke se bo obdelovalo ter za katere namene in seveda, kaj so pravne podlage za zbiranje osebnih podatkov. Prav tako je nujno pri tem zagotoviti spoštovanje načela transparentnosti obdelav ter vseh drugih pravic pacientov po veljavni zakonodaji. V skladu z Zakonom o pacientovih pravicah pa je druga možnost privolitev, v skladu s 4. in 5. odstavkom 44. člena ZPacP je namreč uporaba in druga obdelava pacientovih zdravstvenih in drugih osebnih podatkov izven postopkov zdravstvene obravnave dovoljena bodisi z njegovo privolitvijo ali privolitvijo oseb, ki imajo pravico do privolitve v medicinski poseg ali zdravstveno obravnavo, če pacient ni sposoben odločanja o sebi, bodisi če takšno obdelavo določa zakon. Po pacientovi smrti lahko dajo privolitev njegovi ožji družinski člani, razen če je pacient to pisno prepovedal.
Po obstoječi zakonodaji povezovanje zbirke Registra endoprotetike, kot je opredeljen z Zakonom o zbirkah podatkov s področja zdravstvenega varstva (Uradni list RS, št. 65/00, 47/15, 31/18, 152/20 – ZZUOOP, 175/20 – ZIUOPDVE in 203/20 – ZIUPOPDVE; ZZPPZ) z zbirkami podatkov o kazalnikih kakovosti, pridobljenih z vprašalniki, ki jih navajate, izrecno ni predvideno. Prav tako izrecno ni predvidena s tem povezana obdelava osebnih podatkov. 
Upoštevajoč zgoraj navedeno je v prvi vrsti bistveno tudi, kaj bo pravna podlaga za zbiranje navedenih podatkov z vprašalniki. Iz vašega opisa načrtovane ureditve namreč ni razvidno, na kateri pravni podlagi točno naj bi se zbirali osebni podatki iz e-vprašalnikov in katere osebne podatke točno naj bi vsebovali. Navajate, da naj bi bila izpolnitev teh vprašalnikov za paciente obvezna. IP-ju taka neposredna zakonska podlaga, ki bi urejala želeno obdelavo osebnih podatkov, ni znana.
Povezovanje zbirk osebnih podatkov iz uradnih evidenc in javnih knjig je sicer v Republiki Sloveniji posebej urejeno v 6. poglavju VI. dela (Področne ureditve) še vedno veljavnega ZVOP-1, kjer je v prvem odstavku 84. člena določeno, da je zbirke osebnih podatkov iz uradnih evidenc in javnih knjig dovoljeno povezovati, če tako določa zakon. Drugi odstavek 84. člena ZVOP-1 določa, da so upravljavci ali upravljavec osebnih podatkov, ki povezuje dve ali več zbirk osebnih podatkov, ki se vodijo za različne namene, dolžni o tem predhodno pisno obvestiti državni nadzorni organ. Tretji odstavek 84. člena ZVOP-1 nadalje določa, da če vsaj ena zbirka osebnih podatkov, ki naj bi se jo povezovalo, vsebuje občutljive osebne podatke, ali če bi povezovanje imelo za posledico razkritje občutljivih podatkov ali je za izvedbo povezovanja potrebna uporaba istega povezovalnega znaka, povezovanje ni dovoljeno brez predhodnega dovoljenja nadzornega organa. V četrtem odstavku 84. člena ZVOP-1 je še določeno, da državni nadzorni organ dovoli povezavo na podlagi pisne vloge upravljavca osebnih podatkov, če ugotovi, da upravljavci osebnih podatkov zagotavljajo ustrezno zavarovanje osebnih podatkov.
Iz zgoraj citiranih določb 84. člena ZVOP-1 je razvidno, da če katera od zbirk od zbirk osebnih podatkov vsebuje občutljive osebne podatke (kamor sodijo tudi osebni podatki v zvezi z zdravjem, Splošna uredba jih poimenuje posebne vrste osebnih podatkov), povezava zbirk osebnih podatkov ni dovoljena brez predhodnega dovoljenja državnega nadzornega organa (IP). IP ob upoštevanju določb 84. člena ZVOP-1 v upravnem postopku odločanja o izdaji odločbe oz. dovoljenja za povezavo zbirk osebnih podatkov takšno dovoljenje izda v primeru, če sta kumulativno izpolnjena dva pogoja, in sicer:
1. da takšno povezavo določa zakon, torej da za povezavo zbirk osebnih podatkov obstaja ustrezna pravna podlaga iz člena 6 oz. 9. Splošne uredbe;
2. da upravljavci, katerih zbirke se bodo povezovale, zagotavljajo zavarovaje oz. varnost osebnih podatkov, ki ustreza zahtevam 24. in 25. člena ZVOP-1 ter člena 25 in 32 Splošne uredbe. 
 
Če gre v opisanem primeru res za povezovanje zbirk in ne zgolj posredovanje podatkov z namenom vključitve v drugo zbirko, IP ugotavlja, da takšno povezovanje zbirki osebnih podatkov (Register endoprotetike ter novo evidenco podatkov pridobljenih iz e-vprašalnikov, ki zakonsko ni opredeljena) z ZZPPZ ni predvideno. Najmanj register endoprotetike se šteje za uradno evidenco, pri čemer bi obe evidenci nedvomno vsebovali tudi občutljive oziroma posebne vrste osebnih podatkov. Glede na to, da pri povezavi Registra endoprotetike in evidence podatkov zbranih z e-vprašalniki ne bi šlo za povezavo evidenc eZdravja in za povezavo, ki bi se vzpostavila za namen izvajanja storitev eZdravja, takšno povezovanje skladno z določbami tretjega odstavka 84. člena ZVOP-1 ni dovoljeno brez predhodnega dovoljenja IP. IP zato kot organ, ki je pristojen za odločanje v postopku izdaje dovoljena, ne more podati predhodnega mnenja glede dopustnosti povezave Registra endoprotetike in opisane nove evidence podatkov zbranih z vprašalniki.
Iz zgoraj pojasnjenega torej izhaja, da morate v primeru, če želite Register endoprotetike začasno povezati z opisano novo evidenco podatkov zbranih z e-vprašalniki, na IP nasloviti Vlogo za izdajo odločbe o povezovanju zbirk osebnih podatkov v javnem sektorju, pri čemer si lahko pomagate z obrazcem, ki je dostopen na spletni strani IP, na naslovu: https://www.ip-rs.si/obrazci/ 
Kot izhaja iz ZZPPZ, in kot deloma ugotavljate že sami, ZZPPZ ne daje zakonske podlage za neposredno povezavo Registra endoprotetike z opisano novo evidenco podatkov zbranih z vprašalniki. Ni pa izključeno, da bi lahko na podlagi pacientove privolitve podatke za namen izvedbe analize pridobivali iz Registra endoprotetike, torej brez povezovanja zbirk.
IP zato predlaga, da pri presoji nadaljnjih korakov jasneje opredelite, kateri podatki se bodo zbirali in na kateri pravni podlagi (zakon ali privolitev) ter glede na zasledovane cilje in zgornja pojasnila ugotovite točne podatkovne tokove in možne pravne podlage za vse oblike obdelave (zbiranje, analizo, pridobivanje podatkov iz Registra endoprotetike). Glede na to lahko potem presodite, kaj bi bila primerna pravna podlaga in po potrebi poskusite zadevo zakonsko urediti.
 
Lepo vas pozdravljamo,
 
Mojca Prelesnik, univ. dipl. prav.,
informacijska pooblaščenka
Pripravila:
Alenka Jerše, univ. dipl. prav.
namestnica informacijske pooblaščenke
 
