

Preverjanje PCT pogoja s strani delodajalca
+
-


Datum: 29.09.2021
Številka: 07121-1/2021/1944

Kategorije: Delovna razmerja, Zdravstveni osebni podatki
                        Informacijski pooblaščenec (v nadaljevanju: IP) je po e-pošti prejel vaše zaprosilo za mnenje. Menite, da smejo delodajalci svoje zaposlene vprašati in zanje zabeležiti, ali izpolnjujejo pogoje PCT, ne pa tudi zahtevati, da zaposleni pove, kateri pogoj izpolnjuje ali voditi evidenco glede izpolnjevanja pogojev svojih zaposlenih. Redno zaposleni in študentje, ki delate pri vašem podjetju ste s strani svojih vodij prejeli obrazec, ki ga pripenjate. K obrazcu morate priložiti ustrezna dokazila. 
 
Sprašujete, ali lahko podjetje od vas zahteva tako podrobne podatke in dokazila ter ima evidenco teh podatkov, tako za redno zaposlene, kot za študente, ki delajo preko študentskega servisa.
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Predložen obrazec bi lahko konkretno presojali zgolj v inšpekcijskem postopku, z nezavezujočim mnenjem pa vam lahko podamo zgolj usmeritve in priporočila. Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
IP je za namen lažjega izvajanja odlokov o preverjanju PCT pogojev pripravil smernice o preverjanju PCT pogojev (za upravljavce in za posameznike), ki so dostopne na spletni strani: https://www.ip-rs.si/novice/smernice-o-preverjanju-pct-pogojev.
 
Vlada RS je v zvezi z ugotavljanjem izpolnjevanja PCT pogojev sprejela Odlok o načinu ugotavljanja izpolnjevanja pogojev prebolevnosti, cepljenosti in testiranja v zvezi z boleznijo COVID-19 (Uradni list RS, št. 126/21, v nadaljevanju odlok), ki v 2. členu določa, da se v primeru preverjanja PCT pogojev na način s predložitvijo digitalnega COVID potrdila EU v digitalni ali papirnati obliki, opremljenega s kodo QR, izpolnjevanje pogoja PCT preveri z aplikacijo za odčitavanje kode QR, ki jo zagotavlja in z njo upravlja Nacionalni inštitut za javno zdravje. Če se kot dokazilo o izpolnjevanju pogoja PCT predloži drugo potrdilo oziroma dokazilo, pristojna oseba izpolnjevanje pogoja preveri z vpogledom v to potrdilo oziroma dokazilo. V smernicah smo izpostavili, da sme delodajalec skladno z načelom najmanjšega obsega podatkov, v dokazila glede izpolnjevanja PCT pogojev svojih delavcev le vpogledati, ne sme pa jih hraniti. Predloženih dokazil v papirni ali digitalni obliki torej delodajalec ne sme kopirati, preslikati, fotografirati ali drugače reproducirati njihove vsebine.
 
Delodajalec lahko nadalje obdeluje le tiste osebne podatke, ki so nujno potrebni za namen organiziranja preverjanja pogojev PCT (npr. predpisan evidenčni list za samotestiranje, izjavo o izpolnjevanju pogoja PCT, ime in priimek ter do kdaj oseba izpolnjuje pogoj PCT (brez beleženja drugih podatkov, ki niso ključni, npr. vrsta cepiva in izvajalec cepljenja)). Tudi pri samem preverjanju dokazil je priporočljivo, da se delodajalec seznani le z najnujnejšimi podatki iz dokazil (npr. na koga se dokazilo nanaša, časovna veljavnost potrdila za prebolevnike, in za cepljene podatek o polni cepljenosti - odmerek 1/1 ali odmerek 2/2).
 
Kot smo poudarili v smernicah, je IP pri Ustavnem sodišču vložil zahtevo za presojo ustavnosti in zakonitosti odlokov, ki urejajo obdelavo osebnih podatkov pri preverjanju PCT pogojev. IP ni pristojen, da bi sam presodil, ali so odloki skladni z Ustavo, to pristojnost ima le Ustavno sodišče. Opozarjamo pa, da so odloki veljavni, dokler o njih ne odloči Ustavno sodišče.
 
Poudarjamo tudi, da mora delodajalec delavcu pred preverjanjem PCT pogojev zagotoviti tudi vse informacije o obdelavi njegovih osebnih podatkov, skladno s 13. členom Splošne uredbe (npr. glede pravne podlage, roka hrambe, itd.). Ostala priporočila IP si lahko preberete v citiranih smernicah.
 
Glede vašega vprašanja, ali navedeno velja tudi za študentsko delo poudarjamo, da trenutno veljavni Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 147/21, 149/21 in 152/21) predvideva izpolnjevanje PCT pogojev za vse delavce in osebe, ki na kakršnikoli drugi pravni podlagi opravljajo delo pri delodajalcu, ali samostojno opravljajo dejavnost. Za več pojasnil vam predlagamo, da se obrnete na resorno ministrstvo, saj IP ni pristojen za nadzor izvajanja predpisov, ki zahtevajo preverjanje pogojev PCT.
 
 
Lepo pozdravljeni.
 
                                                                                             
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
