

Soglasje za uvedbo videonadzora v večstanovanjski stavbi
+
-


Datum: 18.08.2021
Številka: 07121-1/2021/1504

Kategorije: Stanovanjsko in nepremičninsko pravo, Video in avdio nadzor
                        Informacijski pooblaščenec RS (v nadaljevanju IP) prejel vaše zaprosilo za mnenje. Zanima vas, kakšno je potrebno soglasje za vzpostavitev videonadzora v večstanovanjski stavbi. ZVOP-1 predpisuje obvezno najmanj 70 odstotno soglasje, novela SZ-1 pa za posle rednega upravljanja zahteva 50 odstotno soglasje lastnikov, izrednega upravljanja pa 75% soglasje. Menite, da  uvedba videonadzora vsebinsko ne spada v posle rednega upravljanja. Varovanje (ki je lahko tehnično ali fizično) je omenjeno v 33. členu SZ-1, ki omenja posebne storitve, ki presegajo okvir obratovanja večstanovanjske stavbe (varovanje, sprejemno službo in podobno), kar pomeni, da je potrebno 75% soglasje. Zanima vas, če bo IP glede na SZ-1 posodobil smernice glede videonadzora pri etažni lastnini oz. ali lahko še vedno argumentirate v smislu Lex specialis, da je za uvedbo videonadzora dovolj 70% soglasje etažnih lastnikov glede na solastniški delež? 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem. IP v okviru neobvezujočega mnenja ne more ugotavljati ali potrjevati skladnosti posameznih dokumentov s področja varstva osebnih podatkov ali presojati zakonitosti konkretnih obdelav osebnih podatkov. Slednje lahko stori le v ustreznem inšpekcijskem ali drugem upravnem postopku.
 
 
 
Pogoje za zakonito uvedbo videonadzora specialno ureja 76 člen ZVOP-1, ki v prvem odstavku določa, da je za uvedbo videonadzora v večstanovanjski stavbi potrebna pisna privolitev solastnikov, ki imajo v lasti več kot 70 odstotkov solastniških deležev. Določba je po mnenju IP jasna, namenjena pa je izključno varstvu osebnih podatkov. V prvem odstavku 97. člena je za kršitev določb iz 76. člena predpisan tudi prekršek, in sicer se z globo od 2.080 do 8.340 eurov kaznuje za prekršek pravna oseba, samostojni podjetnik posameznik ali posameznik, ki samostojno opravlja dejavnost, ki izvaja videonadzor v nasprotju s 76. členom.
 
Višje soglasje za uvedbo videonadzora v večstanovanjsko stavbo po vašem mnenju izhaja iz razloga, ker menite, da uvedba videonadzora presega posle rednega upravljanja. Za te posle se skladno s 29. členom Stanovanjskega zakona (Uradni list RS, št. 69/03, 18/04 – ZVKSES, 47/06 – ZEN, 45/08 – ZVEtL, 57/08, 62/10 – ZUPJS, 56/11 – odl. US, 87/11, 40/12 – ZUJF, 14/17 – odl. US, 27/17, 59/19, 189/20 – ZFRO in 90/21; v nadaljevanju SZ-1), zahteva soglasje treh četrtin (torej 75% etažnih lastnikov glede na njihove solastniške deleže). Po tretjem odstavku 29. člena SZ-1 etažni lastniki, ki imajo več kakor tri četrtine solastniških deležev, odločajo zlasti o:

sklenitvi in spreminjanju pogodbe o medsebojnih razmerjih v skladu s tem zakonom;
gradbenih delih na skupnih delih večstanovanjske stavbe, za katera je treba pridobiti gradbeno dovoljenje v skladu z zakonom, ki ureja graditev, razen za spremembo namembnosti stanovanja v poslovni prostor v večstanovanjskih ali stanovanjsko poslovnih stavbah, za katero je treba pridobiti soglasje v skladu s prejšnjim odstavkom;
določitvi upravnika v večstanovanjskih stavbah, kjer to po zakonu ni obvezno.

 
Navedbo, da uvedba videonadzora presega posle rednega upravljanja utemeljujete zlasti z interpretacijo spremenjenega 33. člena SZ-1, ki v prvem odstavku določa, da pogodba o medsebojnih razmerjih poleg sestavin, ki jih določa stvarnopravni zakonik, vsebuje zlasti še:

način uporabe posebnih skupnih delov;
posebne storitve, ki presegajo okvir obratovanja večstanovanjske stavbe (varovanje, sprejemno službo in podobno);
način obveščanja etažnih lastnikov o zadevah upravljanja.

 
Glede na navedeno ureditev, IP ugotavlja, da SZ-1 (za razliko od ZVOP-1) izrecno ne določa, da videonadzor sodi na področje upravljanja, kjer bi se zahtevalo 75 odstotno soglasje. Ker na področju kaznovalnega prava velja načelo, da morajo biti kazni predpisane jasno in določno (načelo nullum crimen, nulla poena sine lege certa), po mnenju IP ne bi bilo dopustno, da bi bil upravljavec lahko kaznovan zaradi kršitve varstva osebnih podatkov, če za uvedbo videonadzora v večstanovanjsko stavbo zagotavlja »le« 70 odstotno soglasje in ne 75 odstotno, kot bi to lahko veljalo za posle, ki presegajo okvir rednega upravljanja. Po drugi strani pa bi bil lahko kaznovan, če šteje da gre za posel »rednega upravljanja« in zagotovi le 50 odstotno soglasje.  
 
Ker torej neposredna določba glede potrebnega soglasja za uvedbo videonadzora v večstanovanjski stavbi izhaja le iz ZVOP-1, se za potrebe nadzornih postopkov na področju varstva osebnih podatkov uporablja določba iz ZVOP-1. IP pa po drugi strani ni pristojen za vprašanje, kaj sodi na področje rednega upravljanja oziroma ta okvir presega in kakšne so morebitne posledice za veljavnost posla, če potrebno soglasje za določen posel ni doseženo. Tolmačenje SZ-1 je v pristojnosti predlagatelja zakona (Ministrstvo za okolje in prostor), obvezno razlago pa lahko poda državni zbor. Ob tem pa IP še ponovno poudarja, da če je za uvedbo videonadzora doseženo soglasje 75 odstotkov, potem to zadostuje tudi pogoju iz ZVOP-1, ki zahteva vsaj 70 odstotno soglasje. Po drugi strani pa pogoju iz ZVOP-1 ne bi bilo zadoščeno, če bi se uvedba videonadzora štela za redno upravljanje in bi bilo zato doseženo le soglasje 50 odstotkov lastnikov.  
 
IP še dodaja, da osnutek predloga novega ZVOP-2, ki je bil objavljen za javno razpravo (trenutno je v medresorskem usklajevanju), ne vsebuje določb glede videonadzora večstanovanjskih stavb, zato bodo zgornji premisleki verjetno uporabni tudi v prihodnje.
 
Lep pozdrav,
 
 
Pripravil:
Anže Novak
Svetovalec pooblaščenca za preventivo
 
Mojca Prelesnik, univ. dipl. prav.
informacijska pooblaščenka
