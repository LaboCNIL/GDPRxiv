

Objava fotografije na spletni strani
+
-


Datum: 09.08.2021
Številka: 07121-1/2021/1417

Kategorije: Fotografije kot OP, Svetovni splet, Privolitev
                        Informacijski pooblaščenec (v nadaljevanju IP) je po e-pošti prejel vaše vprašanje v zvezi z objavo fotografije na spletni strani. Navajate, da ste se odzvali vabilu fotografa na fotografiranje portretov, ki bi naj služili manjši umetniški akciji (skupno bi naj na ta način v projektu sodelovalo več kot 700 oseb). Ob fotografiranju niste podpisali nikakršnega dokumenta (le na list papirja ste se podpisali, da so bili podpisi vdelani v fotografijo).
 
Ko ste pred dnevi ugotovili, da je vaša fotografija objavljena na spletni strani projekta, ste fotografa prosili, da jo umakne s spleta, lahko pa ostane del fizične razstave, vendar vaše prošnje ni upošteval; prav tako se ni strinjal s simboličnim odkupom fotografije.
 
Sprašujete, ali lahko zahtevate umik fotografije in ali lahko fotograf na spletni strani ponuja odkup fotografije brez vašega soglasja?
 
***
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
IP uvodoma opozarja, da je pristojen le za tisti del pravice do zasebnosti, ki se nanaša na varstvo osebnih podatkov in ga ureja 38. člen Ustave Republike Slovenije (Uradni list RS, št. 33/91 s spremembami in dopolnitvami, v nadaljevanju: Ustava RS). V primeru javne objave fotografije, na kateri je upodobljen posameznik, gre lahko za poseg v pravico do zasebnosti v širšem smislu iz 35. člena Ustave RS, ki sodi v pristojnost sodišč in je varovana z instituti civilnega in kazenskopravnega varstva, za posledico pa ima lahko tudi kazensko in odškodninsko odgovornost.
 
Pojasnjujemo, da mora imeti upravljavec za obdelavo osebnih podatkov osebnih podatkov ustrezno pravno podlago skladno s prvim odstavkom 6. člena Splošne uredbe:
 
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
IP vam dokončnega odgovora v okviru nezavezujočega mnenja v zvezi z vašim vprašanjem ne more podati, zato vam podajamo nekaj usmeritev. Kot smo poudarili v mnenju št. 07121-1/2020/1398 z dne 11.8.2020, je fotografija skladno s Splošno uredbo varovan osebni podatek tedaj, ko je oseba jasno in nedvoumno razvidna in bi se jo dalo na ta način identificirati, prepoznati in določiti ali, ko se hkrati s fotografijo obdelujejo tudi drugi osebni podatki o posamezniku (npr. v vašem primeru njegovo ime in priimek v obliki podpisa). Dodatno pa prvi odstavek 2. člena Splošne uredbe določa, da se uredba uporabi tedaj, ko se obdelava v celoti ali delno izvaja z avtomatiziranimi sredstvi, in za obdelavo osebnih podatkov, ki so del zbirke ali so namenjeni oblikovanju dela zbirke, ki se ne izvaja z avtomatiziranimi sredstvi. Glede na vaš opis (skupno bi torej naj šlo za več kot 700 portretov) najverjetneje gre za del zbirke osebnih podatkov, ki se obdeluje že zgolj z njenim hranjenjem kot tudi z vsemi nadaljnjimi ravnanji obdelave (npr. objavo na spletni strani). Za še več informacij predlagamo, da si preberete navedeno mnenje in druga tam citirana mnenja, ki se nanašajo na to tematiko.
 
Upravljavec (v vašem primeru fotograf) bi pred objavo osebnih podatkov moral poskrbeti za primerno pravno podlago, npr. po zgoraj citirani točki (a) – privolitev ali npr. točki (b) – izvajanje pogodbe. Že pred samo obdelavo osebnih podatkov bi vam moral podati nekatere informacije skladno s 13. členom Splošne uredbe, npr. namene, za katere se osebni podatki obdelujejo, pravno podlago za njihovo obdelavo, obdobje hrambe osebnih podatkov, prav tako bi vas npr. moral obvestiti o pravicah, ki jih imate skladno s Splošno uredbo, recimo o pravici do dostopa do osebnih podatkov (15. člen Splošne uredbe) in o izbrisu osebnih podatkov (17. člen Splošne uredbe). Predlagamo vam, da zahtevate izbris svojih podatkov, v kolikor seveda ne obstaja dopusten in zakonit razlog za nadaljnjo obdelavo teh podatkov. Upravljavec osebnih podatkov vam mora odgovoriti najpozneje v enem mesecu od prejema vaše zahteve in vas obvestiti o izvedenih ukrepih. Če na vašo zahtevo za izbris ni odziva, se lahko obrnete na IP. Več informacij v zvezi s seznanitvijo z osebnimi podatki si lahko preberete na https://tiodlocas.si/pravica-vedeti-kaj-pocnejo-z-mojimi-osebnimi-podatki/, glede izbrisa pa na https://tiodlocas.si/top-nasveti/izbris-osebnih-podatkov-in-pravica-do-pozabe/.
 
IP nadalje pojasnjuje, da bi objava vaše fotografije na spletu brez vaše privolitve lahko predstavljala tudi poseg v osebnostne pravice posameznika, ki jih lahko uveljavljate na civilnem sodišču. Na primer, posameznik lahko skladno s 134. členom Obligacijskega zakonika (Uradni list RS, št. 97/07 – uradno prečiščeno besedilo, 64/16 – odl. US in 20/18 – OROZ631, OZ) s tožbo od sodišča zahteva, da le to odredi prenehanje ravnanja, s katerim se krši nedotakljivost njegove osebnosti, osebnega in družinskega življenja ali kakšna druga njegova osebnostna pravica; prav tako pa lahko na podlagi 179. člena OZ zahteva odškodnino, če mu je zaradi tega nastala škoda. Pod določenimi pogoji bi lahko šlo celo za kaznivo dejanje skladno s Kazenskim zakonikom (Uradni list RS, št. 50/12 – uradno prečiščeno besedilo, 6/16 – popr., 54/15, 38/16, 27/17, 23/20, 91/20 in 95/21, KZ-1), npr. za kaznivo dejanje neupravičenega slikovnega snemanja (138. člen KZ-1) ali zlorabe osebnih podatkov (143. člen KZ-1).
 
V upanju, da vam bodo naša napotila v pomoč, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
