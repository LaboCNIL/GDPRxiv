

Uporaba javno objavljenih kontaktov za neposredno trženje
+
-


Datum: 18.10.2021
Številka: 07121-1/2021/2084

Kategorije: Elektronska pošta, Neposredno trženje, nagradne igre, Pravica do ugovora
                        Informacijski pooblaščenec (v nadaljevanju IP) je dne 4. 10. 2021 prejel vaš elektronski dopis, v katerem nas seznanjate, da ste založniško podjetje, ki ima v načrtu izdajo knjige namenjene šolski mladini. Zanima vas, ali lahko, pri naslavljanju ponudbe za šolo in s tem neposredno trženje vaše knjige, uporabite javno objavljen ime in priimek odgovorne osebe knjižničarja/ke ter njihov javno objavljen elektronski naslov.
***
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (v nadaljevanju ZVOP-1) ter 2. člena Zakona o informacijskem pooblaščencu (v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da konkretnega in dokončnega odgovora o zakonitosti obdelave osebnih podatkov v okviru mnenja v nobenem primeru ne more podati, saj lahko IP posamezne primere obdelave podatkov konkretno presoja zgolj v okviru inšpekcijskega ali drugega upravnega postopka. 
 
IP pojasnjuje, da področje neposrednega trženja s sredstvi elektorske komunikacije (kamor sodi tudi elektronska pošta) urejata Zakon o elektronskih komunikacijah (nadaljevanju: ZEKom-1) in Zakon o elektronskem poslovanju na trgu (v nadaljevanju: ZEPT), ki ga nadzirata AKOS in Tržni inšpektorat RS. Iz navedenega razloga IP podaja mnenje zgolj z vidika varstva osebnih podatkov in ob tem informativno opozarja, da je treba za zakonito izvajanje neposrednega trženja zadostiti tudi pogojem navedenih predpisov. Dodajamo še, da se na evropski ravni pripravlja sprejem uredbe o e-zasebnosti, ki bo na novo uredila to področje.
 
ZEKom-1 v 158. členu, ki govori o neželeni komunikaciji, določa, da je pošiljanje neželenih e-sporočil dovoljeno le v dveh primerih; če je posameznik v to sam privolil, torej na podlagi predhodnega soglasja, ali pa če gre za uporabo e-naslova kupca oz. uporabnika pošiljateljevih izdelkov ali storitev, pri čemer je morala biti takemu kupcu ponujena jasna in izrecna možnost, da brezplačno in enostavno zavrne takšno uporabo svojega e-naslova že takrat, ko so bili ti podatki pridobljeni in ob vsakem sporočilu v primeru, da kupec ni zavrnil takšne uporabe že na začetku.
 
V kolikor gre za poprej javno objavljene elektronske naslove oseb (npr. organizacija na svoji spletni strani objavi osebne podatke svojih zaposlenih), pa IP pojasnjuje, da je podatek dopustno uporabiti za pošiljanje komercialnih sporočil (neposredno trženje), če je to v skladu s samim namenom javne objave organizacije.
 
V primeru izvajanja neposrednega trženja za svoje namene postanete upravljavec osebnih podatkov, kot upravljavec pa morate biti sposobni izkazati, da osebne podatke obdelujete zakonito.
Ker se skladnost namena uporabe podatka z namenom objave v konkretnem primeru lahko presoja le v inšpekcijskem ali drugem ustreznem upravnem postopku, ter zaradi omejenega poznavanja konkretnih okoliščin vašega primera, vam v okviru mnenja dokončnega odgovora na vaše vprašanje ne moremo in ne smemo podati.
 
Ob tem IP opozarja še, da morate v vsakem sporočilu, ki je namenjeno neposrednemu trženju, navesti tudi, da ima posameznik, ki je sporočilo prejel, možnost »odjave« od prejemanja sporočil. Posameznika je torej treba opozoriti na pravico po členu 21 Splošne uredbe, ki v drugem odstavku določa, da kadar se osebni podatki obdelujejo za namene neposrednega trženja, ima posameznik, na katerega se nanašajo osebni podatki, pravico, da kadarkoli ugovarja obdelavi osebnih podatkov v zvezi z njim za namene takega trženja, vključno z oblikovanjem profilov, kolikor je povezano s takim neposrednim trženjem. Dalje tretji odstavek določa, da kadar posameznik, na katerega se nanašajo osebni podatki, ugovarja obdelavi za namene neposrednega trženja, se osebni podatki ne obdelujejo več v te namene.
 
IP vam svetuje, da si več, v zvezi z vašim vprašanjem, preberete v že izdanih mnenjih IP in sicer v mnenjih, ki jih lahko najdete preko iskalnika na spletni strani IP: https://www.ip-rs.si/vop:
 

mnenje št. 07121-1/2021/275, z dne 12. 2. 2021;
mnenje št. 07121-1/2020/1951, z dne 30. 10. 2020;
mnenje št. 07121-1/2020/1260, z dne 17.07.2020;
mnenje št. 0712-1/2019/2944, z dne 24. 12. 2019.

 
Za lažjo predstavo pravil na področju neposrednega trženja si lahko dodatno ogledate tudi našo infografiko: https://upravljavec.si/pogosta-vprasanja/komunikacija-b2c-in-b2b/ ter preberete več o neposrednem trženju na spletni strani: https://upravljavec.si/neposredno-trzenje-posameznikom-kaj-je-treba-vedeti/.
 
Več o uporabi objavljenih osebnih podatkov zaposlenih ali predstavnikov podjetja za neposredno trženje si lahko preberete tudi v skupnem stališču, ki ga je IP sprejel skupaj z Agencijo za komunikacijska omrežja in storitve, glede dopustnosti neposrednega trženja na osebne elektronske naslove zaposlenih:

https://arhiv.akos-rs.si/akos-in-informacijski-pooblascenec-o-dopustnosti-neposrednega-trzenja-na-osebne-elektronske-naslove-zaposlenih

 
V upanju, da ste dobili odgovore na svoja vprašanja, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
