

Videonadzor vhoda v garažno hišo
+
-


Datum: 02.09.2021
Številka: 07121-1/2021/1641

Kategorije: Video in avdio nadzor, Zakoniti interesi
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navedli ste, da ste 100% lastniki dela garažne hiše, ki ima tudi podzemni vhod. Ostajata še dva dela, lastnik drugega dela je občina, lastnik tretjega dela pa približno 12 etažnih lastnikov posameznih garaž. Vsi deli garažne hiše uporabljajo en (edini) izhod iz garaže. Pojasnjujete, da bi radi postavili kamere zunaj in znotraj pri vhodu, da kontrolirate prihod in odhod vozil (zaradi primerov tatvin, poškodovanja vozil in vandalizma). Na vhodu samem nima nihče ne služnosti, ne kakšne koli druge pravice, uporablja pa ga približno 60 vozil in osebe, če gredo peš iz garaže.
 
Sprašujete, ali morate prositi koga za soglasje za postavitev kamer? Menite, da ne, saj ste 100% lastniki vhoda. Zdi se vam dovolj, da iz zunanje in notranje strani postavite kamere in jasno opozorilo, da je objekt pod videonadzorom. 
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Navedeno pomeni, da IP v okviru nezavezujočega mnenja ne more komentirati utemeljenost  oz. zakonitost videonadzora ki ga opisujete, oz. se ne more opredeljevati glede konkretnih lokacij oziroma točk, kjer bi se videonadzor izvajal. Prav tako v mnenju ne moremo tolmačiti lastniških in drugih civilnopravnih razmerij in s tem povezanih pravic glede uporabe garaže, saj navajate, da gre za vhod in izhod, ki ga uporablja več oseb (ne glede na lastništvo), kar pomeni, da bi lahko šlo za skupne dele garažne stavbe ali vsaj določeno pravico do souporabe, nedvomno pa gre za dele, kjer imajo najbrž utemeljeno določeno pričakovanje zasebnosti vsi, ki tak vhod in izhod uporabljajo. Podamo vam lahko zgolj splošne usmeritve in priporočila. 
 
Uvodoma pojasnjujemo, da glede videonadzora še vedno veljajo določila ZVOP-1, ne glede na sprejetje Splošne uredbe. ZVOP-1 eksplicitno ureja poleg splošnih določb (74. člen) le videonadzor dostopov v uradne službene oziroma poslovne prostore (75. člen), videonadzor v večstanovanjskih stavbah (76. člen) ter videonadzor delovnih prostorov (77. člen).
 
V vseh ostalih primerih mora za obdelavo osebnih podatkov obstajati ena od pravnih podlag, ki jih določa prvi odstavek 6. člena Splošne uredbe:
 
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Ob tem opozarjamo, da se točka (f) ne uporablja za obdelavo s strani javnih organov pri opravljanju njihovih nalog.
 
IP je mnenja, da je vhod v garažno hišo dopustno snemati pod pogojem, da za izvajanje takšnega videonadzora obstaja katera od pravnih podlag iz prvega odstavka 6. člena Splošne uredbe, npr. zakoniti interesi po točki (f) prvega odstavka 6. člena Splošne uredbe. Kot izvajalec videonadzora bi morali izkazati zakonite interese (npr. varovanje premoženja), zaradi katerih je potrebno izvajati videonadzor ter obrazložiti, zakaj nad temi interesi ne prevladajo interesi ali temeljne svoboščine posameznikov, nad katerimi se izvaja videonadzor. Pri tem pa morate upoštevati vse vidike narave civilnopravnih razmerij in morebitne pravice do souporabe vhoda oz. izhoda. Podobna je situacija pri souporabi drugih površin, npr. dovoznih poti. O tem IP v mnenju ne more presojati. Če obstaja ustrezna pravna podlaga, je izvajanje takšnega videonadzora lahko dopustno v primeru, če so kamere postavljene in uporabljene za njihov običajen namen, tj. zagotavljanje varnosti ljudi in premoženja in če se z videonadzorom nesorazmerno ne posega v posameznikovo pravico do zasebnosti. Pri izvajanju videonadzora mora upravljavec torej upoštevati t.i. načelo najmanjšega obsega podatkov, ki nalaga, da morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo (točka (c) prvega odstavka 5. člena Splošne uredbe). Zaradi navedenega mora biti videonadzor usmerjen na točno določen in omejen prostor.
 
Če bi bilo v primeru snemanja skupnega izhoda udeleženih več upravljavcev (solastnikov), priporočamo tudi ustrezno ureditev medsebojnih razmerij (npr. na način dogovora o skupnem upravljanju, skladno s 26. členom Splošne uredbe). Opozarjamo, da je v primeru snemanja površine, ki je v skupni lasti lastnikov stanovanj večstanovanjske stavbe (npr. vhod v tretji del garaže) treba videonadzor izvajati skladno z 76. členom ZVOP-1; za uvedbo videonadzora v večstanovanjski stavbi pa je potrebna pisna privolitev solastnikov, ki imajo v lasti več kot 70 odstotkov solastniških deležev. Več o tem si lahko preberete v že izdanih mnenjih IP, ki so dosegljiva na www.ip-rs.si/vop, npr. v mnenju št. 07121-1/2021/701 z dne 9.4.2021.
 
Upravljavec mora upoštevati tudi druge določbe Splošne uredbe in ZVOP-1 npr.: objaviti mora obvestilo o izvajanju videonadzora skladno s 74. členom ZVOP-1; osebne podatke mora primerno zavarovati (skladno s 24., 25. in 32. členom Splošne uredbe ter petim odstavkom 74. člena ZVOP-1); ob angažiranju tretje osebe za izvajanje videonadzora mora urediti pogodbeno obdelavo osebnih podatkov (skladno z 28. členom Splošne uredbe) ter posameznikom zagotoviti informacije iz 13. člena Splošne uredbe (med drugim tudi glede zakonitih interesov, če se videonadzor izvaja na podlagi citirane (f) točke prvega odstavka 6. člena Splošne uredbe).
 
Več informacij o videonadzoru najdete v že izdanih mnenjih IP ter na spletni strani IP: https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora/. Vzorec obvestila glede informiranja posameznikov po 13. členu Splošne uredbe pa je dostopen na povezavi https://www.ip-rs.si/obrazci/varstvo-osebnih-podatkov/ (Vzorec obvestila posameznikom glede obdelave osebnih podatkov (člen 13 Splošne uredbe).
 
 
V upanju, da vam bodo naši napotki v pomoč, vas lepo pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
 
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
