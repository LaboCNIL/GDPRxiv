

Izgubljena zdravstvena kartoteka
+
-


Datum: 16.03.2021
Številka: 07121-1/2021/508

Kategorije: Zavarovanje osebnih podatkov, Pravica do seznanitve z lastnimi osebnimi podatki
                        Pri Informacijskem pooblaščencu (IP) smo dne 10. 3. 2021 prejeli vaše pojasnilo, da se je zdravstvena kartoteka ob menjavi izbranega osebnega zdravnika izgubila. Zanima vas, kako ravnati v tem primeru.  
 
Neobvezujoče vam predlagamo, da najprej pri prvem in nato pri drugem izvajalcu zdravstvene dejavnosti vložite zahtevo za seznanitev s kopijo zdravstvene dokumentacije po 41. členu Zakona o pacientovih pravicah (ZPacP). Na tak način boste ugotovili, ali originalno dokumentacijo še imajo ali so jo res odposlali. Pri tem si lahko pomagate z obrazcem ZPacP 41-3, ki je dostopen na tej povezavi: https://www.ip-rs.si/obrazci/pravice-pacientov/. V primeru zavrnitve ali molka (tj. zamude roka za odgovor), lahko pri nas vložite pritožbo.
 
Hkrati lahko pri prvem izvajalcu zahtevate tudi informacijo o uporabnikih (tj. ali in komu je bila dokumentacija poslana). To lahko storite s pomočjo tega obrazca P-SLOP na tej povezavi: https://www.ip-rs.si/obrazci/varstvo-osebnih-podatkov/. V obrazcu označite, da želite le informacijo o konkretnih uporabnikih (in ne kategorij uporabnikov in tudi ne drugih informacij). V primeru zavrnitve ali molka (zamude roka za odgovor), lahko pri nas vložite pritožbo.
 
Če ste zahtevo po ZPacP pri obeh izvajalcih že vložili in prejeli pisni negativni odgovor, lahko pri nas vložite tudi inšpekcijsko prijavo. Lahko si pomagate z obrazcem ZIN PRIJAVA, ki je dostopen na tej povezavi: https://www.ip-rs.si/obrazci/varstvo-osebnih-podatkov/. Možno je, da se v okviru inšpekcijskega postopka dokumentacija najde ali vsaj ugotovi, kaj se je z njo zgodilo.
 
Seveda je razumljivo, da če je bila dokumentacija nepovratno uničena ali popolnoma izgubljena, nobeden od postopkov pri nas (pritožbeni ali inšpekcijski) ne bo uspešen.
 
Iskanje dokumentacije in ugotavljanje odgovornosti je odvisno tudi od tega, na kakšen način je bila dokumentacija dejansko poslana, in ali ter kako natančno je bilo pošljanje dokumentirano. Upravljavec osebnih podatkov mora za vsako posredovanje osebnih podatkov zagotoviti, da je mogoče pozneje ugotoviti, kateri osebni podatki so bili posredovani, komu, kdaj in na kakšni podlagi, in sicer za obdobje, ko je mogoče zakonsko varstvo pravice posameznika zaradi nedopustnega posredovanja osebnih podatkov (tretji odstavek 22. člena in prvi odstavek 24. člena ZVOP-1).
 
Prijazen pozdrav,
                            
          
Pripravil:mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
 
 
