

Štetje vozil
+
-


Datum: 05.04.2022
Številka: 07121-1/2022/375

Kategorije: Definicija OP, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem vas zanima, ali je za štetje vozil na prikazovalniku ob cesti treba pridobiti kakršnokoli soglasje. Menite, da ne gre za obdelavo osebnih podatkov. Ali bi bil odgovor drugačen, če bi program zajel tudi registrske številke?
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
 
Osebni podatek je katera koli informacija v zvezi z določenim ali določljivim posameznikom. Posameznik je določljiv, če ga je mogoče neposredno ali posredno določiti. V kolikor se v konkretnem primeru osebni podatki ne obdelujejo, se zakonodaja s področja varstva osebnih podatkov ne uporablja. Če pa gre za obdelavo osebnih podatkov, je med drugim potrebno zagotoviti ustrezno pravno podlago.
 
Registrske številke avtomobilov (kadar je vozilo registrirano na fizično osebo) je treba obravnavati kot osebne podatke.
 
O b r a z l o ž i t e v:
IP najprej poudarja, da v okviru nezavezujočega mnenja ne more presojati, ali gre v konkretnem primeru za obdelavo osebnih podatkov ali ne in ali je ta obdelava skladna z zakonodajo s področja varstva osebnih podatkov. Konkretno presojo zakonitosti obdelave v posameznem primeru pa lahko IP opravi le v okviru inšpekcijskega ali drugega upravnega postopka.
Skladno s 1. točko 4. člena Splošne uredbe je osebni podatek katera koli informacija v zvezi z določenim ali določljivim posameznikom. Posameznik je določljiv, če ga je mogoče neposredno ali posredno določiti, zlasti z navedbo identifikatorja, kot je ime, priimek, naslov bivanja, elektronski naslov, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. V kolikor naprava, s katero izvajate štetje vozil ne zajema oziroma ne obdeluje informacij, na podlagi katerih bi bilo mogoče posameznika določiti, ne gre za obdelavo osebnih podatkov in v takem primeru se zakonodaja s področja varstva osebnih podatkov ne uporablja. Pri čemer IP iz previdnosti pojasnjuje, da zajem fotografij in posnetkov, na podlagi katerih so posamezniki prepoznavni oziroma določljivi (npr. na podlagi registrske številke fizične osebe), predstavlja obdelavo osebnih podatkov. V takem primeru je treba upoštevati določbe Splošne uredbe (med drugim tudi člen 6(1), ki ureja pravne podlage, kakor je razloženo v nadaljevanju).
IP je v preteklosti že poudaril, da tehnični podatki o lastnostih vozil sami po sebi niso osebni podatki, ker kažejo na stvar in ne na posameznika. Takšni podatki pa postanejo osebni podatki takrat, kadar jih je mogoče povezati s posameznikom (na primer z lastnikom vozila) oziroma je na njihovi podlagi mogoče identificirati lastnika vozila – fizično osebo. Bistveni pogoj za to, da podatki o vozilu (tudi registrska številka) postanejo osebni podatki, je torej ta, da je preko njih mogoče natančno identificirati posameznika.
IP sicer splošno meni, da je treba registrske številke avtomobilov (kadar je vozilo registrirano na fizično osebo) že po njihovi naravi, namenu in možni določljivosti posameznika, obravnavati kot osebne podatke. Zbirke podatkov, ki vsebujejo registrske številke avtomobilov, je tako treba šteti za zbirke osebnih podatkov, tudi če ne vsebujejo drugih osebnih podatkov o posameznikih, ampak npr. samo podatke o vozilih. Pri njihovi obdelavi je treba spoštovati določbe Splošne uredbe. Njihova obdelava je tako v skladu s členom 6(1) Splošne uredbe zakonita le, v kolikor je za to podana ustrezna pravna podlaga. Te so sledeče:

privolitev (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov posameznika (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1),
zakoniti interesi upravljavca (točka (f)).

IP na podlagi navedenega povzema, da je za vsako obdelavo osebnih podatkov treba torej najprej zagotoviti ustrezno pravno podlago. Izbor ustrezne pravne podlage za posamezno obdelavo je stvar ocene konkretnih okoliščin, odgovornost za izbiro pa nosi upravljavec (v konkretnem primeru torej potencialno vi). Pomemben vidik dolžnosti upravljavca predstavlja tudi obveščanje posameznikov o obdelavi osebnih podatkov. IP pojasnjuje, da so informacije, ki jih je treba zagotoviti posamezniku, na katerega se nanašajo osebni podatki, z vidika varstva osebnih podatkov na splošno urejene v členih 13 in 14 Splošne uredbe. Več informacij o obveznosti upravljavcev lahko pridobite na naši spletni strani: https://upravljavec.si/.
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
