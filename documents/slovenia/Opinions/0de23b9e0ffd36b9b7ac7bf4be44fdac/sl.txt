

OP zavarovalnici pri odpovedi potovanja
+
-


Datum: 29.07.2019
Številka: 0712-1/2019/1707

Kategorije: Zavarovalništvo, Zdravstveni osebni podatki
                        Pri Informacijskem pooblaščencu (IP) smo prejeli vaše zaprosilo za mnenje v zvezi z zahtevo zavarovalnice, s katero ste preko potovalne agencije sklenili zavarovanje za odpoved potovanja iz nepredvidljivih okoliščin, da ji za namen dokazovanja vaše nezmožnosti potovanja iz zdravstvenih razlogov, predložite kopijo vaše osebne kartoteke in naziv diagnoze. Zavarovalnici ste že predložili zdravniško potrdilo, na katerem jasno piše, da potovanje za vas ni bilo primerno in da se ga zaradi bolezni niste mogli udeležiti, vendar ta zavarovalnici ne zadostuje. Zanima vas, ali sme zavarovalnica zahtevati kopijo osebne kartoteke - vpis tistega dne ko ste obiskali  zdravnika zaradi bolezni, ki vam je onemogočila potovanje in diagnozo vaše bolezni oz. poškodbe?Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji.Iz 268. člena Zakona o zavarovalništvu (Uradni list RS, št. 93/15 in 9/19, v nadaljevanju: ZZavar-1) izhaja, da lahko zavarovalnica v skladu s predpisi, ki urejajo varstvo osebnih podatkov in zbirke podatkov s področja zavarovanja, zbira, shranjuje, posreduje in uporablja ali kako drugače obdeluje osebne podatke za namen sklepanja in izvajanja pogodb o zavarovanju, uveljavljanje povračilnih zahtevkov in drugih pravic ter obveznosti, vključno s preiskovanjem sumljivih primerov neupravičeno izplačanih odškodnin oziroma zavarovalnin, ki izvirajo iz zavarovanj po ZZavar-1. Zavarovalnica v zbirki podatkov za presojo zavarovalnega kritja in višine odškodnine oziroma zavarovalnine lahko med ostalim zbira osebne podatke o predhodnih zavarovalnih primerih ter podatke o upoštevnem zdravstvenem stanju zavarovanca in oškodovanca, vključno z zagotavljanjem zdravstvenih storitev, predhodnimi poškodbami in zdravstvenem stanju, vrsti telesnih poškodb, trajanjem zdravljenja in posledicami za oškodovanca in zavarovalca (2. točka 6. odstavka 268. člena ZZavar-1). Skladno z 8. odstavkom 268. člena ZZavar-1 se osebni podatki praviloma zbirajo neposredno od posameznika, na katerega se nanašajo oziroma od drugih oseb, ki o zavarovalnem primeru kaj vedo, sicer pa iz zbirk podatkov izvajalcev zdravstvenih in z njimi povezanih storitev ter Zavoda za zdravstveno zavarovanje (prva alineja 6. točke 8. odstavka ZZavar-1). Pri tem mora zavarovalnica upoštevati tretji odstavek tega člena, ki določa, da je obdelava osebnih podatkov v zbirkah iz drugega odstavka dopustna le v obsegu, ki je potreben za uresničevanje namenov obdelave.IP na podlagi zgoraj povzetih relevantnih določb ZZavar-1 meni, da je zavarovalnica upravičena do pridobitve relevantne zdravstvene dokumentacije (lahko tudi do zapisa opravljenih zdravstvenih storitev in zdravstvenega stanja oz. vrste telesnih poškodb v kartonu pri osebnem zdravniku), ki se nanaša na zavarovanca ali upravičenca iz zavarovanja, če je ta dokumentacija potrebna za ugotavljanje zavarovalnega kritja in odškodnine oz. zavarovalnine. Podlaga za to je v šestem, osmem in enajstem odstavku 268. člena ZZavar-1. Praviloma dokumentacijo v obliki kopije zagotovi zavarovanec oz. upravičenec, lahko pa jo pridobi tudi neposredno pri izvajalcu zdravstvene dejavnosti.Mojca Prelesnik, univ. dipl. prav. informacijska pooblaščenka
