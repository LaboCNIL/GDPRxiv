

Pravica dostopa do lastnih OP
+
-


Datum: 13.10.2021
Številka: 07121-1/2021/2044

Kategorije: Definicija OP, Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas, ali ste upravičeni, da vam zavarovalnica posreduje zahtevane podatke o vašem stanovanju, v katerem prebiva najemnica, ki je zavarovalka in zavarovanka stanovanja, in sicer:

kopijo zavarovalne police;
kdaj je nastala škoda;
znesek, ki je bil izplačan in kdaj.

  
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma pojasnjuje, da se to mnenje nanaša le na področje varstva osebnih podatkov, ne pa tudi na vprašanje morebitne zavarovalne goljufije, ki jo opisujete, ali ustreznost odločitve zavarovalnice, ki jo prilagate, saj IP za ta področja ni pristojen.
 
Pojem osebni podatki pomeni skladno s členom 4(1) Splošne uredbe katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.
 
Pravica posameznika do seznanitve z lastnimi osebnimi podatki oziroma pravica dostopa je temeljna človekova pravica, določena v tretjem odstavku 38. člena Ustave Republike Slovenije (Uradni list RS, št. 33/91-I, s spremembami in dopolnitvami), ki predpisuje, da se ima vsakdo pravico seznaniti z zbranimi osebnimi podatki, ki se nanašajo nanj. Ta pravica je konkretizirana v členu 15 Splošne uredbe o varstvu podatkov, ki določa, da ima posameznik, na katerega se nanašajo osebni podatki, pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov ter tudi določene informacije, ki so natančno naštete v členu 15(1) Splošne uredbe o varstvu podatkov. Skladno s členom 15(3) Splošne uredbe o varstvu podatkov je upravljavec posamezniku dolžan zagotoviti tudi brezplačno kopijo osebnih podatkov, ki se obdelujejo, ki pa po členu 15(4) te uredbe ne sme vplivati negativno na pravice in svoboščine drugih.
 
IP ob tem izpostavlja, da se pravica do seznanitve nanaša na lastne osebne podatke posameznika, kar pa ne pomeni nujno tudi celotnih listin oziroma dokumentov, v katerih so ti podatki vsebovani. Listina predstavlja zgolj obliko materializacije podatka, kar je sicer pogoj za seznanitev z njim, vendar pa to še ne pomeni, da bi se prosilec imel pravico seznaniti tudi z vsebino listine, ki bi kakorkoli presegala pojem osebnega podatka.
 
IP nadalje opozarja, da v okviru mnenja ne sme presojati, ali predstavljajo zahtevani podatki v zvezi z zavarovanjem nepremičnine v vaši lasti in izplačilom škode po škodnem dogodku, pri čemer nastopa kot zavarovalka in zavarovanka najemnica te nepremičnine, osebne podatke, ki se nanašajo na vas in do katerih bi bili upravičeni na podlagi člena 15 Splošne uredbe. IP namreč nastopa kot pritožbeni organ v zvezi z uveljavljanjem pravic po Splošni uredbi o varstvu podatkov in bi s tem lahko prejudiciral svojo odločitev v konkretni zadevi.
 
Glede na to, da iz odgovorov zavarovalnice ne izhaja, da so vašo zahtevo za posredovanje dokumentacije obravnavali kot zahtevo po členu 15 Splošne uredbe o varstvu podatkov, lahko uveljavljate še to pravico. Če bo zavarovalnica vašo zahtevo za dostop do osebnih podatkov zavrnila, mora to storiti z obrazloženo pisno odločitvijo načeloma v enem mesecu od dneva vložitve vaše zahteve. Zoper zavrnilno odločitev ali če zavarovalnica na vašo zahtevo v predpisanem roku ne odgovori, imate možnost vložiti pritožbo pri IP. Neobvezni obrazci za zahtevo za seznanitev ter za pritožbo so dostopni na spletni strani https://www.ip-rs.si/obrazci/varstvo-osebnih-podatkov/. Več informacij o pravici do seznanitve z lastnimi osebnimi podatki ter vložitvi pritožbe pa si lahko preberete na spletnih straneh:

https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki/,
https://tiodlocas.si/zelim-vedeti-kaj-pocnejo-z-mojimi-podatki/.

 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov, predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
 
Lep pozdrav,
 
                                                                                                Mojca Prelesnik, univ. dipl. prav.,
                                                                                                informacijska pooblaščenka
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
