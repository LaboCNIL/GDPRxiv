

Posredovanje podatkov o zaposlenem odvetniku
+
-


Datum: 09.11.2021
Številka: 07121-1/2021/2202

Kategorije: Delovna razmerja, EMŠO in davčna
                        Na IP ste se obrnili z vprašanjem, ali lahko posredujete podatek o naslovu in EMŠO vašega zaposlenega odvetniku, ki ga potrebuje zaradi sprožitve sodnega spora.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da IP v okviru izdaje mnenja ne more odločati o tem, ali so v konkretnem primeru podani pogoji za posredovanje osebnih podatkov, temveč lahko zgolj opozori na relevantno pravno podlago ter pogoje, ki morajo biti izpolnjeni, da je določeno posredovanje podatkov zakonito. Konkretno presojo pa lahko oziroma mora opraviti izključno upravljavec osebnih podatkov.
 
Skladno s členom 4(1) Splošne uredbe pomeni osebni podatek katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, gensko, duševno, gospodarsko, kulturno ali družbeno identiteto tega posameznika. Skladno s to določbo je osebni podatek tudi prebivališče posameznika in njegov EMŠO.
 
Prvi odstavek 10. člena Zakona o odvetništvu (Uradni list RS, št. 18/93, s sprem. in dop.; v nadaljevanju ZOdv) določa, da so ne glede na določbe drugih zakonov, ki določajo posredovanje osebnih podatkov upravljavcem osebnih podatkov in uporabnikom osebnih podatkov, državni organi, organi samoupravnih lokalnih skupnosti ter nosilci javnih pooblastil dolžni brez privolitve posameznika, na katerega se osebni podatki nanašajo, brezplačno dati odvetniku podatke, ki jih potrebuje pri opravljanju odvetniškega poklica v posamični zadevi in to v roku 15 dni od dneva, ko prejmejo pisno zahtevo odvetnika. Drugi odstavek istega člena pa določa, da odvetnik nima pravice iz prejšnjega odstavka, če gre za osebne podatke, ki so na podlagi posebnih zakonskih določb dostopni le pooblaščenim organom.
 
Iz zgoraj navedenega sledi, da zasebno podjetje, ki ni državni organ, organ samoupravne lokalne skupnosti in ne nosilec javnih pooblastil, ni zavezan posredovati podatkov po prvem odstavku 10. člena ZOdv. Na zasebne delodajalce, ki vodijo zbirke osebnih podatkov, se prvi odstavek 10. člena ZOdv ne razteza.
 
Prav tako pravne podlage za posredovanje naslova in EMŠO vašega zaposlenega odvetniku ni najti v Zakonu o pravdnem postopku (Ur. l. RS, št. 73/07 in nasl., v nadaljevanju ZPP). Ta v 148. členu omogoča pravdni stranki (in s tem tudi njenemu pooblaščencu), ki izkaže pravni interes, da od kateregakoli upravljavca pridobi naslov osebe, ki ji je treba vročiti sodno pisanje. Pravni interes se izkaže s potrdilom sodišča o vložitvi tožbe ali o obstoju pravde. Glede na vašo navedbe izhaja, da se postopek na sodišču še ni začel, torej odvetnik ne poseduje dokaza o obstoju pravde in s tem ni izkazan pravni interes, ki ga zahteva 148. člen ZPP.
 
Odvetniški poklic je namreč namenjen pravni pomoči in zastopanju strank v posamičnih zadevah, nikakor pa ne pridobivanju osebnih podatkov tretjih oseb. V vseh ostalih primerih za takšno ali podobno obdelavo osebnih podatkov velja področna ureditev s področja varstva osebnih podatkov, v tem primeru torej Splošna uredba. Tako lahko obstaja tudi kakšna druga pravna podlaga za posredovanje osebnih podatkov odvetniku. Upoštevaje naloge odvetnika po 2. členu ZOdv bi to morda v določenih primerih lahko predstavljali tudi zakoniti interesi, za katere si prizadeva odvetnik ali kakšna druga podlaga po členu 6(1) Splošne uredbe.
 
Tako bi odvetnik osebne podatke smel pridobiti le ob obstoju katere izmed drugih pravnih podlag iz člena 6 Splošne uredbe, ki določa, da je obdelava zakonita v naslednjih primerih:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
Upravljavec osebnih podatkov sme osebne podatke posredovati samo, če je prepričan v obstoj pravne podlage in jo lahko kasneje tudi izkaže (ob morebitnem nadzoru s strani Informacijskega pooblaščenca ali zahtevi po informacijah od posameznika, na katerega se nanašajo osebni podatki). Če presodite, da ni podana nobena od pravnih podlag, navedenih v členu 6 Splošne uredbe, morate zahtevek odvetnika zavrniti. Odvetnika lahko sicer v zavrnitvi posredovanja po 10. členu ZOdv povabite, da vam izkaže kakšno drugo pravno podlago za pridobivanje podatkov skladno s členom 6 Splošne uredbe.
 
 
Svetujemo, da si več o pravicah posameznika glede varstva podatkov preberete na naši spletni strani www.tiodločaš.si.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
 
Lep pozdrav,
 
                                                                                    Mojca Prelesnik,
                                                                                    informacijska pooblaščenka
 
Manja Resman, univ. dipl. prav.,
svetovalka IP za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
