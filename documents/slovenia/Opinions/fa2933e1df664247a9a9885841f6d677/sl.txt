

Razkrivanje OP zaposlene doma
+
-


Datum: 04.01.2022
Številka: 07121-1/2021/2633

Kategorije: Delovna razmerja, Zavarovanje osebnih podatkov
                        Na e-naslov Informacijskega pooblaščenca (v nadaljevanju IP) ste posredovali e-sporočilo, v katerem nas sprašujete, ali lahko pri IP podate prijavo, ker je vaš šef o vas in njegovih namenih, da vas preiskuje zaradi kršitve bolniškega staleža, govoril doma.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
IP najprej poudarja, da v okviru neobvezujočega mnenja ne more presojati, ali so v konkretnem primeru, za konkreten namen in podatke izpolnjeni pogoji za zakonito obdelavo osebnih podatkov in njihovo posredovanje. Konkretno presojo zakonitosti obdelave v posameznem primeru lahko IP opravi le v okviru inšpekcijskega postopka.
Pri tem IP najprej opozarja na definicijo osebnega podatka, kot jo določa Splošna uredba o varstvu podatkov.  Po določilu člena 4, pododstavka (1), pomeni osebni podatek katero koli informacijo v zvezi z določenim ali določljivim posameznikom, pri čemer je določljiv posameznik tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.
Posredovanje oziroma razkritje osebnega podatka nedvomno pomeni njegovo obdelavo.  Za vsako obdelavo osebnih podatkov je treba imeti ustrezno in zakonito pravno podlago. IP pojasnjuje, da Splošna uredba o varstvu podatkov določa pravne podlage v prvem odstavku člena 6, ki določa, da je obdelava zakonita le in kolikor je izpolnjen vsaj eden od naslednjih pogojev:

privolitev, kadar ne gre za izvajanje javnih nalog (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1).

Iz vaših navedb izhaja, da je vaš nadrejeni vaše osebne podatke, ki jih je pridobil na delovnem mestu najverjetneje uporabil za zasebni namen. V kolikor morda razpolagate z kakršnimkoli dokazom, iz katerega izhaja njegovo nezakonito ravnanje, lahko IP posredujete prijavo, z navedbo suma kršitve in potrebnimi dokazi. Obrazec za posredovanje prijave vam je na voljo preko naslednje povezave: https://www.ip-rs.si/obrazci/.
 
Lep pozdrav,
 
Mojca Prelesnik
informacijska pooblaščenka
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
