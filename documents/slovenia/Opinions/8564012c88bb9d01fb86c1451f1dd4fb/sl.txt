

Pridobivanje OP s strani banke za namen PPDFT
+
-


Datum: 02.06.2021
Številka: 07121-1/2021/1028

Kategorije: Bančništvo, Pravne podlage, Informiranje posameznika
                        Informacijski pooblaščenec (v nadaljevanju: IP) je dne 24. 5. 2021 prejel vaše elektronsko sporočilo, v katerem navajate, da delate v javnem zavodu, kjer se izvaja manjša tržna dejavnost, kar zajema tudi pošiljanje občasnih nakazil na skupni račun podjetja, pri čemer so občasni zneski visoki do petsto evrov, dejavnost pa je le občasna. Pooblaščeni delavec je do sedaj več let polagal denar na skupni račun preko banke. Banka je sedaj zahtevala, da se ji pošljejo kopije osebnih dokumentov. Le-te so bile posredovane banki, pri čemer potrdil o prejemu in obdelavi teh podatkov banka ni poslala. Ko ste zahtevali pojasnilo o namenu zbiranja podatkov, ste dobili zgolj neuraden dopis bančne uslužbenke, da mora urediti evidence, ki so že zastarele in da je banka tako že v prekršku. Po nekaj tednih ste dobili novo zahtevo banke, in sicer za izpolnitev obrazca za identifikacijo uslužbenca, ki nakazila izvaja, in pooblastila. Ponovno niste dobili informacij, čemu je to namenjeno, zakaj mora uslužbenec dati vse te podatke, kdo bo varoval podatke, koliko časa se bodo hranili. Ker ste naleteli na informacijo, da so te evidence namenjene preprečevanju pranja denarja in financiranja terorizma, ste pregledali Zakon o preprečevanju pranja denarja in financiranja terorizma in se glede na zapisano začeli spraševati, komu so vsi ti podatki namenjeni in ali so glede na zapisano sploh varni. Od banke ste zahtevali pojasnilo o zbiranju podatkov in dobili odgovor, da podatkov ni potrebno posredovati, če banki ne zaupate, vendar to pomeni, da zavod tržne dejavnosti ne bo mogel več izvajati. IP prosite, da vam pojasni, ali je navedeno zbiranje osebnih podatkov ustrezno in kakšna pojasnila vam je dolžna nuditi banka.
 
Na podlagi informacij, ki ste nam jih posredovali, vam v nadaljevanju v skladu z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
 
Banka po mnenju IP razpolaga z ustrezno pravno podlago za obdelavo osebnih podatkov v skladu s točko (c) prvega odstavka 6. člena Splošne uredbe, če osebne podatke obdeluje v okviru namenov, ki jih določa ZPPDFT-1, bi pa morala posameznikom ob pridobivanju njihovih osebnih podatkov zagotoviti tudi ustrezne, zadostne in pregledne informacije v skladu s 13. členom Splošne uredbe.
 
 
Obrazložitev:
 
Zahteve, ki ste jih prejeli od vaše banke, so tudi po mnenju IP povezane z določbami Zakona o preprečevanju pranja denarja in financiranja terorizma (Uradni list RS, št. 68/16, 81/19, 91/20 in 2/21 – popr., v nadaljevanju: ZPPDFT-1), v skladu s katerim je banka med drugim dolžna izvajati ukrepe za poznavanje svojih strank. Če banka določenih ukrepov iz 16. člena ZPPDFT-1 ne more izvesti, v skladu z 21. členom istega zakona ne sme skleniti poslovnega razmerja ali opraviti transakcije oziroma mora prekiniti poslovno razmerje s stranko, če je to že sklenjeno. ZPPDFT-1 v 49. členu določa še, da je banka dolžna skrbno spremljati poslovne aktivnosti, ki jih izvajajo stranke, kar vključuje tudi preverjanje in posodabljanje pridobljenih listin in podatkov o stranki, pri čemer banka zagotovi, da sta obseg oziroma pogostost izvajanja ukrepov prilagojena tveganju pranja denarja ali financiranja terorizma, ki mu je banka izpostavljena pri opravljanju posameznega posla oziroma pri poslovanju s posamezno stranko.
 
Splošna uredba v prvem odstavku 6. člena opredeljuje zakonite pravne podlage za obdelavo osebnih podatkov, in sicer: privolitev, sklenitev ali izvajanje pogodbe, izvajanje zakonskih zahtev oziroma izvajanje javnih nalog in zakoniti interesi, ki prevladajo nad interesi posameznika; pri tem je za zakonitost obdelave dovolj, da je izpolnjena ena od navedenih pravnih podlag. Po mnenju IP predstavljajo navedene določbe ZPPDFT-1 ustrezno pravno podlago za obdelavo osebnih podatkov po točki (c) prvega odstavka 6. člena Splošne uredbe, če jih banka obdeluje v skladu z namenom, ki ga določa zakon.
 
Ker IP sicer ni pristojen za tolmačenje določb ZPPDFT-1, vam predlagamo, da se v povezavi z vsebino 46. in 52. člena ZPPDFT-1 obrnete na Urad RS za preprečevanje pranja denarja, http://www.uppd.gov.si/.
 
Banka po mnenju IP torej razpolaga z ustrezno pravno podlago za obdelavo osebnih podatkov, bi pa morala posameznikom ob pridobivanju njihovih osebnih podatkov zagotoviti ustrezne, zadostne in pregledne informacije v skladu s 13. členom Splošne uredbe. Če banka posameznikom, od katerih pridobiva osebne podatke, informacij v zvezi z obdelavo njihovih osebnih podatkov ne nudi, krši Splošno uredbo, zaradi česar pri IP lahko podate prijavo kršitve varstva osebnih podatkov. 
 
S spoštovanjem,
 
Pripravila:
Mojca Leitinger Okršlar,
državna nadzornica za varstvo osebnih podatkov
 
Mojca Prelesnik, univ. dipl. prav.,
informacijska pooblaščenka
 
