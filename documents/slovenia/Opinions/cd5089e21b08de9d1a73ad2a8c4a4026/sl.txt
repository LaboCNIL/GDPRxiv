

Pridobivanje osebnih podatkov za dodelitev denarne pomoči
+
-


Datum: 22.07.2022
Številka: 07121-1/2022/805

Kategorije: Postopki na centrih za socialno delo
                        Informacijski pooblaščenec (v nadaljnjem besedilu IP) je prejel vaše vprašanje glede obdelave osebnih podatkov pri Centru za socialno delo. V dopisu ste navedli, da je vlagatelj na centru za socialno delo oddal vlogo za izredno denarno pomoč, v kateri ni priložil bančnih izpiskov. Uslužbenka, ki je vlagateljevo vlogo obdelovala, je v odločbi, ki jo je izdala, navedla tudi informacije o dohodkih na bančnem računu vlagatelja (katerih vlagatelj sam ni priložil pri oddaji vloge) - torej se smatra, da je uslužbenka sama poizvedovala po bančnih dohodkih na banki. Zanima vas, ali lahko uslužbenka na CSD, ki obdeluje vlogo, sama poizveduje in pridobi informacije o stanju na bančnem računu in ali lahko banka take informacije posreduje.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljnjem besedilu Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 in 177/20; v nadaljnjem besedilu ZVOP-1) ter 2. členom Zakona o informacijskem pooblaščencu (Uradni list RS, št. 113/05 in 51/07 – ZUstS-A) posredujemo naše neobvezno mnenje v zvezi z vašim vprašanjem.
 
Za zakonito obdelavo osebnih podatkov je treba imeti ustrezno pravno podlago. Splošna uredba o varstvu podatkov določa pravne podlage v členu 6.
 
Praviloma Centri za socialno delo zbirajo osebne podatke v primeru odločanja o upravičenosti do denarne socialne pomoči na podlagi Zakona o socialno varstvenih prejemkih. Kadar je podlaga za obdelavo osebnih podatkov zakon, privolitev posameznika ni potrebna.
 
Za vsako obdelavo osebnih podatkov je treba imeti ustrezno in zakonito pravno podlago. Splošno pravno podlago za obdelavo osebnih podatkov ureja člen 6 Splošne uredbe o varstvu podatkov, in sicer:

privolitev, kadar ne gre za izvajanje javnih nalog (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1),
zakoniti interesi, za katere si prizadeva upravljavec (točka (f)).

 
Zakonsko podlago za obdelavo osebnih podatkov v primeru odločanja o upravičenosti do denarne socialne pomoči predstavlja Zakon o socialno varstvenih prejemkih (ZSVarPre; Uradni list RS, št. 61/10, 40/11, 14/13, 99/13, 90/15, 88/16, 31/18, 73/18 in 196/21 – ZDOsk). Ta v 15. točki prvega odstavka 60. člena določa, da zbirke podatkov o denarnih socialnih pomočeh in varstvenem dodatku vsebujejo tudi podatke o plačah ter drugih dohodkih in prejemkih, te podatke pa CSD na podlagi 23. točke drugega odstavka 61. člena pridobiva od kreditnih institucij. Pridobi lahko podatke o prometu na transakcijskih računih, podatke o višini sredstev na varčevalnih računih, podatke o višini depozitov, podatke o premoženjskih pravicah iz poddepoja finančnih instrumentov vlagatelja in njegovih družinskih članov po tem zakonu, o lastništvu, vrednosti, nazivu in številu enot premoženja.
 
Tiste podatke, ki so del evidence CSD ali drugih organov, od katerih lahko CSD pridobiva podatke, CSD praviloma pridobi po uradni dolžnosti. To pomeni, da za pridobitev teh podatkov CSD privolitve posameznika, na katerega se nanašajo osebni podatki, ne potrebuje.
 
IP priporoča v branje tudi smernice, ki jih je pripravil glede najpogosteje zastavljenih vprašanj v zvezi z varstvom osebnih podatkov na centrih za socialno delo, dostopne pa so na naslednji povezavi: https://www.ip-rs.si/fileadmin/user_upload/Pdf/smernice/Smernice_za_CSD_julij2017.pdf.
 
Lep pozdrav.
 
 
Mojca Prelesnik, univ. dipl. prav.,
informacijska pooblaščenka
 
Pripravila:                                                                                                     
Karolina Lužar, univ. dipl. prav.,
svetovalka IP
