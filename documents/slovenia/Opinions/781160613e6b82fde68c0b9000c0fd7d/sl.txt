

Pridobitev osebnih podatkov učencev za namen izvajanja preventivnih zdravstvenih pregledov
+
-


Datum: 25.11.2022
Številka: 07121-1/2022/426

Kategorije: Zdravstveni osebni podatki, Šolstvo, Pridobivanje OP iz zbirk
                        Pri Informacijskem pooblaščencu (IP) smo dne 22. 11. 2022 prejeli vaše vprašanje o tem, kako lahko kot izvajalec preventivnih pregledov učencev in dijakov, od šole pridobite sezname učencev oziroma dijakov za namen vabljenja na preventivne preglede. Šole vam takih seznamov ne posredujejo več. Zlasti je to problematično pri vabljenju bodočih šolarjev – vstopnikov, saj se jih vabi individualno na domači naslov. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Ker je IP v podobni zadevi že izdal mnenje št. 07120-1/2022/49 (21. 2. 2022), vam predlagamo, da se z njim seznanite na spletni strani IP ali na naslednji povezavi:
https://www.ip-rs.si/mnenja-gdpr/pridobitev-osebnih-podatkov-u%C4%8Dencev-s-strani-zdravstvenega-doma-1645698586.
 
 
O b r a z l o ž i t e v:
 
Po mnenju IP, zaradi v letu 2021 prenovljenega Pravilnika za izvajanje preventivnega zdravstvenega varstva na primarni ravni, v njem ni več pravne podlage za to, da bi šola posredovala osebne podatke učencev izvajalcu preventivnega zdravstvenega varstva, razen če je za to podana veljavna privolitev staršev ali privolitveno sposobnih dijakov.
 
Ker omenjeni Pravilnik v času po izdaji zgornjega mnenja ni bil spremenjen, zgornje mnenje še vedno pride v poštev v vašem primeru.
 
V pogojno in omejeno pomoč pri vabljenju vstopnikov bi vam morda lahko bili podatki v Centralnem registru podatkov o pacientih. Vendar vam v zvezi s tem nismo pristojni nuditi bolj konkretnih pojasnil.
 
Lepo vas pozdravljamo,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
