

Imenovanje pooblaščene osebe za varstvo osebnih podatkov
+
-


Datum: 09.02.2022
Številka: 07121-1/2022/138

Kategorije: Pooblaščene osebe za varstvo podatkov (»DPO«)
                        Informacijski pooblaščenec (v nadaljevanju: IP) je prejel vaš dopis, v katerem nas prosite za mnenje. Kot ste pojasnili bi podjetje s sedežem izven EU pooblastilo odvetnika iz Zagreba, da bi opravljal naloge pooblaščene osebe za varstvo podatkov (DPO) na Hrvaškem in v Sloveniji. Zanima vas, kakšni so pogoji glede imenovanja in ali se mora odvetnik registrirati pri Odvetniški zbornici Slovenije ter kje in komu je treba sporočiti podatke o imenovanju DPO.
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Informacijski pooblaščenec (v nadaljevanju IP) uvodoma pojasnjuje, lahko na naši posebni spletni strani najdete vse informacije o imenovanju, položaju in nalogah pooblaščenih oseb za varstvo osebnih podatkov:
https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/poobla%C5%A1%C4%8Dena-oseba-za-varstvo-podatkov
Veljavna zakonodaja Republike Slovenije ne določa pogoja, da se moral v primeru, da naloge DPO po pooblastilu opravlja odvetnik, ta moral registrirati ali biti registriran pri Odvetniški zbornici Slovenije, temveč morajo biti upoštevane zahteve člena 38 Splošne uredbe glede imenovanja pooblaščenih oseb.
Imenovanje pooblaščene osebe za varstvo osebnih podatkov lahko opravite pri nadzornemu organu za varstvo osebnih podatkov, Informacijskemu pooblaščencu, s pomočjo spletnega obrazca, ki je na voljo na:
https://www.ip-rs.si/pooblascene-osebe
S pomočjo spletnega obrazca lahko tudi popravljate vnesene podatke.
Obenem vas želimo opozoriti, da imajo zavezanci po Splošni uredbi glede na določbe člena 27 dolžnost pisne odločitve predstavnika v Uniji, kadar veljajo določbe člen 3(2) Splošne uredbe, ki določa, da se Splošna uredba uporablja za obdelavo osebnih podatkov posameznikov, na katere se nanašajo osebni podatki in ki so v Uniji, s strani upravljavca ali obdelovalca, ki nima sedeža v Uniji, kadar so dejavnosti obdelave povezane:
(a) z nudenjem blaga ali storitev takim posameznikom v Uniji, ne glede na to, ali je potrebno plačilo posameznika, na katerega se nanašajo osebni podatki, ali
(b) s spremljanjem njihovega vedenja, kolikor to poteka v Uniji.
 
 
S spoštovanjem,
 
Mojca Prelesnik, univ.dipl.prav.,                                                                                                  
informacijska pooblaščenka
 
Pripravil:                                                                                                                                 
mag. Andrej Tomšič,
namestnik informacijske pooblaščenke        
