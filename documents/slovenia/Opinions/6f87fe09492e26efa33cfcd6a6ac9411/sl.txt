

Pridobitev mnenja osebnega zdravnika
+
-


Datum: 18.12.2019
Številka: 0712-1/2019/2924

Kategorije: Posebne vrste, Pravne podlage, OP umrlih, Zdravstveni osebni podatki
                        Pri Informacijskem pooblaščencu (IP) smo dne 28. 11. 2019 prejeli vaše zaprosilo za mnenje o tem, ali lahko od osebne zdravnice pridobite pisno mnenje o razjasnitvi smrti vašega sina oziroma o težavah, ki jih je imel.  Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Z vidika predpisov o varstvu osebnih podatkov izbrani osebni zdravnik praviloma ni dolžan na njihovo zahtevo ožjih svojcev pokojnega pacienta pripraviti posebnega mnenja v zvezi s smrtjo in zdravstvenim stanjem oziroma zdravljenjem pokojnega pacienta. Vendar je dopustno, da to prostovoljno naredi na zaprosilo tistih ožjih pacientovih svojcev, ki so sicer upravičeni do kopije zdravstvene dokumentacije po Zakonu o pacientovih pravicah. O b r a z l o ž i t e v:Da bi bila izdelava posebnega mnenja (pojasnil, poročila ipd.) o umrlem pacientu na zaprosilo ožjih svojcev obvezna, bi to moral določati nek predpis. Ker nam tak predpis ni znan, menimo, da take obveznosti v konkretnem primeru ni.Če pa tako mnenje že obstaja v zdravstveni dokumentaciji (ker je na primer že bilo pripravljeno za nek drug namen), ga lahko pridobite pod pogoji iz 42. člena Zakona o pacientovih pravicah (ZPacP). O tem je na naši spletni strani dostopnih več že izdanih mnenj.Pod pogoji iz omenjenega 42. člena ZPacP bi zdravnik lahko, če bi se s tem strinjal, na podlagi obstoječe zdravstvene dokumentacije izdal mnenje o umrlem pacientu na zaprosilo ožjih svojcev.Lepo pozdravljeni,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
