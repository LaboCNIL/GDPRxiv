

Vpogled v prekrškovni spis lovskega inšpektorjana na podlagi 10. člena ZOdv
+
-


Datum: 05.11.2020
Številka: 07121-1/2020/1997

Kategorije: Društva, Pravne podlage, Upravni postopki
                        Informacijskemu pooblaščencu (v nadaljevanju IP) ste v vednost in seznanitev ter za potrebe morebitnih nadaljnjih postopkov poslali zgoraj navedeni dopis, s katerim IP ter Ministrstvo za kmetijstvo, gozdarstvo in prehrano seznanjate z ravnanjem Inšpektorata RS za kmetijstvo, gozdarstvo, lovstvo in ribištvo, kateri ni ugodil vašemu zaprosilu, s katerim ste na podlagi 10. člena Zakona o odvetništvu navedeni inšpektorat zaprosili, da vam za potrebe disciplinskega postopka, ki ga lovska družina, katero zastopate, vodi zoper svojega člana, posreduje vse listine, ki se nanašajo na opisan lovski prekršek člana lovske družine, vključno z izdano odločbo in potrdilom, da je kršitelj izrečeno globo tudi plačal.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov; v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vaši zgoraj navedenim dopisom.Uvodoma pojasnjujemo, da IP izven postopka inšpekcijskega nadzora ali drugega upravnega postopka ne more podajati konkretnih stališč v zvezi s posameznimi vprašanji s področja varstva osebnih podatkov. IP zato v okviru izdaje mnenja ne more presojati, ali so v konkretnem primeru podani pogoji za posredovanje osebnih podatkov na podlagi 10. člena Zakona o odvetništvu (Uradni list RS, št. 18/93, s sprem., v nadaljevanju ZOdv), zaradi česar vam v nadaljevanju posredujemo zgolj splošna pojasnila v zvezi s pridobivanjem osebnih podatkov na podlagi 10. člena ZOdv. Dokončno presojo, ali so v konkretnem primeru izpolnjeni pogoji za posredovanje osebnih podatkov, lahko oziroma mora opraviti izključno upravljavec osebnih podatkov.Za vsako obdelavo osebnih podatkov, torej med drugim tudi za njihovo razkritje s posredovanjem, razširjanje ali drugačno omogočanje dostopa, je treba imeti zakonito in ustrezno pravno podlago. Ena izmed zakonskih podlag po členu 6(1)(c) Splošne uredbe je tudi določba 10. člena ZOdv, ki v prvem odstavku navaja, da so državni organi, organi samoupravnih lokalnih skupnosti ter nosilci javnih pooblastil ne glede na določbe drugih zakonov, ki določajo posredovanje osebnih podatkov, dolžni brez privolitve posameznika, na katerega se osebni podatki nanašajo, brezplačno posredovati odvetniku podatke, ki jih ta potrebuje pri opravljanju odvetniškega poklica v posamični zadevi in to v roku 15 dni od dneva, ko prejmejo pisno zahtevo odvetnika. V drugem odstavku je nadalje še določeno, da odvetnik nima pravice iz prejšnjega odstavka, če gre za osebne podatke, ki so na podlagi posebnih zakonskih določb dostopni le pooblaščenim organom.Odvetnik sme torej pridobiti osebne podatke po 10. členu ZOdv pod pogojem, da izkaže, da jih potrebuje pri opravljanju odvetniškega poklica v posamični zadevi, v zvezi s katero pridobiva osebne podatke. Pojem posamična zadeva je treba razlagati kot konkretno pravno razmerje, v zvezi s katerim je odvetnik pooblaščen stranki nuditi določeno storitev. Ker so osebni podatki v razmerju do vseh ostalih podatkov strožje varovani, je strožja tudi zahteva glede pravnega interesa, ki ga mora odvetnik izkazati za njihovo pridobitev. Zato ni dovolj, da odvetnik v svoji vlogi izkaže zgolj pooblastilno razmerje v posamični zadevi, pač pa mora odvetnik v svoji vlogi za pridobitev osebnih podatkov izkazati tudi potrebo po zahtevnih podatkih glede konkretnega procesnega dejanja v okviru zastopanja. Navajati mora torej podatke o konkretni zadevi, ki teče pred sodiščem ali drugim organom, da ima v tej zadevi mandat za zastopanje in navesti konkretno procesno dejanje.Odvetnik mora torej skladno z zgoraj navedenim v svoji zahtevi za pridobitev podatkov izkazati, da posamezne odvetniške storitve za svojo stranko brez zahtevanih podatkov ne bo mogel opraviti, da so torej podatki potrebni za opravo konkretne odvetniške storitve, upravljavec osebnih podatkov mora pri obravnavi vloge odvetnika pogoje za pridobitev podatkov v posamični zadevi presojati tudi glede na materialno pravne podlage za pridobivanje in posredovaje osebnih podatkov v konkretni zadevi.V obravnavani zadevi odvetnik zahteva dokumente iz prekrškovnega spisa, zaradi česar mora prekrškovni organ, na katerega je naslovljena zahteva, pri obravnavi vloge odvetnika upoštevati tudi pravne podlage, ki urejajo pregledovanje in prepisovanje oz. kopiranje prekrškovnih spisov. V predmetni zadevi so to določbe prvega odstavka 58. člena Zakona o prekrških (Uradni list RS, št. 29/2011-UPB8, s sprem., v nadaljevanju ZP-1), kjer je določeno, da se v hitrem postopku o prekršku glede pregledovanja in prepisovanja spisov smiselno uporabljajo določila zakona o splošnem upravnem postopku ter določbe 82. člena Zakona o splošnem upravnem postopku (Uradni list RS, št. 24/06, s sperm., v nadaljevanju ZUP). Po določbi prvega odstavka 82. člena ZUP lahko spise zadeve pregledujejo in prepisujejo stranke postopka, drugi odstavek 82. člena ZUP pa določa, da ima pravico iz prejšnjega odstavka tudi vsakdo drug, ki verjetno izkaže, da ima od tega pravno korist (neposredno, na zakon ali drug predpis oprto osebna korist – drugi odstavek 43. člena ZUP). Po določbi tretjega odstavka 82. člena ZUP sme organ od osebe iz prejšnjega odstavka v primeru dvoma zahtevati, naj pisno ali ustno na zapisnik obrazloži svojo pravno korist, v osmem odstavku pa je še določeno, da je zoper sklep o zavrnitvi zahtev iz prejšnjih odstavkov dovoljena pritožba.Po mnenju IP lahko torej na odvetnik na podlagi 10. člena ZOdv dokumente iz prekrškovnega spisa pridobi pod pogojem, da v svoji vlogi izkaže pravno korist svoje stranke ali pa da izkaže potrebo po zahtevanih dokumentih glede konkretnega procesnega dejanja v okviru zastopanja stranke, pri čemer mora torej navesti podatke o konkretni zadevi, ki teče pred sodiščem ali drugim organom, da ima v tej zadevi mandat za zastopanje, navesti konkretno procesno dejanje ter izkazati, da konkretnega procesnega dejanja oziroma odvetniške storitve za svojo stranko brez zahtevanih podatkov ne bo mogel opraviti.IP na koncu še dodaja, da gre v primeru zahteve za posredovanje podatkov iz prekrškovnega spisa na podlagi drugega odstavka 82. člena ZUP in 10. člena ZOdv za uveljavljanje pravice, o kateri se odloča v posebnem postopku, vlagatelj pa lahko v primeru zavrnitve njegove zahteve svoje pravice v okviru tega posebnega postopka uveljavlja s pravnimi sredstvi pred pristojnimi organi, med katere pa IP v konkretnem primeru ne sodi.Lep pozdrav,Pripravil:Jože Bogataj,namestnik informacijske pooblaščenkeMojca Prelesnik, univ. dipl. prav.,informacijska pooblaščenka
