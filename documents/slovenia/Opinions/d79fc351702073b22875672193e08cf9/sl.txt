

Izbris komentarja s spletne strani in zastareli Googlovi zadetki
+
-


Datum: 10.05.2021
Številka: 07121-1/2021/897

Kategorije: Svetovni splet, Pravica do pozabe
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem vas v zvezi z izbrisom komentarja s spletne strani zanima, kdo je odgovoren za to, da Google posodobi svoje iskalne zadetke, saj se izbrisani komentarji še naprej prikazujejo. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
V danem primeru je treba upoštevati dejstvo, da gre za dva različna upravljavca osebnih podatkov – na eni strani imamo upravljavca spletne strani, na drugi pa družbo Google, ki upravlja iskalnik. V kolikor je posameznikovi zahtevi za izbris podatkov s strani upravljavca spletne strani ugodeno, ta izbriše podatke, v vašem primeru žaljiv komentar, s svoje spletne strani. Ko je upravljavec izbrisal osebne podatke v skladu z zahtevo posameznika in skladno s Splošno uredbo o varstvu podatkov (člen 17 in 23 – omejitve), je izpolnil svojo obveznost. IP pri tem še opozarja na načelo odgovornosti, ki upravljavcu nalaga, da mora biti sposoben dokazati, da je ravnal v skladu s Splošno uredbo o varstvu podatkov. Sicer pa si več o pravici do izbrisa lahko preberete na naši spletni strani: https://tiodlocas.si/zelim-izbrisati-svoje-podatke/.
 
Na drugi strani imamo iskalnik Google, ki deluje na način, da s pomočjo iskalnih robotov in pajkov, ki stalno »plezajo« po internetu in na podlagi najdenih strani osvežujejo indeks iskalnika, v katerem se nahajajo vse najdene strani. Posnetek spletne strani (cache) bo tako praviloma prikazoval povezavo do spletne strani, čeprav izvorne strani ni več ali je spremenjena (npr. izbrisan je bil komentar na spletni strani), vse dokler spletni pajek ne bo ponovno obiskal izvirne spletne strani in ugotovil, da spletna stran ne obstaja več. Ta proces je lahko kratek, lahko pa traja tudi dalj časa, npr. nekaj tednov.
 
Na posnetke spletnih strani se nanaša 10. člen Zakona o elektronskem poslovanju na trgu (Uradni list RS, št. 96/09 – uradno prečiščeno besedilo in 19/15; v nadaljevanju: ZEPT), ki podrobneje ureja odgovornost ponudnika storitev shranjevanja v predpomnilniku, torej odgovornost spletnega iskalnika pri objavi posnetkov spletnih strani. ZEPT določa, da ponudnik storitev ni odgovoren za samodejno, vmesno in prehodno shranjevanje teh podatkov, če je namenjeno izključno učinkovitejšemu posredovanju podatka drugim prejemnikom storitve na njihovo zahtevo, pod pogojem, da podatkov ne spremeni, ne posega v zakonito uporabo tehnologij za pridobivanje informacij o rabi podatkov, jih sproti dopolnjuje. Člen nadalje določa, da ponudnik storitev ni dolžan sam iskati protipravnih vsebin, je pa dolžan brez odlašanja odstraniti ali onemogočiti dostop do podatka, če mu je protipravnost znana, če ga je prizadeta oseba o kršitvi obvestila in v primeru, da sodišče ali upravni organ odredi njegovo odstranitev ali omejitev. Gre za sistem obvestila in odstranitve oz. angleško Notice and Take Down.
 
Kakor že pojasnjeno, je upravljavec spletne strani, ki je ravnal v skladu z zahtevo posameznika za izbris podatkov in hkrati v skladu s Splošno uredbo o varstvu podatkov, z izbrisom podatkov izpolnil svojo obveznost. Njegova obveznost pa se ne razteza na obdelavo podatkov v okviru iskalnika, namreč družba Google, ki upravlja iskalnik Google, je ločeni upravljavec osebnih podatkov. V odgovor na vaše vprašanje, to pomeni, da bo (najverjetneje) posameznik tisti, ki bo na družbo Google naslovil obvestilo o protipravni vsebini in zahteval odstranitev določenega zadetka v iskalniku pojasnjujoč, da je določen podatek izbrisan s spletne strani. Upravljavec spletne strani takšne dolžnosti nima. Povezava do obrazca družbe Google: https://www.google.com/webmasters/tools/legal-removal-request?complaint_type=rtbf&visit_id=636739971242172534-3456057233&rd=1.
 
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                               informacijska pooblaščenka
 
Pripravila:                                                                                                                              
Neja Domnik, mag. prav.,
asistentka svetovalca pri IP                                         
 
