

Snemanje posameznikov s strani policije
+
-


Datum: 24.07.2020
Številka: 07121-1/2020/1282

Kategorije: Informiranje posameznika, Policijski postopki, Pravne podlage, Snemanje sej in javnih dogodkov
                        Informacijski pooblaščenec (v nadaljevanju: IP) je prejel vaše zaprosilo za mnenje glede snemanja posameznikov s strani policije.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da lahko podaja nezavezujoča mnenja in pojasnila, ne sme pa izven konkretnih inšpekcijskih postopkov preverjati primernosti izbrane pravne podlage ali namenov oziroma obsega obdelave osebnih podatkov v konkretnem primeru. Ob tem IP posebej poudarja, da je pristojen le za nadzor nad zakonitostjo obdelav osebnih podatkov v evidencah policije iz 123. člena ZNPPol, ne pa tudi za vprašanje zakonitosti uporabe policijskih pooblastil.IP splošno pojasnjuje, da je pravna podlaga za obdelavo osebnih podatkov v javnem sektorju, kamor sodi tudi policija, podana v 9. členu ZVOP-1, ki v prvem odstavku določa, da se osebni podatki v javnem sektorju lahko obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi tudi, da se določeni osebni podatki obdelujejo le na podlagi osebne privolitve posameznika.IP nadalje pojasnjuje, da Zakon o nalogah in pooblastilih policije (ZNPPol; Uradni list RS, št. 15/13, 23/15 – popr., 10/17, 46/19 – odl. US, 47/19) v 113. členu določa, da smejo policisti uporabljati tehnična sredstva za fotografiranje ter video in avdio snemanje ter tehnična sredstva za označevanje ali identifikacijo oseb, vozil in predmetov, ki so v uporabi v policiji. Uporaba tovrstnih sredstev je vezana na opravljanje policijskih nalog, ob tem pa mora biti uporaba tehničnih sredstev potrebna zaradi zbiranja osebnih in drugih podatkov, namenjenih dokazovanju prekrškov in kaznivih dejanj ter identificiranju kršiteljev oziroma storilcev. Posnetki, ki ne bodo uporabljeni za dokazovanje prekrškov in kaznivih dejanj ter identificiranje kršitev oziroma storilcev, se morajo brisati takoj, ko je to mogoče, najpozneje pa v 30 dneh od njihovega nastanka. Policijska naloga je naloga, predpisana z ZNPPol ali drugim zakonom, ki se opravlja z uporabo policijskih pooblastil ali z drugimi uradnimi dejanji. ZNPPol naloge policije, ki izhajajo iz njenih temeljnih dolžnosti, določa v 4. členu. Te naloge so: varovanje življenja, osebne varnosti in premoženja ljudi; preprečevanje, odkrivanje in preiskovanje kaznivih dejanj in prekrškov, odkrivanje in prijemanje storilcev kaznivih dejanj in prekrškov, drugih iskanih ali pogrešanih oseb ter njihovo izročanje pristojnim organom in zbiranje dokazov ter raziskovanje okoliščin, ki so pomembne za ugotovitev premoženjske koristi, ki izvira iz kaznivih dejanj in prekrškov; vzdrževanje javnega reda; nadzor in urejanje prometa na javnih cestah in nekategoriziranih cestah, ki so dane v uporabo za javni promet; nadzor državne meje; naloge v zvezi z gibanjem in prebivanjem tujcev; varovanje določenih oseb, prostorov, objektov in okolišev objektov, in če z zakonom ni določeno drugače, varovanje določenih delovnih mest in tajnosti podatkov državnih organov; naloge ob naravnih in drugih nesrečah; druge naloge, določene v tem zakonu in drugih predpisih v skladu z zakonom.IP v zvezi z vprašanjem iz vašega zaprosila za mnenje posebej pojasnjuje, da ZNPPol v drugem odstavku 114. člena določa, da sme policija pri spremljanju javnih zbiranj za učinkovito zagotavljanje varnosti ljudi in premoženja uporabljati tehnična sredstva za fotografiranje ter video in avdio snemanje, ki so v uporabi v policiji, če je glede na okoliščine mogoče pričakovati množične kršitve javnega reda ali kazniva dejanja. Ob začetku uporabe tehničnih sredstev mora policija seznaniti navzoče osebe o snemanju javnega zbiranja. Če okoliščine tega ne dopuščajo, jih mora seznaniti takoj, ko je to mogoče. Če pa bi takšno obveščanje onemogočilo ali očitno otežilo izvedbo določene policijske naloge, policistom ni treba obveščati oseb, na katere se uporaba tehničnih sredstev nanaša.Ob tem velja izpostaviti, da je zbiranje in obdelava podatkov v skladu s 33. členom ZNPPol policijsko pooblastilo. Za izvajanje policijskih pooblastil se uporabljajo določbe ZNPPol in tudi podzakonskih predpisov (zlasti Pravilnika o policijskih pooblastilih), ki urejajo splošna načela in način izvajanja policijskih pooblastil.IP izpostavlja tudi, da se v skladu s 120. členom ZNPPol za zbiranje in obdelavo podatkov v policijskih evidencah uporabljajo določbe zakona, ki ureja varstvo osebnih podatkov (torej ZVOP-1), v kolikor ZNPPol ne določa drugače. Tako je treba tudi pri zbiranju in obdelavi podatkov s strani policije upoštevati splošna načela s področja varstva osebnih podatkov, med katerimi ima izredno pomembno vlogo tudi načelo sorazmernosti. Osebni podatki, ki se obdelujejo, morajo biti tako ustrezni in po obsegu primerni glede na namene, za katere se zbirajo in nadalje obdelujejo. Tako mora tudi obdelava osebnih podatkov v primeru, ki ga navajate v vašem zaprosilu, potekati v skladu z zgoraj navedenimi pogoji iz ZNPPol, ob tem pa upoštevati tudi temeljna načela s področja varstva osebnih podatkov.IP sklepno ponovno poudarja, da je pristojen le za nadzor nad zakonitostjo obdelav osebnih podatkov v evidencah policije iz 123. člena ZNPPol, ne pa tudi za vprašanje zakonitosti uporabe policijskih pooblastil. Posamezniki se v primeru suma teh kršitev lahko obrnejo na Varuha človekovih pravic ali vložijo pritožbo v zvezi z delom policije pri ministrstvu za notranje zadeve, prav tako pa imajo na voljo tudi sodno varstvo.S spoštovanjem.Pripravil:Matej Sironič,                                                  Svetovalec pooblaščencaza varstvo osebnih podatkovMojca Prelesnik, univ. dipl. prav.,Informacijska pooblaščenka
