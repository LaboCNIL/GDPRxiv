

Posredovanje odločbe o usmerjanju izvajalcu dodatne strokovne pomoči
+
-


Datum: 29.09.2021
Številka: 07121-1/2021/1941

Kategorije: Šolstvo, Posredovanje OP med upravljavci, Pridobivanje OP iz zbirk
                        Pri Informacijskem pooblaščencu (IP) smo dne 27. 9. 2021 prejeli vaše vprašanje o tem, ali je dopustno, da osnovna šola pošlje odločbo o usmerjanju učenca zunanji instituciji, ki izvaja dodatno strokovno pomoč. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Pri tem še pojasnjujemo, da IP izven inšpekcijskega postopka ne more podajati dokončnih mnenj o konkretnih primerih obdelave osebnih podatkov. Poleg tega je odgovor odvisen od vsebine konkretne odločbe o usmerjanju, od individualiziranega programa za učenca ter od vsebine pomoči, ki se nudi učencu.
 
 
Če učencu v osnovni šoli dodatno strokovno pomoč nudi zunanji izvajalec – kot strokovni delavec, ki je v individualnem pogodbenem razmerju s šolo ali kot strokovni delavec, ki je sicer zaposlen v drugem zavodu, katerega dejavnost je tudi strokovna pomoč – je dopustno, da se prek šolskega svetovalnega delavca seznani s informacijami iz odločbe o usmerjanju, ki so pomembne za delo z otrokom. 
 
 
O b r a z l o ž i t e v:
 
Na splošno velja, da mora biti za vsako posredovanje osebnih podatkov med različnimi upravljavci  podana pravna podlaga. Ker odločba o usmerjanju vsebuje tudi podatke o zdravstvenem stanju, je treba izhodiščne podlage iskati v 9. členu Splošne uredbe o varstvu podatkov.
 
Zakon o osnovni šoli (ZOsn) nima posebnih določb, ki bi se nanašale na posredovanje odločbe o usmerjanju zunanjemu izvajalcu strokovne pomoči otroku.
 
Zakon o usmerjanju otrok s posebnimi potrebami (ZUOPP-1) prav tako nima izrecnih določb o posredovanju odločbe izvajalcu. Enako velja za Pravilnik o dodatni strokovni in fizični pomoči za otroke s posebnimi potrebami (Uradni list RS, št. 88/13 in108/21).
 
ZUOPP-1 v 18. in 19. členu določa, da se dodatna strokovna pomoč izvaja v šoli. To pomoč izvajajo strokovni delavci šole, lahko pa tudi zunanji strokovni delavci, ki izpolnjujejo s predpisi določene pogoje. Če gre v vašem primeru za slednji primer, šola z zunanjim izvajalec sklene ustrezno individualno pogodbo, izvajalec pa delo opravlja v šoli in za šolo. Tak izvajalec ima podoben status kot zaposleni, kar pomeni, da se lahko že na tej podlagi seznani z osebnimi podatki otroka, ki so pomembni za strokovno delo z otrokom. Poleg tega je v 20. členu ZUOPP-1 predvideno tudi, da lahko določeni javni zavodi za vzgojo in izobraževanje, socialnovarstveni zavodi ter svetovalni centri izvajajo tudi strokovne naloge. Med te sodi tudi dodatna strokovna pomoč. To praktično pomeni, da lahko v določeni šoli dodatno strokovno pomoč izvaja zunanji zavod preko tam zaposlenih strokovnih delavcev. Ti strokovni delavci so glede upravičenosti do informacij v podobnem položaju kot strokovni delavci po individualni pogodbi.
 
Pravilnik o zbiranju in varstvu osebnih podatkov na področju osnovnošolskega izobraževanja (Uradni list RS, št. 80/04 in 76/08) v 14. členu določa, da sme svetovalni delavec šole s strokovno interpretiranimi podatki iz zbirke podatkov (torej iz osebne mape, ki se vodi za otroke, ki potrebujejo pomoč in svetovanje in katere nujni sestavni del je tudi odločba o usmerjanju) seznaniti strokovne delavce, ki poučujejo oziroma delajo z učencem, če je to potrebno za njihovo nadaljnje delo z učencem in za dosego namena postopka nudenja pomoči oziroma svetovanja. S temi podatki svetovalni delavec seznani tudi vse osebe, ki sodelujejo v postopku pomoči oziroma svetovanja oziroma sodelujejo pri izvajanju individualiziranega programa za otroke s posebnimi potrebami, če je to potrebno za dosego namena postopka oziroma nudenja strokovne pomoči oziroma če je to v skladu z izvajanjem individualiziranega programa.
 
Zgoraj navedeno pomeni, da je na splošni ali uredbeni ravni podana pravna podlaga iz (g) točke drugega odstavka 9. člena Splošne uredbe o varstvu podatkov. Ta določa, da je obdelava potrebna iz razlogov bistvenega javnega interesa ( - v tem primeru je to integracija in celostna ter kakovostna skrb za izobraževanje otrok, ki so, zaradi zdravstvenega stanja, na določenem področju prikrajšani) na podlagi prava Unije ali prava države članice ( - v tem primeru je to omenjeni Pravilnik v zvezi z ZOUPP-1 in ZOsn), ki je sorazmerno z zastavljenim ciljem ( - sorazmernost se kaže ravno v tem, da strokovni delavec šole seznani izvajalca pomoči (le) z bistvenimi informacijami o otroku), spoštuje bistvo pravice do varstva podatkov ter zagotavlja ustrezne in posebne ukrepe za zaščito temeljnih pravic in interesov posameznika, na katerega se nanašajo osebni podatki. 
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
