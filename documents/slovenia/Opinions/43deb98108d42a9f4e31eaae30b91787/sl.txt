

Plačni razredi sodelavcev
+
-


Datum: 29.07.2020
Številka: 07121-1/2020/1325

Kategorije: Delovna razmerja, Pravne podlage
                        Informacijski pooblaščenec RS (v nadaljevanju IP) je prejel vaše zaprosilo za mnenje. Navajate, da so v podjetju, kjer ste zaposleni, na potnih nalogih in v telefonskem imeniku zavedeni nazivi zaposlenih po katerih je mogoče ugotoviti v katerem plačilnem razredu je posamezni zaposleni. To vas moti zlasti ker menite, da nazivi in plačni razredi v vašem podjetju niso razporejeni po kriterijih, ki bi veljali za vse enako – glede na stopnjo izobrazbe, naravo dela, ipd.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP uvodoma pojasnjuje, da se v okviru mnenja ne more izreči glede skladnosti konkretnih internih dostopov do osebnih podatkov, ki jih je določil vaš delodajalec. Slednje lahko stori le v okviru inšpekcijskega ali drugega ustreznega postopka.Na splošno pa IP pojasnjuje, da sme delodajalec na podlagi 48. člena ZDR-1 obdelovati osebne podatke zaposlenih, če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. IP je v smernicah Varstvo osebnih podatkov v delovnih razmerjih (str. 17) odgovoril na vprašanje: Ali lahko delodajalec v telefonskem imeniku na intranetu objavi ime in priimek delavca, naziv delovnega mesta, službeni stacionarni in mobilni telefon, naslov e-pošte ter fotografijo delavca? V odgovoru je IP zapisal:Ime in priimek, delovno mesto in službena telefonska številka, prav tako službeni e-naslov in službeni mobilni telefon, gotovo sodijo med ključne podatke, potrebne zaradi uresničevanja pravic in obveznosti iz delovnega razmerja ali v zvezi z delovnim razmerjem, saj so potrebni za učinkovito komunikacijo med zaposlenimi, zato je njihova objava na intranetu podjetja, kjer so vidni zgolj zaposlenim, legitimna in zanjo ni potrebna privolitev delavca. Navedenega ni primerno posplošiti na javno dostopne spletne strani podjetja! Fotografija delavca predstavlja izjemo, saj načeloma ni nujno potrebna za izvajanje pogodbe o zaposlitvi. Zato je z vidika varstva osebnih podatkov objava fotografije delavca v internem telefonskem imeniku dopustna le, če imajo delavci možnost izbire, kar pomeni, da lahko objavo fotografije brez posledic prepovejo ali pa delodajalcu pošljejo fotografijo oziroma se za ta namen pri njem fotografirajo.Dodajamo še, da je ureditev dostopa do osebnih podatkov med zaposlenimi del organizacijskih ukrepov delodajalca, pri čemer morajo biti ti ukrepi ustrezni, da se zagotovi spoštovanje pravic in svoboščin posameznikov. Ustreznosti ukrepov v konkretnem primeru, kot navedeno uvodoma, IP v okviru mnenja ne more presojati.Če menite, da v konkretnem primeru organizacijski ukrep ni ustrezen, lahko svojo pritožbo ali skrb naslovite tudi na pooblaščeno za varstvo osebnih podatkov, ki deluje pri vašemu delodajalcu. Pooblaščena oseba je namreč v skladu s pravom Unije ali države članice dolžna varovati tudi zaupnost – tudi zaupnost komunikacije z zaposlenimi, če ji zaupajo svoje skrbi ali pritožbe v zvezi z varstvom osebnih podatkov v njihovi organizaciji.    Lep pozdrav,                Pripravil:Anže Novak, univ. dipl. pravSvetovalec Pooblaščenca za preventivoMojca Prelesnik, univ. dipl. pravinformacijska pooblaščenka
