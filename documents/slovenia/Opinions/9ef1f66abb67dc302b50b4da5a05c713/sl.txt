

Posredovanje potrdila o smrti tujemu prevozniku umrle osebe
+
-


Datum: 16.04.2020
Številka: 07120-1/2020/309

Kategorije: Pravne podlage, OP umrlih, Zavarovanje osebnih podatkov, Zdravstveni osebni podatki
                        Pri Informacijskem pooblaščencu (IP) smo dne 17. 4. 2020 prejeli vaše vprašanje o tem, ali lahko tujemu mrliškemu prevozniku iz BiH, ki namerava prepeljati tujega pokojnika (vašega pacienta) iz Slovenije v BiH, še pred prihodom v vašo zdravstveno ustanovo, po faksu posredujete potrdilo, da je tuji pacient (z navedbo osebnega imena) umrl v vaši zdravstveni ustanovi. Potrdilo naj bi domnevno potreboval za prehod meje med BiH in Hrvaško ter meje med Hrvaško in Slovenijo.  Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Ob tem opozarjamo, da IP v okviru mnenja v nobenem primeru ne more namesto upravljavca dokončno presojati o zakonitosti obdelav osebnih podatkov. IP tudi ni pristojen za presojo vprašanj ureditve obdelave osebnih podatkov v drugih državah ali za tolmačenje vprašanj in ureditve ter morebitnih mednarodnih dogovorov glede ureditve prevoza posmrtnih ostankov (npr. glede prevoza posmrtnih ostankov po petem odstavku 9. člena ZPPDej) ter trenutne ureditve glede pogojev za prehod državnih mej. Prav tako nam ni znano, kdo je naročnik prevoza.1. Ker gre za podatke o umrlem pacientu, se določbe Splošne uredbe o varstvu podatkov ne uporabljajo. Predlagamo, da se potrdilo posreduje svojcem umrlega (za kar je na voljo jasna pravna podlaga v ZPacP in ZVOP-1), ti pa naj ga posredujejo prevozniku. Če so za to izpolnjeni pogoji, kot navajamo v nadaljevanju, bi bilo izjemoma lahko dopustno, da prevozniku neposredno posredujete imensko potrdilo o smrti v vaši ustanovi, in sicer na podlagi četrtega odstavka 9. člena ZVOP-1 in smiselno na podlagi četrtega stavka drugega odstavka 42. člena ZPacP. Pogoj za takšno posredovanje je izkazan pravni interes z ustrezno listino, pri čemer se omogoči le dostop do tistih podatkov, ki so potrebni za uveljavljanje izkazanega pravnega interesa. Torej morate presoditi zlasti ali razpolagate z zanesljivim dokazilom, da je prav ta prevoznik zakonito dejansko pooblaščen za izvedbo storitve in da gre za zakonitega prevoznika. O tem presoja upravljavec.2. Ker gre za prenos (iznos) osebnih podatkov v tretjo državo, morajo biti izpolnjeni tudi pogoji iz 63. do 71. člena ZVOP-1. 3. Glede tehničnega dela predlagamo, da se potrdilo ob izkazanih pogojih za posredovanje, namesto po faksu, posreduje v kriptirani obliki po e-pošti, pri čemer se geslo za dostop do dokumenta posreduje ločeno.O b r a z l o ž i t e v:ZVOP-1 v 23. členu (drugi, tretji in četrti odstavek), ki se sicer nanaša na umrle osebe, v konkretnem primeru ne pride v poštev, ker ureja drugačen pravni položaj. Pridejo pa te določbe v poštev glede posredovanja podatkov bližnjim svojcem umrlega. Za prevoznika tudi ne pride v poštev tretji odstavek 10. člena ZVOP-1, ker gre za tujo pravno osebo (prim. 5. člen ZVOP-1). Tudi Pravilnik o prevozu in pokopu posmrtnih ostankov (ki se uporablja za prevoze, čez mejo) nima ustreznih določb.Četrti odstavek 9. člena ZVOP-1 bi z vidika zdravstvene ustanove, kot dajalca podatkov lahko prišel v poštev, saj med njegove zakonske naloge spada tudi to, da poskrbi za vse, kar je potrebno za nadaljnjo obravnavo umrlega, kot to posredno izhaja iz Zakona o zdravstveni dejavnosti (ZZDej), Zakona o pogrebni in pokopališki dejavnosti (ZPPDej), Pravilnika o pogojih in načinu opravljanja mrliško pregledne službe in Pravilnika o prevozu in pokopu posmrtnih ostankov. Hkrati pa ni dvoma, da zaradi posredovanja podatkov pravice umrlega (npr. pieteta) ne bi bile prizadete, ravno nasprotno.Četrti stavek drugega odstavka 42. člena ZPacP določa, da se z zdravstveno dokumentacijo umrlega pacienta lahko seznanijo tudi druge osebe, ki za to izkažejo pravni interes z ustrezno listino, pri čemer se jim omogoči le dostop do tistih podatkov, ki so potrebni za uveljavljanje njihovega pravnega interesa. Taka oseba je lahko tudi zakoniti prevoznik umrle osebe, če je tako potrdilo pogoj za neoviran prehod državnih meja na poti v Slovenijo, zlasti v primeru razglašene epidemije in s tem povezanih ukrepov.Pojasnila in mnenja glede:- iznosa/prenosa osebnih podatkov v tretje države,- kriptiranja e-pošte,- pravic svojcev umrlega pacienta po 42. členu ZPacP ter devetem odstavku 45. člena ZPacP in- primerov aplikacije četrtega odstavka 9. člena ZVOP-1 so že na voljo na spletni strani IP.IP v okviru mnenja in zaradi nepoznavanja podrobnosti glede dejanskega stanja v konkretnem primeru ne more presoditi izpolnjevanja pogojev za iznos osebnih podatkov v BiH.  Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
