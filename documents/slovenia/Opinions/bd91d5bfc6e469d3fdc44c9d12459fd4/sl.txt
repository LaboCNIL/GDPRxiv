

PCT pogoj in šport
+
-


Datum: 24.09.2021
Številka: 07121-1/2021/1905

Kategorije: Zdravstveni osebni podatki
                        Informacijski pooblaščenec (v nadaljevanju: IP) je po e-pošti prejel vaše vprašanje. Navajate, da mora po odloku vlade vsak starejši od 15 let, ob prihodu na prizorišče tekme pokazati PCT potrdilo. Odlok nikoli ni bil zakon. Če je, prosite za informacijo, zakaj Slovenija ne upošteva dveh odlokov EU in sicer, da je dovoljeno testiranje iz sline in da je zdravnik dolžan napisati potrdilo o prebolelosti na podlagi krvnega testa protiteles. 
 
Sprašujete, kdo je na tekmi pristojen za pregled PCT pogoja? Po vašem mnenju so to osebni podatki, katerih ni potrebno izdati nikomur in nihče nima vpogleda v to ali se izpolnjuje pogoj PCT ali ne. Sprašujete tudi, če je vsak, ki zahteva izpolnjevanje PCT pogoja kazensko odgovoren? 
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V zvezi z vašim vprašanjem vam lahko IP skladno s svojimi pristojnostmi poda zgolj odgovor v zvezi z varstvom osebnih podatkov, za vsa ostala vprašanja vam predlagamo, da se obrnete na pristojno ministrstvo. Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
IP je za namen lažjega izvajanja odlokov o preverjanju PCT pogojev pripravil smernice, ki so dostopne na spletni strani: https://www.ip-rs.si/novice/smernice-o-preverjanju-pct-pogojev.
 
Kot smo poudarili v smernicah, lahko upravljavec (v vašem primeru oseba, ki organizira opravljanje dela, oz. izvajanje dejavnosti) vpogleda v dokazilo o izpolnjevanju PCT pogojev, če za to obstaja pravna podlaga – to je lahko določba v ustreznem pravnem predpisu. Na primer, če takšno obvezno preverjanje izpolnjenosti PCT pogojev pri obiskovalcih in uporabnikih storitev nalaga vladni odlok, je posredna pravna podlaga za to podana. Pri tem pa upravljavec ne sme beležiti nobenih podatkov glede izpolnjevanja pogojev PCT obiskovalcev/uporabnikov, temveč lahko v dokazilo le vpogleda. Če se dokazovanje izvaja z evropskimi digitalnimi potrdili, si ob vpogledu lahko pomaga še z aplikacijo za odčitavanje QR kode zato, da se prepriča, ali je potrdilo pristno oziroma veljavno. Aplikacija upravljavcu ne omogoča vpogleda v centralne zbirke zdravstvenih podatkov. Poudarjamo tudi, da je IP pri Ustavnem sodišču vložil zahtevo za presojo ustavnosti in zakonitosti odlokov, ki urejajo obdelavo osebnih podatkov pri preverjanju PCT pogojev. IP ni pristojen, da bi sam presodil, ali so odloki skladni z Ustavo, to pristojnost ima le Ustavno sodišče. Opozarjamo pa, da so odloki veljavni, dokler o njih ne odloči Ustavno sodišče, kar pomeni, da jih morajo upravljavci upoštevati in jih izvajati.
 
Več usmeritev (npr. o načinu preveritve pogojev, hrambi podatkov in informiranju posameznikov) si lahko preberete v citiranih smernicah. Za konkretna navodila glede izvajanja veljavnih nacionalnih predpisov, kakor tudi relevantnih predpisov EU vam predlagamo, da se obrnete na pristojno ministrstvo oz. na Inšpektorat za zdravje RS, saj IP ni pristojen za tolmačenje ali nadzor izvajanja predpisov, ki zahtevajo preverjanje pogojev PCT.
 
 
Lepo pozdravljeni.
 
                                                                                             
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
