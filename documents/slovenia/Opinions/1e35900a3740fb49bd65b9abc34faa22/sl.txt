

Seznanitev z vpogledi v evidence osebnih podatkov
+
-


Datum: 02.05.2019
Številka: 0712-1/2019/1019 

Kategorije: Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem vas zanima, kako lahko pridobite podatek o tem, kdo je vpogledal v vaše osebne podatke, ki se nahajajo v različnih evidencah osebnih podatkov (npr.  v Centralnem registru prebivalstva, v evidenci registriranih vozil, v evidenci o vozniških dovoljenjih). Nadalje vas zanima, koliko časa je možen vpogled v evidence osebnih podatkov.  ***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.V skladu s členom 15 Splošne uredbe ima vsak posameznik pravico do seznanitve s svojimi lastnimi osebnimi podatki. In sicer v skladu s točkama c in d prvega odstavka 15 člena lahko posameznik od upravljavca zahteva, da mu slednji zagotovi informacije o uporabnikih ali kategorijah uporabnikov, ki so jim bili ali jim bodo razkriti osebni podatki, ter informacije o predvidenem obdobju hrambe osebnih podatkov. Navedeno zahtevo je potrebo nasloviti na vsakega upravljavca evidenc osebnih podatkov, ki jih v svojem dopisu navajate, posebej. Več informacij o pravici do seznanitve z lastnimi osebnimi podatki in o postopku uveljavljanja navedene pravice lahko pridobite na naši spletni strani: https://tiodlocas.si/.Glede možnosti vpogleda v osebne podatke pojasnjujemo, da je to odvisno od dejanskega obstoja osebnih podatkov v evidenci in s tem povezanih rokov hrambe osebnih podatkov. Splošno pravilo glede roka hrambe je urejeno v točki e prvega odstavka člena 5 Splošne uredbe, v skladu s katerim so osebni podatki lahko hranjeni v obliki, ki dopušča identifikacijo posameznikov, na katere se nanašajo osebni podatki, le toliko časa, kolikor je potrebno za namene, za katere se osebni podatki obdelujejo. Osebni podatki se lahko shranjujejo za daljše obdobje, če bodo obdelani zgolj za namene arhiviranja v javnem interesu, za znanstveno- ali zgodovinskoraziskovalne namene ali statistične namene v skladu s prvim odstavkom člena 89 Splošne uredbe.Glede obdobja hrambe osebnih podatkov v konkretnih evidencah, ki jih navajate v svojem dopisu, vam svetujemo, da preverite tudi področno zakonodajo, ki podrobneje ureja roke hrambe različnih vrst osebnih podatkov.V upanju, da ste dobili odgovor na svoje vprašanje, vas lepo pozdravljamo.Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                              Neja Domnik, mag. prav.,raziskovalka pri IP
