

Objava poročnih fotografij na spletu brez soglasja
+
-


Datum: 27.11.2020
Številka: 07121-1/2020/2128 

Kategorije: Fotografije kot OP, Pravne podlage
                        Informacijski pooblaščenec (v nadaljevanju IP) je po elektronski pošti prejel vaše zaprosilo za mnenje, v katerem pojasnjujete, da ste za svojo poroko najeli fotografa, ta pa je nato brez vašega dovoljenja objavil fotografije vaše poroke, na katerih so jasno razvidni obrazi vas in vseh vaših svatov. Prosite za nasvet, kaj storiti, da se fotografije umaknejo s spleta. Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da lahko podaja nezavezujoča mnenja in pojasnila, ne more pa izven konkretnih inšpekcijskih postopkov vnaprej presojati dopustnosti in ustreznosti konkretnih dejanj obdelave osebnih podatkov z vidika skladnosti s Splošno uredbo o varstvu podatkov.Po mnenju IP gre v konkretnem primeru za obdelavo osebnih podatkov v smislu Splošne uredbe o varstvu podatkov, saj so posamezniki na fotografijah (glede na to, da gre za poročne fotografije) določeni ali vsaj določljivi. To pomeni, da fotograf v konkretnem primeru nastopa kot upravljavec osebnih podatkov. Za vsako obdelavo osebnih podatkov (kot je v konkretnem primeru objava fotografij na spletu) mora upravljavec zagotoviti ustrezno in zakonito pravno podlago. Te so določene v prvem odstavku člena 6 Splošne uredbe o varstvu podatkov in so sledeče: privolitev (točka (a)), sklenitev ali izvajanje pogodbe (točka (b)), zakon (točka (c)), zaščita življenjskih interesov posameznika (točka (d)), izvajanje javne naloge (točka (e) v zvezi s četrtim odstavkom 9. člena ZVOP-1), zakoniti interesi upravljavca (točka (f)). IP vam v konkretnem primeru svetuje, da se poslužite svojih pravic, ki jih imate po Splošni uredbi o varstvu podatkov. IP vas tako napotuje na svojo spletno stran, kjer je podrobneje predstavljena pravica do izbrisa osebnih podatkov: https://tiodlocas.si/zelim-izbrisati-svoje-podatke/. Od upravljavca lahko tudi zahtevate, da vas seznani, na kateri pravni podlagi obdeluje (v smislu objave na spletu) vaše osebne podatke in podatke vaših svatov: https://tiodlocas.si/zelim-vedeti-kaj-pocnejo-z-mojimi-podatki/. Več informacij o tem, kako na upravljavca nasloviti zahtevo, pa si lahko preberete na: https://tiodlocas.si/kako-uveljavim-svoje-pravice/. V kolikor upravljavec na vašo zahtevo ne odgovori v roku enega meseca (ob morebitnem podaljšanju za največ dva meseca v primeru kompleksnosti zahteve) oz. v primeru, da z obrazloženim obvestilom zavrne vašo zahtevo, lahko pri IP podate pritožbo (v primeru zavrnitve je to treba storiti v 15 dneh po prejemu takšnega obvestila).IP na koncu tudi pojasnjuje, da je pristojen le za tisti del pravice do zasebnosti, ki se nanaša na varstvo osebnih podatkov in ga ureja 38. člen Ustave Republike Slovenije (Uradni list RS, št. 33/91 s spremembami in dopolnitvami, v nadaljevanju: Ustava RS). Objava fotografij posameznikov na spletu pa lahko predstavlja tudi poseg v pravico do zasebnosti v širšem smislu iz 35. člena Ustave RS, ki sodi v pristojnost sodišč in je varovana z instituti civilnega in kazenskopravnega varstva, za posledico pa ima lahko tudi morebitno kazensko in odškodninsko odgovornost.V upanju, da ste dobili odgovor na svoje vprašanje, vas lepo pozdravljamo.                                                                          Mojca Prelesnik, univ.dipl.prav.,                                                   informacijska pooblaščenkaPripravila:                                                           Neja Domnik, mag. prav.,asistentka svetovalca pri IP                                           
