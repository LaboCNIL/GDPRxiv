

Prejemanje nenaročenih SMS
+
-


Datum: 23.07.2021
Številka: 07121-1/2021/1294

Kategorije: Telekomunikacije in pošta
                        Informacijski pooblaščenec (v nadaljevanju: IP) je prejel vaše zaprosilo za mnenje, v katerem ste navedli, da ste zasledili, da se lahko na IP obrnete v primeru prejemanja SMS od ponudnikov kot so ... Navajate še, da so vam zaračunane storitve, ki niso naročene, ponudnik ne predloži dokazila, SMS niso bili dostavljeni, čeprav so na izpisku navedeni. Prosite za informacije, katere podatke in dokazila je potrebno predložiti za podajo prijave.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20; v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05; v nadaljevanju: ZInfP) posredujemo naše neobvezno mnenje v zvezi z vašimi vprašanji.
IP ugotavlja, da gre v vašem primeru najverjetneje za prejemanje sporočil t.i. SMS kluba, ki deluje tako, da uporabnik izpolni kak obrazec na spletu, se prijavi na nagradno igro preko spleta ali mobilnega telefona, izpolni kupon v kakem časopisu, kupi mobilno vsebino in podobno. Končni uporabniki, ki se v takšen SMS klub včlanijo, večkrat mesečno prejmejo plačljiva SMS sporočila, v katerih prejmejo dodatne vsebine za svoj telefon, lahko pa gre tudi le za različne oglase. Težava je, da se večina uporabnikov na tako storitev prijavi povsem nevede. Telekomunikacijski operaterji svoje omrežje ponujajo drugim izvajalcem, npr. tudi ponudnikom storitev SMS klubov, ki uporabnikom proti plačilu ponujajo dodatne storitve (že omenjene igre, kvize, zabavne vsebine idr.). Uporabnik, ki želi takšne storitve uporabljati, s ponudnikom storitev sklene ločeno pogodbo, kar se običajno izvede preko telefonskega klica, SMS sporočila ali na drug podoben način. Storitve v imenu ponudnika (navadno) zaračunava telekomunikacijski operater.
Primarno vam IP svetuje, da hkrati z morebitno odjavo oziroma prekinitvijo konkretnega pogodbenega razmerja s ponudnikom plačljivih storitev (v kolikor obstaja) pri vašem operaterju čimprej uredite tudi blokado vseh plačljivih vsebin na splošno (informacije v zvezi s tem poiščite pri svojem operaterju).
 
IP sicer ni splošno pristojen za nadzor nad delovanjem SMS klubov, saj nadzor nad njimi z vidika (ne)poštenih poslovnih praks, varstva oziroma obveščenosti uporabnikov v povezavi s sklepanjem pogodb izvaja Tržni inšpektorat RS (TIRS), medtem ko je Agencija za komunikacijska omrežja in storitve (AKOS) pristojna z vidika razmerij med telekomunikacijskimi operaterji in uporabniki.
 
Pristojnost IP se v primeru SMS klubov lahko nanaša na vprašanja, ali in kako je bila podana privolitev za včlanitev v SMS klub oziroma, ali je ponudnik podatke posameznika pridobil brez njegove privolitve oziroma brez da bi jih na določeni točki podjetju posredoval posameznik (oziroma drug uporabnik njegovega telefona), na vprašanje, na kakšen način je bil posameznik obveščen o obdelavi svojih osebnih podatkov in podobno.
 
Za podajo prijave IP lahko uporabite obrazec na spletni strani IP https://www.ip-rs.si/obrazci/, in sicer obrazec Prijava kršitve varstva osebnih podatkov (Obrazec ZIN PRIJAVA), kateremu priložite vsa obstoječa dokazila o domnevni kršitvi (zaslonske slike prejetih SMS, komunikacija z upravljavcem oziroma operaterjem, že podani zahtevki za prenehanje obdelave ipd.).
 
Ker gre v primeru ... za upravljavca, katerega sedež ni na območju Republike Slovenije, bo moral IP skladno s členom 56 Splošne uredbe glede obravnave pritožbe obvestiti nadzorni organ v državi članici, v kateri ima upravljavec vaših osebnih podatkov sedež (vodilni nadzorni organ), ki bo odločil, ali bo zadevo obravnaval v skladu s postopkom iz člena 60 Splošne uredbe ali ne. S postopkom se imajo v tem primeru pravico seznaniti tudi drugi nadzorni organi držav članic, kjer se Splošna uredba neposredno uporablja, saj lahko ti organi v postopku sodelujejo kot zadevni nadzorni organi. Zaradi narave postopka oziroma kršitve bo vaša identiteta v tem primeru razkrita tudi upravljavcu osebnih podatkov.
 
S spoštovanjem,
 
Mateja Telič,                              
državna nadzornica za
varstvo osebnih podatkov
