

Pridobivanje osebnih podatkov zaradi neplačane parkirnine
+
-


Datum: 30.06.2022
Številka: 07121-1/2022/732

Kategorije: Pridobivanje OP iz zbirk
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da ste od slovenske odvetniške pisarne dobili poziv na plačilo zaradi neplačane parkirnine v višini … EUR na Hrvaškem – opomin pred začetkom sodnega postopka. Plačilo v višini … EUR ste hrvaškemu odvetniku že izvedli. Slovenska odvetniška pisarna navaja, da so vaše osebne podatke pridobili s preverjanjem v službenih evidencah. Sprašujete, ali imajo v tovrstnih zadevah pravico dostopanja do njih in kje so pridobili vaše osebne podatke? Navajajo, da bi naj šlo za neizpolnitev vaše obveznosti kot upnika oz. uporabnika parkirišča upravljalcu tega parkirišča. Zanima vas tudi, ali je njihova grožnja še sploh utemeljena, če so vaše osebne podatke pridobili na nezakonit način.
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Odvetnik je upravičen do pridobivanja osebnih podatkov o domnevnih dolžnikih svoje stranke, kadar te podatke potrebuje za opravljanje dejanj, ki sodijo med storitve odvetniškega poklica. IP meni, da je pridobivanje navedenih podatkov iz evidence registriranih vozil, ki jo na podlagi Zakona o motornih vozilih vodi ministrstvo, pristojno za promet dovoljeno, v kolikor jih odvetnik potrebuje za opravljanje dejanj, skladno z Zakonom o odvetništvu. 
 
O b r a z l o ž i t e v:
 
Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.  
 
V zvezi z vašim vprašanjem vas napotujemo na mnenje št. 07121-1/2020/1987 z dne 4.11.2020, v katerem je IP podal odgovor na podobno vprašanje, kot je vaše.
Kot smo poudarili v zgoraj citiranem mnenju, morajo skladno z 10. členom Zakona o odvetništvu (Uradni list RS, št. 18/93, 24/96 – odl. US, 24/01, 54/08, 35/09, 97/14, 8/16 – odl. US, 46/16 in 36/19, v nadaljevanju: ZOdv), ne glede na določbe drugih zakonov, ki določajo posredovanje osebnih podatkov upravljavcem osebnih podatkov in uporabnikom osebnih podatkov, državni organi, organi samoupravnih lokalnih skupnosti ter nosilci javnih pooblastil, brez privolitve posameznika, na katerega se osebni podatki nanašajo, brezplačno dati odvetniku podatke, ki jih potrebuje pri opravljanju odvetniškega poklica v posamični zadevi in to v roku 15 dni od dneva, ko prejmejo pisno zahtevo odvetnika.
Skladno z navedenim je torej odvetnik upravičen do pridobivanja osebnih podatkov o domnevnih dolžnikih svoje stranke, kadar te podatke potrebuje za opravljanje dejanj, ki sodijo med storitve odvetniškega poklica. Storitve odvetniškega poklica pa so skladno z določbo 2. člena ZOdv: pravno svetovanje, zastopanje in zagovarjanje stranke pred sodišči in drugimi državnimi organi, sestavljanje listin in zastopanje stranke v njihovih pravnih razmerjih. Običajno se v takšnih primerih podatki pridobijo iz evidence registriranih vozil, ki jo na podlagi Zakona o motornih vozilih (Uradni list RS, št. 75/17 in 92/20 – ZPrCP-E) vodi ministrstvo, pristojno za promet. IP meni, da je pridobivanje osebnih podatkov dovoljeno, v kolikor jih odvetnik potrebuje za opravljanje zgoraj navedenih dejanj skladno z ZOdv.
 
O utemeljenosti zahtevka odvetniške družbe pa IP skladno s svojimi pristojnostmi svojega mnenja ne more podati. 
 
V upanju, da vam bo naše napotilo v pomoč, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
