

Pridobivanje podatkov o lastnikih motornih vozil
+
-


Datum: 23.09.2021
Številka: 07121-1/2021/1892

Kategorije: Inšpekcijski postopki, Pravne podlage, Pridobivanje OP iz zbirk, Upravne enote, Zakoniti interesi
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas, ali obstoji pravna podlaga, da kot lastnik poslovnega centra, na katerem je plačljivo parkirišče, pridobivate podatke o lastnikih vozil neposredno od upravne enote, torej ne preko odvetnika.  
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Po Splošni uredbi mora imeti upravljavec za zakonito obdelavo osebnih podatkov, torej med drugim za njihovo pridobivanje in zbiranje kot tudi razkritje s posredovanjem, razširjanje ali drugačno omogočanje dostopa, ustrezno pravno podlago. Te so določene v členu 6(1) Splošne uredbe. Skladno s točko (c) te določbe je obdelava zakonita, če je potrebna za izpolnitev zakonske obveznosti, ki velja za upravljavca, skladno s točko (f) pa, če je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Zakon o motornih vozilih (Uradni list RS, št. Uradni list RS, št. 75/2017, 92/2020 - ZPrCP-E, v nadaljevanju ZMV-1) v šestem odstavku 64. člena določa, da lahko osebne podatke iz evidence registriranih vozil uporabnikom, ki so za njihovo pridobitev pooblaščeni z zakonom, posredujejo tudi upravne enote.
 
IP je v sklepu št. 0611-526/2020/7 z dne 8. 1. 2021 sicer navedel, da predstavlja v povezavi z določbo šestega odstavka 64. člena ZMV-1 točka (f) člena 6(1) Splošne uredbe (tj. zakoniti interes) ustrezno pravno podlago in je s tem zavezancu dopuščena obdelava podatkov o imenu, priimku ter naslovu uporabnikov parkirišč, ki ne plačajo uporabe le tega, v kolikor bi iz evidence registriranih vozil sam pridobival podatke o lastnikih vozil na podlagi reg. št. vozila. Vendar pa je IP v mnenju št. 07120-1/2021/304 z dne 28. 5. 2021 izpostavil, da točka (f) člena 6(1) Splošne uredbe ne predstavlja takšne zakonske določbe, na podlagi katere bi upravna enota lahko posredovala osebne podatke iz evidence motornih vozil upnikom v primeru, ki ga opisujete. Ta točka namreč ureja zakoniti interes kot pravno podlago za obdelavo osebnih podatkov, uporabniki pa morajo biti za upravičenost pridobivanja podatkov na podlagi določbe šestega odstavka 64. člena ZMV-1 pooblaščeni z zakonom, kar pomeni, da morajo imeti podlago v smislu točke (c) ali (e) člena 6(1) Splošne uredbe. Prav tako se točka (f) tega člena po izrecni določbi Splošne uredbe ne uporablja za obdelavo s strani javnih organov pri opravljanju njihovih nalog.
 
Zato je IP v navedenem mnenju poudaril, da četudi ima upravljavec pravno podlago za obdelavo določenih osebnih podatkov zaradi svojih zakonitih interesov, to nujno ne pomeni, da ima s tem tudi podlago za pridobivanje osebnih podatkov iz zbirk drugih upravljavcev. Glede na to IP še vedno meni, da upravna enota nima pravne podlage za posredovanje podatka o lastništvu vozila iz evidence registriranih motornih vozil neposredno upniku, ki nima izvršilnega naslova, četudi bi ta upnik določene osebne podatke uporabnikov parkirišč lahko obdeloval na podlagi zakonitega interesa. Skladno s slovensko zakonodajo lahko torej osebne podatke lastnika motornega vozila za upnika, ki ne razpolaga z izvršilnim naslovom, od upravne enote pridobi le odvetnik pod pogoji, ki jih predpisuje 10. člen Zakona o odvetništvu (Uradni list RS, št. 18/93, 24/96 – odl. US, 24/01, 54/08, 35/09, 97/14, 8/16 – odl. US, 46/16 in 36/19), ter zasebni detektiv pod pogoji, ki jih predpisujejo 25., 26. in 29. člen Zakona o detektivski dejavnosti (Uradni list RS, št. 17/11).
 
 
Lep pozdrav,
 
                                                                                                     Mojca Prelesnik, univ. dipl. prav.,
                                                                                                             informacijska pooblaščenka
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
