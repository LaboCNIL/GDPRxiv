

Dvojna identiteta
+
-


Datum: 22.01.2019
Številka: 0712-1/2019/101

Kategorije: OP umrlih
                        Informacijski pooblaščenec (v nadaljevanju: IP) je prejel vaše zaprosilo za mnenje glede prejetega sklepa o dodelitvi identitete.Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da konkretnega in dokončnega odgovora o zakonitosti obdelave osebnih podatkov v okviru mnenja v nobenem primeru ne more podati, saj lahko posamezne primere obdelave podatkov konkretno presoja zgolj v okviru inšpekcijskega ali drugega upravnega postopka.IP pojasnjuje, da je za zakonito obdelavo osebnih podatkov treba imeti ustrezno pravno podlago. Splošna uredba o varstvu podatkov v uvodni določbi 27 izrecno določa tudi, da se ta uredba ne uporablja za osebne podatke umrlih oseb. Države članice lahko določijo pravila za obdelavo osebnih podatkov umrlih oseb.Tako se v zvezi z obdelavo osebnih podatkov umrlih posameznikov, še vedno uporablja 23. člen ZVOP-1, kadar noben drug zakon ne ureja takšne objave oz. obdelave osebnih podatkov. V prvem odstavku 23. člena ZVOP-1, je določeno, da lahko upravljavec osebnih podatkov podatke o umrlem posamezniku posreduje samo tistim uporabnikom osebnih podatkov, ki so za obdelavo osebnih podatkov pooblaščeni z zakonom. Ne glede na to upravljavec osebnih podatkov podatke o umrlem posamezniku posreduje osebi, ki je po zakonu, ki ureja dedovanje, njegov zakoniti dedič prvega ali drugega dednega reda, če za uporabo osebnih podatkov izkaže pravni interes, umrli posameznik pa ni pisno prepovedal posredovanja teh osebnih podatkov. Če zakon ne določa drugače, lahko upravljavec osebnih podatkov podatke iz prejšnjega odstavka posreduje tudi katerikoli drugi osebi, ki namerava te podatke uporabljati za zgodovinsko, statistično ali znanstveno-raziskovalne namene, če umrli posameznik ni pisno prepovedal posredovanja teh osebnih podatkov. Če tega ni storil, lahko osebe, ki so po zakonu, ki ureja dedovanje, njegovi zakoniti dediči prvega ali drugega dednega reda, pisno prepovejo posredovanje njegovih podatkov, če zakon ne določa drugače.Iz vašega zaprosila IP ne more natančno razbrati, kakšen (če sploh) je bil vaš odnos oziroma pravna narava vašega morebitnega razmerja do osebe, ki je predmet sklepa, ki ga je, kot navajate, izdalo sodišče v RS. Prav tako ni jasno, zakaj je bil omenjen sklep poslan vam, na kakšni podlagi ga je sodišče izdalo in kaj vsebuje pravni pouk.V zvezi z vprašanjem, ki izhaja iz vašega zaprosila, IP pojasnjuje, da po vedenju IP v RS ne obstaja zakon, ki bi predstavljal pravno podlago kateremukoli slovenskemu organu, da tujemu mrtvemu državljanu posthumno dodeli novo oziroma dodatno identiteto.IP dopušča tudi možnost, da gre v konkretnem primeru za pomoto, zato vam svetuje, da, v kolikor zadeva z vami nima nobene povezave, prejeti dokument vrnete naslovniku z ustreznim pojasnilom.S spoštovanjem.Pripravil:Matej Sironič,                                                  Svetovalec pooblaščencaza varstvo osebnih podatkovInformacijski pooblaščenec:Mojca Prelesnik, univ. dipl. prav.,pooblaščenka
