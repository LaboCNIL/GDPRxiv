

Pridobivanje osebnih podatkov iz CRP s strani občine
+
-


Datum: 29.08.2022
Številka: 07120-1/2022/287

Kategorije: Informiranje posameznika, Občine, Pridobivanje OP iz zbirk
                        Pri Informacijskem pooblaščencu (IP) smo 25. 8. 2022 prejeli vaše vprašanje s področja pridobivanja osebnih podatkov iz Centralnega registra prebivalstva (v nadaljevanju CRP). Navajate, da je Mestna občina Ljubljana v Strategiji razvoja kulture v MOL 2020-2023 zapisala cilj »Dvig zanimanja za knjigo in branje pri vseh ciljnih skupinah ter povečanje prisotnosti knjige v mestu«, eden od ukrepov za dosego tega cilja pa je »vzpostavitev sistema Knjižne čestitke – MOL ob polnoletnosti podari kupon za nakup knjige v ljubljanskih knjigarnah«. Zamišljeno je, da ob dopolnjeni polnoletnosti pošljete posameznici/ku čestitko in ga/jo povabite, da si v eni izmed ljubljanskih knjigarn oziroma na knjižnem sejmu kupi knjigo v določeni vrednosti. Čestitke bi pošiljali enkrat ali dvakrat letno vsem, ki bodo v tem obdobju dopolnili 18 let, in sicer na stalni naslov posameznice/ka, sama realizacija nakupa pa bi lahko potekala preko spletne platforme. Pojasnjujete, da podlago za pridobitev teh podatkov vidite v 21. in 21.a členu Zakona o lokalni samoupravi ter v Strategiji razvoja kulture v MOL 2020-2023. Zanima vas, ali je to ustrezna podlaga za sistematično pridobivanje podatkov ali gre tu morda za nesorazmernost.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Če je pošiljanje Knjižne čestitke z vabilom ter kuponom za nakup knjige ob polnoletnosti mogoče opredeliti kot eno izmed nalog občin za zadovoljevanje potreb svojih prebivalcev, bi bila za pridobitev določenih osebnih podatkov občanov iz CRP lahko podana pravna podlaga v smislu določbe 6(1)(e) Splošne uredbe o varstvu podatkov. Dokončno presojo o tem ter o sorazmernosti takšne obdelave osebnih podatkov pa mora upravljavec skladno z načelom odgovornosti iz člena 5(2) Splošne uredbe o varstvu podatkov opraviti sam.
 
O b r a z l o ž i t e v:
 
Za vsako obdelavo osebnih podatkov mora imeti upravljavec zakonito in ustrezno pravno podlago. Te so določene v členu 6(1) Splošne uredbe o varstvu podatkov (privolitev, pogodba, zakon, opravljanje naloge v javnem interesu itn.).
 
Za občine je bistveni področni predpis Zakon o lokalni samoupravi (Uradni list RS, št. 94/07 – uradno prečiščeno besedilo, 76/08, 79/09, 51/10, 40/12 – ZUJF, 14/15 – ZUUJFO, 11/18 – ZSPDSLS-1, 30/18, 61/20 – ZIUZEOP-A in 80/20 – ZIUOOPE; v nadaljevanju  ZLS), ki pooblastila občine glede obdelave osebnih podatkov opredeljuje v 21.a členu v zvezi z 21. členom ZLS.
 
ZLS v 21.a členu določa, da občina pridobiva podatke, ki jih potrebuje za opravljanje nalog iz svoje pristojnosti, jih obdeluje ter opravlja statistično, evidenčno in analitično funkcijo za svoje potrebe. Pri varstvu, obdelovanju in hrambi podatkov mora občina ravnati v skladu z zakoni, ki urejajo to področje.
 
V drugem odstavku navedenega člena so določeni osebni podatki, ki jih občina pridobiva in obdeluje o posameznikih, in sicer:
•           enotno matično številko občana;
•           osebno ime;
•           naslov stalnega ali začasnega prebivališča;
•           datum in kraj rojstva oziroma datum smrti;
•           podatke o osebnih vozilih;
•           podatke o nepremičninah ter
•           druge osebne podatke v skladu z zakonom.
 
Tretji odstavek 21.a člena ZLS predpisuje, da občina pridobiva osebne podatke iz prejšnjega odstavka neposredno od posameznika, na katerega se podatki nanašajo. Na podlagi zahteve, ki vsebuje navedbo pravne podlage obdelovanja osebnih podatkov, lahko občina osebne podatke pridobi tudi od upravljavca centralnega registra prebivalstva (kadar gre za opravljanje nalog iz pristojnosti občine).
 
Najprej morate torej sami oceniti, ali je pošiljanje Knjižne čestitke z vabilom ter kuponom za nakup knjige ob polnoletnosti mogoče opredeliti kot eno izmed nalog občin za zadovoljevanje potreb svojih prebivalcev v skladu z 21.a členom ZLS. Občina skladno z drugim odstavkom 21. člena ZLS, ki primeroma našteva naloge občin, med drugim pospešuje kulturnoumetniško ustvarjalnost, omogoča dostopnost do kulturnih programov, zagotavlja splošnoizobraževalno knjižnično dejavnost ter v skladu z zakonom skrbi za kulturno dediščino na svojem območju. Glede na to in upoštevaje Strategijo razvoja kulture v MOL 2020-2023, ki jo omenjate, bi bila za pridobitev določenih osebnih podatkov občanov iz CRP lahko podana pravna podlaga v smislu določbe 6(1)(e) Splošne uredbe o varstvu podatkov. Ob tem pa IP opozarja na načelo najmanjšega obsega podatkov (člen 5(1)(c) Splošne uredbe), skladno s katerim morajo biti osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo.
 
IP ob navedenem še dodaja, da Splošna uredba o varstvu podatkov posebej poudarja pomen transparentne obdelave osebnih podatkov. Posameznik mora biti tako ustrezno in pravočasno seznanjen z vsemi informacijami, kot to določata člen 13 oziroma 14 Splošne uredbe o varstvu podatkov.
 
Ker je odgovornost, da so osebni podatki obdelani skladno z načeli iz člena 5(1) Splošne uredbe o varstvu podatkov, na upravljavcu (člen 5(2) Splošne uredbe o varstvu podatkov), boste morali dokončno presojo o ustreznosti pravne podlage ter o sorazmernosti opisanega pridobivanja osebnih podatkov iz CRP za namen pošiljanja Knjižne čestitke opraviti sami. IP namreč tega ne more storiti namesto upravljavca niti ne more izven postopka inšpekcijskega nadzora oziroma drugega upravnega postopka presojati konkretnih obdelav osebnih podatkov.
 
Več o obdelavi osebnih podatkov iz CRP si lahko preberete tudi v smernicah IP, ki so dostopne na spletni strani: https://www.ip-rs.si/publikacije/priro%C4%8Dniki-in-smernice/.
 
Vsa mnenja IP pa so objavljena in dostopna na spletni strani: https://www.ip-rs.si/mnenja-gdpr/, za mnenja obdelave osebnih podatkov s strani občin lahko v iskalniku izberete kategorijo »Občine«. V zvezi z vpogledom občin v CRP z namenom pošiljanja vabil je IP na primer že izdal mnenje št. 07120-1/2021/613 z dne 13. 12. 2021, ki je dostopno na povezavi: https://www.ip-rs.si/mnenja-gdpr/vpogled-ob%C4%8Dine-v-crp-z-namenom-po%C5%A1iljanja-vabil-1639401868.
 
Lepo vas pozdravljamo,
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
