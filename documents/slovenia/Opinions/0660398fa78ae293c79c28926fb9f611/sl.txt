

Izmenjava zdravstvenih informacij med varstveno delovnim centrom in bolnišnico
+
-


Datum: 27.01.2022
Številka: 07121-1/2022/98

Kategorije: Zdravstveni osebni podatki
                        Pri Informacijskem pooblaščencu (IP) smo dne 25. 1. 2022 prejeli vaše vprašanje (v nadaljevanju je le splošni povzetek), ali je dopustno, da je psihiatrična bolnišnica stopila v telefonski kontakt z varstveno delovnim centrom (VDC) ter mu sporočila informacije o počutju, ravnanju in željah pacienta, ki je sicer varovanec v VDC. Bolnišnica je tudi želela preveriti celostno funkcioniranje pacienta oziroma varovanca v VDC zaradi nadaljnje obravnave oziroma napotitve. Varovanec naj bi po imel po stališču staršev, ki imajo podaljšano starševski skrb, zelo slabe izkušnje v VDC, zaradi česar so že v teku določeni uradni postopki. 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Uvodoma še pojasnjujemo, da se lahko do konkretnih primerov obdelave osebnih podatkov dokončno in zavezujoče opredelimo le v inšpekcijskih postopkih. Zato je spodnje mnenje le splošno in pogojno ter temelji na omejenih informacijah glede zelo specifičnega primera.
 
Ker VDC deloma izvaja tudi zdravstveno dejavnost, bi lahko – na podlagi Zakona o pacientovih pravicah – VDC od bolnišnice prejel zdravstvene podatke varovanca, če bi bili s strokovnega vidika nujno potrebni za zdravstveni del oskrbe varovanca pri VDC. Enako velja tudi v obrnjeni smeri. 
Ni izključeno, da bi bilo sporočanje zdravstvenih podatkov nujno potrebno za zaščito življenjskih interesov posameznika, na katerega se nanašajo osebni podatki, zlasti glede na to, da varovanec v konkretnem primeru nima privolitvene sposobnosti ((c) točka drugega odstavka 9. člena Splošne uredbe o varstvu podatkov). 
Če menite, da je v konkretnem primeru prišlo do kršitve varstva osebnih podatkov, vam predlagamo, da pri IP vložite inšpekcijsko prijavo. 
 
O b r a z l o ž i t e v:
Izvajalci zdravstvene dejavnosti si lahko izmenjujejo zdravstveno dokumentacijo oziroma osebne podatke, če so ti s strokovnega vidika potrebni za izvajanje zdravstvene oskrbe konkretnega pacienta. Pravna podlaga za tovrstno izmenjavo zdravstvene dokumentacije je določena v šestem odstavku 44. člena Zakona o pacientovih pravicah (ZPacP) – četrta alineja. Če v konkretnem primeru ni šlo za izmenjavo informacij zaradi potreb zdravstvene oskrbe, bi lahko šlo za nedopustno izmenjavo osebnih podatkov. 
Ni izključena še posebna podlaga v Splošni uredbi o varstvu podatkov. Po (c) točki drugega odstavka 9. člena Splošne uredbe o varstvu podatkov je obdelava podatkov o zdravstvenem stanju dopustna tudi, če je to potrebno za zaščito življenjskih interesov posameznika, na katerega se nanašajo osebni podatki, ali drugega posameznika, kadar posameznik, na katerega se nanašajo osebni podatki, fizično ali pravno ni sposoben dati privolitve. 
Bolj konkreten odgovor, ki ga izven inšpekcijskega postopka ne moremo podati, je odvisen zlasti od: razloga bolnišnične obravnave, ali in kdo je pacienta napotil, kdo so osebe, ki so izvajale komunikacijo, ali je šlo tudi za izmenjavo dokumentov, katere konkretne informacije so bile izmenjane, posledice izmenjave informacij, ali je šlo za izmenjavo informacij v obe smeri, kdo je bil pobudnik komunikacije, ali je bil pacient v tistem času še varovanec v VDC, kje se izvorni podatki vodijo v bolnišnici in v VDC, ali so pacientovi svojci morebiti podali privolitev v VDC ali v bolnišnici, v zvezi s katerim delom oskrbe je prišlo do izmenjave informacij itd. 
 
V primeru vložitve inšpekcijske prijave, si lahko pomagate z obrazcem ZIN PRIJAVA na naslednji povezavi: https://www.ip-rs.si/obrazci/varstvo-osebnih-podatkov/. 
 
Prijazen pozdrav,
Pripravil:mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.informacijska pooblaščenka
 
 
 
 
 
 
