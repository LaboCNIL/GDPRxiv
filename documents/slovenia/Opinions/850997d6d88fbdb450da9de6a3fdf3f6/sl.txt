

Posredovanje OP komunalnemu podjetju
+
-


Datum: 31.07.2020
Številka: 07120-1/2020/471

Kategorije: Občine, Pravne podlage, Pridobivanje OP iz zbirk, Upravne enote
                        Informacijski pooblaščenec (v nadaljnjem besedilu IP) je prejel vaše zaprosilo za mnenje glede posredovanja osebnih podatkov komunalnemu podjetju. Do sedaj je podjetje na upravno enoto vlagalo zahtevke za posredovanje naslovov aktualnih stalnih prebivališč njihovih uporabnikov, saj uporabniki njihovih storitev skladno z določili odlokov o opravljanju gospodarskih javnih služb niso sporočali sprememb naslova, ki vpliva na obračun stroškov. Upravna enota je posredovala podatke o trenutnem prebivališču. Podjetje se je na upravno enoto obračalo tudi z zahtevki za posredovanje števila oseb, ki so stalno ali začasno prijavljene na določenem naslovu. Sedaj se na upravno enoto obračajo z zahtevki za posredovanje podatkov o stalno in začasno prijavljenih osebah na določenem naslovu. Zanima vas, ali je komunalno podjetje do poimenskih seznamov oseb, prijavljenih na določenem naslovu, sploh upravičeno.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljnjem besedilu Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljnjem besedilu ZVOP-1) ter 2. členom Zakona o informacijskem pooblaščencu (Uradni list RS, št. 113/05; v nadaljnjem besedilu ZInfP) posredujemo naše neobvezno mnenje v zvezi z vašim vprašanjem.Za potrebe izvajanje javne službe sme izvajalec javne službe potrebne osebne podatke pridobiti od občine, ki jih je izvajalcem dolžna posredovati na podlagi Zakona o lokalni samoupravi.Obdelava osebnih podatkov je na podlagi člena 6(1) Splošne uredbe zakonita le in kolikor je izpolnjen eden od naslednjih pogojev:a.    posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; b.    obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; c.    obdelava je potrebna za izpolnitev zakonske obveznosti, ki velja za upravljavca; d.    obdelava je potrebna za zaščito posameznika, na katerega se nanašajo osebni podatki, ali druge fizične osebe; e.    obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu; f.    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.Zakon o lokalni samoupravi (Uradni list RS, št. 94/07 – UPB, 76/08, 79/09, 51/10, 40/12 – ZUJF, 14/15 – ZUUJFO, 11/18 – ZSPDSLS-1, 30/18, 61/20 – ZIUZEOP-A in 80/20 – ZIUOOPE; v nadaljnjem besedilu ZLS) v 61. členu določa, da občina zagotavlja opravljanje javnih služb, ki jih v skladu z zakonom določi s svojim splošnim aktom, in javnih služb, za katere je tako določeno z zakonom (lokalne javne službe). Opravljanje lokalnih javnih služb zagotavlja občina na več načinov, in sicer: neposredno v okviru občinske uprave; z ustanavljanjem javnih zavodov in javnih podjetij; z dajanjem koncesij; na drug način, določen v skladu z zakonom. Glede obdelave osebnih podatkov ZLS v 21.a členu določa, da občina pridobiva in obdeluje podatke, ki jih potrebuje za opravljanje nalog iz svoje pristojnosti. Občina, ki je dolžna zagotavljati opravljanje obvezne lokalne javne službe, mora torej javnemu podjetju, ki opravlja storitve v zvezi s to javno službo namesto nje, posredovati osebne podatke, ki so za to potrebni in primerni. Dolžnost občine, da posreduje določene osebne podatke podjetju, ki izvaja obvezno gospodarsko javno službo, torej izhaja že iz določb ZLS. V drugem odstavku navedenega člena so primeroma določeni osebni podatki, ki jih občina pridobiva in obdeluje, med drugim tudi naslov stalnega ali začasnega prebivališča. Tretji odstavek pa določa, da lahko občina osebne podatke pridobi tudi od upravljavca centralnega registra prebivalstva, matičnega registra, zemljiškega katastra ali drugega upravljavca, če tako določa zakon. Upravljavec zbirke podatkov mora občini omogočiti dostop tudi do drugih podatkov iz zbirke, če je to določeno z zakonom in če te podatke občina potrebuje za izvajanje svojih z zakonom določenih pristojnosti. Zadnji odstavek navedenega člena določa, da lahko, zaradi izvajanja nalog iz svoje pristojnosti v skladu z nameni in pod pogoji določenimi v zakonu, posreduje pridobljene podatke fizičnim in pravnim osebam.IP se je konkretno opredelil do načina pridobivanja osebnih podatkov s strani komunalnih podjetji v mnenju, št. 0712-3/2018/2591 z dne 17. 12. 2018. Z njim se lahko seznanite na spletni strani IP https://www.ip-rs.si/varstvo-osebnih-podatkov/, s pomočjo iskalnika po vprašanjih in odgovorih. Ker ZLS javnim podjetjem ne daje pravice za pridobivanje osebnih podatkov iz uradnih evidenc državnih organov neposredno, lahko javna podjetja te podatke pridobijo le preko občine.Eventualna podlaga za neposredno pridobivanje podatkov iz CRP bi sicer lahko bila določba 22. člena ZVOP-1. Po drugem odstavku navedene določbe mora upravljavec centralnega registra prebivalstva ali evidenc stalno in začasno prijavljenih prebivalcev na način, ki je določen za izdajo potrdila, posredovati upravičencu, ki izkaže pravni interes za uveljavljanje pravic pred osebami javnega sektorja, osebno ime in naslov stalnega ali začasnega prebivališča posameznika, zoper katerega uveljavlja svoje pravice. Če komunalno podjetje izkaže pravni interes za uveljavljanje pravic pred osebami javnega sektorja, lahko torej neposredno od UE pridobi podatke iz CRP, vendar izključno podatke o imenu, priimku ter naslovu prebivališča. Odločitev, ali je pravni interes izkazan v zadostni meri, je prepuščena vsakokratnemu upravljavcu in je IP ne more presojati izven konkretnega inšpekcijskega postopka.V upanju, da ste dobili odgovor na vprašanja, vas lepo pozdravljamo.                                                                                               Mojca Prelesnik, univ. dipl. prav.,                                                                                               informacijska pooblaščenkaPripravila:Karolina Kušević, univ. dipl. prav.,svetovalka IP
