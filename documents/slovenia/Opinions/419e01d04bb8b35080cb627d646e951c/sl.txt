

Prijava na javni razpis
+
-


Datum: 23.03.2022
Številka: 07121-1/2022/339

Kategorije: Društva, Posredovanje OP med upravljavci, Občine
                        Informacijski pooblaščenec (v nadaljevanju: IP) je prejel vaš elektronski dopis, v katerem na IP naslavljate vprašanje; ali smete v okviru prijave na javni razpis, občini posredovati poimenske sezname vaših članov starejših od 80 let, ki imajo status žrtev vojnega nasilja.  Pojasnjujete nam še, da imate v statutu sprejeto določbo, da osebnih podatkov tretjim osebam ne smete posredovati ter prav tako tovrstno informacijo zapisano v pristopni izjavi članov. 
 
***
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov),  7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezujoče mnenje v zvezi z vašim vprašanjem.
 
IP uvodoma poudarja, da lahko podaja le nezavezujoča mnenja in pojasnila, ne sme pa v okviru mnenja presojati ustreznosti posameznih obdelav osebnih podatkov z vidika skladnosti z obstoječimi predpisi. Presojo o ustreznosti lahko izvede le v okviru konkretnega inšpekcijskega ali drugega upravnega postopka. To pomeni, da IP v okviru izdaje mnenja ne more in ne sme odločati o tem, ali so v konkretnem primeru podani pogoji za obdelavo osebnih podatkov, temveč lahko zgolj opozori na relevantno pravno podlago ter pogoje, ki morajo biti izpolnjeni, da je določena obdelava podatkov zakonita. Ob tem pa še poudarjamo, da mora vse odločitve o obdelavi osebnih podatkov sprejeti upravljavec osebnih podatkov, ki zanje tudi odgovarja.
Upoštevaje zgoraj pojasnjujemo, da morajo upravljavci osebnih podatkov (v vašem primeru tako vi, ko posredujete osebne podatke občini kot samostojno tudi občina, ki nadalje osebne podatke obdeluje) za vsako obdelavo osebnih podatkov imeti ustrezno in zakonito pravno podlago. Pravne podlage so določene v členu 6 Splošne uredbe in sicer:
 

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

V kolikor boste torej posredovali osebne podatke članov vašega društva, morate pred tem zagotoviti ustrezno pravno podlago za takšno obdelavo, kakor to zahteva člen 6(1) Splošne uredbe (v vašem konkretnem primeru bi praviloma lahko prišle v poštev točke (a), (b) ali (f)), pri tem pa je treba upoštevati še načelo sorazmernosti oz. najmanjšega obsega podatkov glede na namen obdelave teh podatkov. To pomeni,  da morajo biti (pod pogojem, da obstaja pravna podlaga) osebni podatki, ki se obdelujejo; ustrezni, relevantni in omejeni na to, kar je potrebno za namene, za katere se obdelujejo. Ne glede na pravno podlago pa je treba posameznike o obdelavi njihovih osebnih podatkov obvestiti. Predlagamo vam, da skladno s členoma 13 in 14 Splošne uredbe o varstvu podatkov posameznikom podate ustrezne informacije glede obdelave njihovih osebnih podatkov.
Glede pravne podlage za posredovanje osebnih podatkov članov društva v okviru javnega razpisa občine pa vas IP še dodatno napotuje na javno objavljena mnenja, v katerih je IP že odgovoril na podobna vprašanja vašemu:

Posredovanje OP članov društva občini, št. 0712-1/2019/944 z dne 21. 4. 2019: https://www.ip-rs.si/vop/?tx_jzgdprdecisions_pi1%5BshowUid%5D=529;
Posredovanje podatkov o članih na MIZŠ, financiranje na javnih razpisih, št. 0712-1/2019/1224 z dne 21. 05. 2019: https://www.ip-rs.si/mnenja-gdpr/6048a38d35317
Splošno glede obdelave osebnih podatkov v društvih, št. 0712-1/2018/622 z dne 15. 3. 2018: https://www.ip-rs.si/mnenja-zvop/splo%C5%A1no-glede-obdelave-osebnih-podatkov-v-dru%C5%A1tvih

 
Iz zgornjih mnenj zlasti izhaja, da je osebne podatke članov društva dopustno obdelovati za namen delovanja društva. Namen delovanja društva in s tem tudi namen obdelave osebnih podatkov v prvi vrsti oblikujejo pravila delovanja društva (npr. statut, drugi akti društva). Glede na navedeno je priporočljivo, da društvo v svojih aktih čim natančneje predpiše katere podatke članov in za kakšen namen jih bo uporabilo. V kolikor pa je glede na razpisne pogoje, tem mogoče zadostiti tudi brez posredovanja osebnih podatkov (npr. zgolj s posredovanjem števila članov ipd.) je to z vidika varovanja osebnih podatkov vsekakor bolj ustrezna rešitev, zato v dvomu o obstoju pravne podlage za posredovanje osebnih podatkov v okviru razpisne dokumentacije predlagamo, da se obrnete po pojasnila na občino.
 
V upanju, da ste dobili odgovor na vaše vprašanje, vas lepo pozdravljamo.
 
Mojca Prelesnik, univ.dipl.prav.,
 informacijska pooblaščenka
 
Pripravil:
Grega Rudolf,  
asistent svetovalca pri IP
