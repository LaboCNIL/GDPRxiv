

Regulacija uporabe brezpilotnikov
+
-


Datum: 19.08.2021
Številka: 07121-1/2021/1428

Kategorije: Moderne tehnologije
                        Informacijski pooblaščenec (v nadaljevanju: IP) je prejel vaše zaprosilo za mnenje in sicer vas zanima,  kako je za prihodnost planirana regulacija uporabe brezpilotnikov (dronov) s kamero? 
Skrbi vas, da so postali brezpilotniki s kamero cenovno zelo dostopni; posnetki so neverjetno kakovostni in postaja zelo moteče, da te vsak trenutek z višine opazuje sokrajan. Kot ste se seznanili trenutno poleg tega, da lastnik brezpilotnik registrira in opravi usposabljanje kakšnih drugih obveznosti nima, zato vas skrbi, da je pridobitev in uporaba brezpilotnikov s kamero preveč enostavna in bomo počasi izgubili vsako zasebnost na lastnem vrtu. Zato vas zanima, ali se za prihajajoče obdobje planira kakšna bolj težavna pridobitev dovoljenj, morda bi dovoljenja celo morala biti plačljiva in z obveznim obnavljanjem licence za uporabo takšnih brezpilotnikov, saj bi na ta način vsaj kakšen manj posegel po njem.
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Informacijski pooblaščenec (v nadaljevanju IP) uvodoma glede uporabe brezpilotnikov z vidika zakonodaje o letalstvu pojasnjuje, da je z začetkom leta 2021  v veljavo stopila Izvedbena uredba Komisije (EU) 2019/947 z dne 24. maja 2019 o pravilih in postopkih za upravljanje brezpilotnih zrakoplovov (C/2019/3824). Izvedbena uredba Komisije (EU) 2019/947 določa pravila in postopke za upravljanje brezpilotnih zrakoplovov in se neposredno uporablja v vseh državah članicah EU. Poleg omenjene uredbe se za brezpilotne zrakoplove (drone) uporabljata tudi slovenska Uredba o izvajanju izvedbene uredbe Komisije (EU) o pravilih in postopkih za upravljanje brezpilotnih zrakoplovov (Ur. l. RS št. 195/20) ter Delegirana uredba Komisije (EU) 2019/945 z dne 12. marca 2019 o sistemih brezpilotnega zrakoplova in operatorjih sistemov brezpilotnega zrakoplova iz tretjih držav (C/2019/1821), ki velja za proizvajalce, uvoznike, distributerje in podobne subjekte. V Sloveniji bo prehodno obdobje trajalo eno leto, ko bodo do izteka veljavnosti obstoječih veljala še stara potrdila ali dovoljenja za izvajanje letalske dejavnosti.
Evropska uredba deli brezpilotne zrakoplove na tri kategorije: odprto, posebno in certificirano. Pomembna novost z vidika varovanja osebnih podatkov je, da jih je treba registrirati, če imajo senzorje, ki lahko zajamejo osebne podatke, kot so npr. kamere. Države članice morajo vzpostaviti register brezpilotnih certificiranih zrakoplovov in register operaterjev. Register mora biti digitalen in interoperabilen, pristojni organi držav članic so dolžni drug drugemu omogočiti dostop do registra. Evropska uredba prav tako določa pravila glede dovoljenih področjih letenja in oddaljenosti ob objektov ter ljudi.
Uredba o izvajanju izvedbene uredbe pa  določa, da lahko državni organi, organi samoupravnih lokalnih skupnosti in nosilci javnih pooblastil zaradi varnosti, varovanja, zasebnosti ali varstva okolja zahtevajo določitev prepovedanih ali omejenih geografskih območij v skladu z veljavno zakonodajo. Določitev geografskega območja mora temeljiti na zakonu ali odloku samoupravne lokalne skupnosti ali na predpisu, izdanem na njuni podlagi.
Podrobna pravila o uporabi brezpilotnih zrakoplovov so na voljo na spletni strani Javne agencije za civilno letalstvo Republike Slovenije:
https://www.caa.si/brezpilotni-zrakoplovi.html
Piloti v odprti kategoriji morajo - poleg že naštetih dolžnosti - opraviti tudi obvezno usposabljanje, ki vključuje tudi področje varstva osebnih podatkov in zasebnosti, kar je eden od ukrepov, ki naj bi pripomogel k bolj ozaveščeni uporabi brezpilotnikov glede posegov v zasebnost drugih ljudi.
Glede na to, da je bila pred kratkim sprejeta enotna ureditev uporabe brezpilotnikov na EU ravni ni pričakovati bistvenih sprememb v krajšem obdobju, po nekaj letih pa so tudi akti EU deležni revizij.
 
S spoštovanjem,
 
Mojca Prelesnik, univ.dipl.prav.,                                                                                                  
informacijska pooblaščenka
 
Pripravil:                                                                                                                                 
mag. Andrej Tomšič,
namestnik informacijske pooblaščenke        
