

Preklic objave diplomske naloge
+
-


Datum: 10.06.2022
Številka: 07121-1/2022/644

Kategorije: Pravica do pozabe, Privolitev, Razno
                        Pri Informacijskem pooblaščencu (IP) smo 9. 6. 2022 prejeli vaše zaprosilo za mnenje glede objave diplomske naloge na spletu. Sprašujete, ali je mogoče preklicati objavo diplomske naloge v digitalni knjižnici univerze kljub temu, da ste pred leti s tem soglašali.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Pravica do izbrisa po členu 17 Splošne uredbe o varstvu podatkov se nanaša zgolj na osebne podatke, vprašanje izbrisa diplomskega dela na podlagi umika soglasja za javno objavo pa se nanaša tako na področje avtorskega prava kot tudi na področje ureditve javne objave diplomskih del, za kar pa IP ni pristojen.
 
 
O b r a z l o ž i t e v:
 
IP pojasnjuje, da je pravica do izbrisa oziroma pravica do pozabe urejena v členu 17 Splošne uredbe o varstvu podatkov. Ta pravica omogoča, da upravljavec izbriše osebne podatke, če so izpolnjeni pogoji  iz člena 17(1) Splošne uredbe o varstvu podatkov, med drugim v primeru, če posameznik, na katerega se nanašajo osebni podatki, prekliče privolitev, na podlagi katere poteka obdelava v skladu s točko (a) člena 6(1) ali točko (a) člena 9(2), in kadar za obdelavo ne obstaja nobena druga pravna podlaga. Do izbrisa pa posameznik ni upravičen, če so izpolnjeni pogoji iz člena 17(3) Splošne uredbe o varstvu podatkov (npr. upravljavec osebne podatke še potrebuje za uresničevanje pravice do svobode izražanja in obveščanja, za izvajanje svoje javne naloge ali naloge v javnem interesu, za uveljavljanje, izvajanje ali obrambo pravnimi zahtevki itd.). Več o pravici do izbrisa si lahko preberete na spletni strani IP: https://tiodlocas.si/zelim-izbrisati-svoje-podatke/.
 
Če predstavlja podlago za obdelavo določenih osebnih podatkov privolitev po členu 6(1)(a) Splošne uredbe o varstvu podatkov, mora v primeru umika privolitve upravljavec torej izbrisati vse osebne podatke, ki so bili obdelani na podlagi te privolitve, pod pogojem, da ne obstaja druga zakonska podlaga, ki utemeljuje obdelavo (npr. nadaljnje shranjevanje) teh podatkov. V takšnem primeru se osebnih podatkov ne sme brisati, četudi bi posameznik tako zahteval, temveč je treba upoštevati pogoje in roke hrambe, ki jih določa zakonodaja.
 
Ob tem IP opozarja, da podaja mnenja in pojasnila le glede tistih vprašanj, ki se nanašajo na področje varstva osebnih podatkov. Diplomska naloga pa je avtorsko delo (prim. 5. člen Zakona o avtorski in sorodnih pravicah; Uradni list RS, št. 16/07 – uradno prečiščeno besedilo, 68/08, 110/13, 56/15 in 63/16 – ZKUASP; v nadaljevanju ZASP). Materialne avtorske pravice varujejo premoženjske interese avtorja s tem, da avtor izključno dovoljuje ali prepoveduje uporabo svojega dela in primerkov svojega dela (prvi odstavek 21. člena ZASP). Vaše zaprosilo za mnenje se nanaša ne le na varstvo osebnih podatkov, temveč na izbris celotne diplomske naloge iz digitalne knjižnice univerze. Ta del pa presega pristojnost IP, saj se nanaša tako na področje avtorskega prava kot tudi na področje ureditve javne objave diplomskih del in predstavlja le del precej širšega vprašanja, za kar pa IP ni pristojen. Zato vam dokončnega odgovora na vaše vprašanje žal ne moremo podati. Dodajamo pa, da inšpekcijski nadzor nad izvajanjem določb ZASP opravlja tržna inšpekcija.
 
Na podobno vprašanje je IP sicer že odgovarjal v mnenjih št. 0712-1/2019/1534 z dne 24. 6. 2019 in št. 07120-1/2020/480 z dne 12. 8. 2020 (dostopna na: https://www.ip-rs.si/mnenja-gdpr/) ter št. 0712-57/2009/2 z dne 24. 2. 2009 (dostopno na: https://www.ip-rs.si/mnenja-zvop/).
 
 
Lepo vas pozdravljamo,
 
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
