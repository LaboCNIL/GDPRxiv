

Objava podatkov o občinskih funkcionarjih na spletni strani
+
-


Datum: 11.02.2019
Številka: 0712-1/2019/269

Kategorije: Svetovni splet
                        Informacijski pooblaščenec (v nadaljevanju: IP) je prejel vaše zaprosilo za mnenje glede objave osebnih podatkov občinskih funkcionarjev, ki bi prejeli opomin zaradi kršitve načel Kodeksa etike, na spletni strani občine.Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.IP uvodoma pojasnjuje, da lahko podaja nezavezujoča mnenja in pojasnila, ne more pa izven konkretnih inšpekcijskih postopkov presojati posameznih primerov obdelave osebnih podatkov. Prav tako ne moe vnaprej potrjevati posameznih rešitev z vidika skladnosti z zakonodajo s področja varstva osebnih podatkov.IP nadalje splošno pojasnjuje, da je za zakonito obdelavo osebnih podatkov treba imeti ustrezno pravno podlago. Splošna uredba o varstvu podatkov določa pravne podlage v prvem odstavku 6. člena, ki določa, da je obdelava zakonita le in kolikor je izpolnjen vsaj eden od naslednjih pogojev:(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;(c) obdelava je potrebna za izpolnitev zakonske obveznosti, ki velja za upravljavca;(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.«.Ob tem je treba upoštevati, da se zadnja točka (f) ne more uporabljati za obdelavo s strani javnih organov pri opravljanju njihovih nalog.Pravne podlage za obdelavo osebnih podatkov v javnem sektorju, kamor spadajo tudi občine, so nadalje določene v 9. členu ZVOP-1, ki v prvem odstavku določa, da se osebni podatki v javnem sektorju lahko obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi tudi, da se določeni osebni podatki obdelujejo le na podlagi osebne privolitve posameznika.Občina torej za objavo osebnih podatkov funkcionarjev potrebuje pravno podlago. V skladu z določbo 34.a člena Zakona o lokalni samoupravi (Uradni list RS, št. 94/07 – uradno prečiščeno besedilo, 76/08, 79/09, 51/10, 40/12 – ZUJF, 14/15 – ZUUJFO, 11/18 – ZSPDSLS-1 in 30/18; v nadaljevanju: ZLS) so občinski funkcionarji člani občinskega sveta, župan in podžupan občine. Pravno podlago za obdelavo določenih osebnih podatkov občinskih funkcionarjev lahko dajejo določbe Zakona o dostopu do informacij javnega značaja (ZDIJZ; Uradni list RS, št. 24/03, 61/05, 113/05 – ZinfP, 109/05, 28/06, 117/06 – ZDavP-2, 23/14, 50/14, 72/14 – skl. US, 19/15 – odl. US, 102/15, 32/16, 7/18). Občina ima status organa lokalne skupnosti, zato zanjo veljajo določbe ZDIJZ. Zaradi navedenega določeni osebni podatki občinskih funkcionarjev ne predstavljajo varovanega osebnega podatka, ampak gre lahko za prosto dostopne informacije javnega značaja. Vsak osebni podatek namreč nima hkrati statusa t.i. varovanega osebnega podatka oziroma je razkritje osebnega podatka v določenih primerih lahko dopustno. Po mnenju IP ima občinski funkcionar bistveno zmanjšano pričakovanje zasebnosti ravno zaradi načela odprtosti, ki izhaja iz transparentnega delovanja organa s ciljem čim večje udeležbe občanov pri izvajanju pristojnosti predstavnikov občine. Na podlagi načela odprtosti, ki izhaja iz transparentnega delovanja organa s ciljem čim večje udeležbe občanov, temelji določba prve alineje tretjega odstavka 6. člena ZDIJZ, po kateri so ne glede na varstvo osebnih podatkov prosto dostopni tisti osebni podatki, ki so povezani z opravljanjem javne funkcije ali delovnega razmerja javnega uslužbenca. Med te podatke spadajo tudi določeni tovrstni osebni podatki občinskih funkcionarjev.  Iz navedenih razlogov IP meni, da občina na svoji spletni strani lahko objavi tiste podatke občinskih funkcionarjev, ki so povezani z opravljanjem njihove javne funkcije.IP sklepno poudarja, da je primarna odgovornost za zakonito in pošteno obdelavo osebnih podatkov na upravljavcu, izbira pravilne pravne podlage za obdelavo osebnih podatkov pa je odvisna zlasti od konkretnih okoliščin primera, zlasti dejstva, ali bi bila ugotovljena kršitev kodeksa s strani občinskega funkcionarja povezana z opravljanjem njegove funkcije.S spoštovanjem.Pripravil:Matej Sironič,Svetovalec pooblaščencaza varstvo osebnih podatkovInformacijski pooblaščenec:Mojca Prelesnik, univ. dipl. prav.,pooblaščenka
