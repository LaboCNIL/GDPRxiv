

Preverjanje PCT pogoja s strojnim vidom
+
-


Datum: 19.10.2021
Številka: 07120-1/2021/2095

Kategorije: Moderne tehnologije, Zdravstveni osebni podatki
                        Informacijski pooblaščenec (v nadaljevanju: IP) je po e-pošti prejel vaše vprašanje v zvezi s preverjanjem pogoja PCT. Navajate, da pri delodajalcu pri vhodu poteka preverjanje PCT pogoja s pomočjo strojnega vida in nadzorom varnostnika tako, da mora zaposlen sam skenirati QR kodo in nato še strojno berljivo kodo na osebnem dokumentu, da se preveri njegova identiteta. Varnostnik zgolj preverja, ali so zaposleni šli skozi navedeni proces. Sprašujete, ali je tak način preverjanje pravilen ter ali lahko delodajalec zahteva, da izkazujete svojo identiteto samo s takšnim osebnim dokumentom, ki ga lahko prebere njegova programska oprema (npr. vozniškega dovoljenja ne more prebrati).
 
 ***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da v okviru mnenja ne more presojati ustreznosti določene programske rešitve, niti ne more vnaprej potrjevati posameznih rešitev z vidika skladnosti z obstoječimi predpisi s področja varstva osebnih podatkov. IP tako ne izvaja storitve pregleda ali vnaprejšnje odobritve različnih storitev, aplikacij ali drugih sistemov, ki jih uvajajo posamezni upravljavci, z vidika njihove skladnosti z veljavnimi predpisi. Presojo o ustreznosti lahko IP izvede le v okviru konkretnega inšpekcijskega postopka. Z nezavezujočim mnenjem vam tako podajamo zgolj splošne usmeritve. Prav tako pa IP, upoštevajoč številne vsakodnevne spremembe predpisov v zvezi z ukrepi za zamejevanje širjenja virusa COVID-19, opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
Napotke v zvezi s preverjanjem PCT pogoja si lahko preberete v Smernicah o preverjanju PCT pogojev za delodajalce oz. upravljavce, ki so dosegljive na: https://www.ip-rs.si/publikacije/priro%C4%8Dniki-in-smernice/smernice-po-splo%C5%A1ni-uredbi-o-varstvu-podatkov-gdpr/smernice-o-preverjanju-pct-pogojev-za-delodajalce-oziroma-upravljavce.
 
Kot smo pojasnili v smernicah, lahko upravljavec (delodajalec oz. ponudnik storitve) vpogleda v dokazila v zvezi z izpolnjevanjem PCT pogoja, kadar za to obstaja primerna pravna podlaga. Npr. za delodajalca je podana v primeru, če je s predpisom (npr. vladnim odlokom) zahtevano, da so pogoji PCT za zaposlene in druge osebe, ki delajo pri delodajalcu, v določeni panogi obvezni, ali v primeru, da je takšno preverjanje potrebno za zaščito interesov, ki so bistveni za življenje posameznikov po presoji pooblaščenega zdravnika medicine dela. IP o etični in pravni ustreznosti samega ukrepa PCT ne sme presojati. Delodajalci namreč lahko obdelujejo osebne podatke (npr. preverjajo PCT pogoje) svojih zaposlenih, če je to potrebno za namene uresničevanja pravic in obveznosti iz delovnega razmerja ali v zvezi z delovnim razmerjem zaposlenega (48. člen Zakona o delovnih razmerjih – ZDR-1). Vladni odloki, ki urejajo ukrepe za zajezitev epidemije COVID-19, določajo, kdaj mora delavec izpolnjevati PCT pogoje - delavcu nalagajo obveznost, da v zvezi s svojim delovnim razmerjem izkaže, da izpolnjuje pogoj PCT, delodajalcu pa obveznost, da te pogoje preveri pri svojih zaposlenih.
 
Vlada RS je v zvezi z ugotavljanjem izpolnjevanja PCT pogojev sprejela Odlok o načinu ugotavljanja izpolnjevanja pogojev prebolevnosti, cepljenosti in testiranja v zvezi z boleznijo COVID-19 (Uradni list RS, št. 126/21, v nadaljevanju odlok), ki v 2. členu določa, da se v primeru preverjanja PCT pogojev na način s predložitvijo digitalnega COVID potrdila EU v digitalni ali papirnati obliki, opremljenega s kodo QR, izpolnjevanje pogoja PCT preveri z aplikacijo za odčitavanje kode QR, ki jo zagotavlja in z njo upravlja Nacionalni inštitut za javno zdravje. Kot smo poudarili v smernicah, je IP pri Ustavnem sodišču vložil zahtevo za presojo ustavnosti in zakonitosti odlokov, ki urejajo obdelavo osebnih podatkov pri preverjanju PCT pogojev. IP ni pristojen, da bi sam presodil, ali so odloki skladni z Ustavo, to pristojnost ima le Ustavno sodišče. Opozarjamo pa, da so odloki veljavni, dokler o njih ne odloči Ustavno sodišče.
 
Kot je IP že večkrat izpostavil, obstaja pravna podlaga za preverjanje istovetnosti z vpogledom v osebno izkaznico (četrti odstavek 4. člena Zakona o osebni izkaznici (Uradni list RS, št. 35/11 in 41/21)).
 
Za vsa nadaljnja pojasnila glede izvajanja odloka oz. izvedbe preverjanja pogoja PCT, pa vam predlagamo, da se obrnete na Vlado RS.
 
V upanju, da vam bodo naša napotila v pomoč, vas lepo pozdravljamo.
 
 
                                                                                             
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
