

Zdravstveni podatki na računih za zdravstvene storitve
+
-


Datum: 11.06.2021
Številka: 07121-1/2021/1079

Kategorije: Davčni postopki, Zdravstveni osebni podatki, Pogodbena obdelava podatkov
                        Pri Informacijskem pooblaščencu (IP) smo dne 31. 5. 2021 prejeli vaše vprašanje o dopustnosti oziroma primernosti navajanja osebnih identifikacijskih podatkov (imena, priimka, naslova, rojstnega datuma) na davčno potrjenih računih samoplačniških zdravstvenih storitev. V kolikor izvajalci uporabljajo spletni računovodski program, kot je npr. minimax, ta zahteva vnos imena, priimka in naslova, ki po vašem mnenju postane problematičen, ko je na računu pod »storitev« navedena konkretna zdravstvena storitev (npr. testiranje za HIV in hepatitis, udeležba na delavnici za odvajanje od alkohola, nosečniško testiranje ipd.). Na tak način ima ponudnik programa na svojih strežnikih konkretne zdravstvene podatke. Ne veste pa, kateri podatki se potem posredujejo FURS. Zato vas zanima tudi, kaj se posreduje FURS. Menite, da bi bilo prav, da se na takih računih ne piše identifikacijskih podatkov o pacientih. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
IP ne more izven inšpekcijskega postopka presojati razmerja med uporabniki tovrstnih spletnih programov in ponudniki. IP-ju tudi ni znano, kateri (osebni) podatki se za vsak posamičen primer zaračunane storitve ali blaga posredujejo FURS, kako in na kateri podlagi in ali je posredovanje nekega nabora podatkov obvezno v vseh primerih. Za razlago davčnih predpisov se je treba obrniti na FURS.
 
Zgolj načelno IP meni:
- da je z vidika varstva osebnih podatkov primerno, da se za zdravstvene storitve ne izdajajo imenski računi, če tega ne zahteva zakonodaja ali če tega ne zahteva pacient;
- da je treba razmerje s ponudniki spletnih računovodskih programov urediti kot pogodbeno obdelavo osebnih podatkov (28. člen Splošne uredbe o varstvu podatkov), če za posredovanje kombinacije identifikacijskih podatkov ali/in zdravstvenih podatkov v obdelavo ponudnikom ni pravne podlage v 6. ali/in 9. členu Splošne uredbe o varstvu podatkov. 
 
 
O b r a z l o ž i t e v:
 
V zvezi s pravnimi podlagami je že bilo izdanih več mnenj, ki so dostopna na spletni strani IP. Prav tako so dostopne smernice o pogodbeni obdelavi podatkov. IP ne more izven inšpekcijskega postopka ugotavljati, ali je v nekem konkretnem razmerju med dvema subjektoma na voljo pravna podlaga za posredovanje podatkov in ali so izpolnjeni pogoji za pogodbeno obdelavo. Odgovor ni univerzalen za vse, pač pa je odvisen od vrste konkretnih okoliščin vsakega primera posebej. Enako velja za vprašanje, kateri podatki se posredujejo FURS.
 
Praksa izdajanja neimenskih računov je z vidika načela najmanjšega obsega podatkov (gl. 5. člen uredbe) ustrezna rešitev za zmanjšanje posega v zasebnost pacientov ter za zmanjšanje tveganj pri varnostnih dogodkih, čeprav je pri samoplačniških zdravstvenih storitvah z izdanimi neimenski računi pacient praviloma še vedno posredno določljiv. Drugače je, če bi pacient za lastne potrebe želel prejeti imenski račun ali če zakonodaja v določenih primerih zahteva izdajo takih računov.
 
Za razlago davčnih predpisov - npr. 82. člena Zakona o davku na dodano vrednost (ZDDV-1), ki govori o vsebini računa - se je treba obrniti na FURS. 
 
Če gre za obdelavo osebnih podatkov (za kar nedvomno gre pri imenskih računih), mora biti pacient obveščen o vseh predpisanih vidikih obdelave njegovih osebnih podatkov (13. in 14. člen uredbe).
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
 
 
