

Objava OP delavcev na oglasni deski
+
-


Datum: 27.01.2021
Številka: 07121-1/2021/142

Kategorije: Delovna razmerja, Pravne podlage, Zbirke osebnih podatkov
                        Na Informacijskega pooblaščenca (v nadaljevanju: IP) ste naslovili vprašanje, ali je javno razkritje podatkov vseh zaposlenih na oglasni deski podjetja dovoljen. Priložili ste fotografijo dokumenta, iz katerega so razvidni naslednji podatki posameznikov: priimek, skupne ure v izbranem mesecu, plus/minus, bolniška, dopusti, izkoriščen dopust, neizkoriščen dopust, nadure. 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Uvodoma pojasnjujemo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov oziroma ustreznosti konkretnega ravnanja upravljavca ne more presojati. Zato vam v nadaljevanju podajamo splošna pojasnila ter pravna izhodišča in pogoje za zakonito obdelavo osebnih podatkov.
Da bi bila obdelava osebnih podatkov zakonita, mora upravljavec izkazati ustrezno pravno podlago. Splošna uredba o varstvu podatkov jih določa v členu 6(1), in sicer:
a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
V primeru obdelave osebnih podatkov v okviru delovnega razmerja IP splošno pojasnjuje, da je delodajalec upravičen obdelovati osebne podatke delavcev najpogosteje na podlagi 48. člena Zakona o delovnih razmerjih (Uradni list RS, št. 21/13, 78/13 – popr., 47/15 – ZZSDT, 33/16 – PZ-F, 52/16, 15/17 – odl. US, 22/19 – ZPosS, 81/19 in 203/20 – ZIUPOPDVE; v nadaljevanju: ZDR), zaradi izvajanja pogodbe o zaposlitvi ter na podlagi druge področne zakonodaje. Prvi odstavek 48. člena ZDR tako določa, da se lahko osebni podatki delavcev zbirajo, obdelujejo, uporabljajo in posredujejo tretjim osebam samo, če je to določeno s tem ali drugim zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. V drugem odstavku istega člena je določeno, da lahko osebne podatke delavcev zbira, obdeluje, uporablja in posreduje tretjim osebam samo delodajalec ali delavec, ki ga delodajalec za to posebej pooblasti.
Zakon o evidencah na področju dela in socialne varnosti (Uradni list RS, št. 40/06; v nadaljevanju: ZEPDSV) skladno s 1. členom določa vrste in vsebino evidenc na področju dela in socialne varnosti (v nadaljnjem besedilu: evidenca), način zbiranja podatkov, način vodenja in povezovanja evidenc, način posredovanja podatkov za potrebe državnih organov, lokalnih skupnosti in nosilcev javnih pooblastil ter ostalih uporabnikov (v nadaljnjem besedilu: uporabniki), ki te podatke potrebujejo za opravljanje zakonsko določenih nalog oziroma za vodenje zbirk podatkov o posameznikih ali posameznicah (v nadaljnjem besedilu: posamezniki) ter za namene izvajanja statističnih, socialno ekonomskih in drugih raziskovanj, ki imajo zakonsko podlago. Ena od evidenc, ki jih delodajalec mora voditi o delavcih, je tudi evidenca o izrabi delovnega časa.
Delodajalca kot upravljavca pa pri obdelavi osebnih podatkov delavcev zavezujejo tudi vse preostale določbe Splošne uredbe o varstvu podatkov in ZVOP-1. Pri obdelavi osebnih podatkov mora tako delodajalec upoštevati načela varstva osebnih podatkov iz člena 5(1). Načelo celovitosti in zaupnosti iz točke (f) mu tako nalaga obveznost, da podatke obdeluje na način, ki zagotavlja ustrezno varnost osebnih podatkov, vključno z zaščito pred nedovoljeno ali nezakonito obdelavo ter pred nenamerno izgubo, uničenjem ali poškodbo z ustreznimi tehničnimi ali organizacijskimi ukrepi. Varnost osebnih podatkov podrobneje opredeljujejo členi 32 do 34 Splošne uredbe o varstvu podatkov, ter še vedno veljavna 24. in 25. člen ZVOP-1. 
IP na podlagi navedenega poudarja, da zaposleni pri delodajalcu osebne podatke, s katerimi se seznanijo v zvezi s svojimi delovnimi nalogami, obdelujejo zgolj za namene povezane z delom in teh podatkov ne smejo posredovati tretjim, npr. torej niti drugim zaposlenim, če za to niso pooblaščeni. Vsak zaposleni je načeloma upravičen pridobiti osebne podatke, ki se nanašajo nanj in ne avtomatično vseh osebnih podatkov vseh (ostalih) zaposlenih. IP ni seznanjen s pravno podlago, ki bi delodajalcu kot upravljavcu omogočala vse delavce seznanjati z vsemi navedenimi podatki, ki se nanašajo na ostale delavce (vključno na primer z bolniškimi odsotnostmi ipd.). Med ukrepe zavarovanja osebnih podatkov pa nedvomno sodi tudi skrb in obveznost delodajalca zagotoviti, da se z osebnimi podatki seznanijo zgolj za to pooblaščene osebe, ki te podatke obdelujejo v zvezi z opravljanjem svojih delovnih zadolžitev.
Več o varstvu osebnih podatkov v delovnih razmerjih si lahko preberete v smernicah IP Kako so moji podatki varovani v delovnem razmerju. 
Vsa mnenja IP so objavljena in dostopna na naši spletni strani: https://www.ip-rs.si/vop/. 
V kolikor menite, da osebni podatki niso bili obdelani zakonito, lahko podate prijavo na IP, pri čemer si lahko pomagate z obrazcem Prijava kršitve varstva osebnih podatkov (obrazec ZIN PRIJAVA). 
 
Lep pozdrav,
 
 Mojca Prelesnik,
 informacijska pooblaščenka
 
Pripravila:
Mateja Telič,
državna nadzornica
za varstvo osebnih podatkov 
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.

Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema
