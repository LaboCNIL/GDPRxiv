

Pridobitev podatkov mladoletnih otrok s strani staršev
+
-


Datum: 15.02.2021
Številka: 07121-1/2021/102

Kategorije: Pridobivanje OP iz zbirk, Šolstvo
                        Informacijski pooblaščenec (v nadaljevanju IP) je prejel vaša vprašanje glede uveljavljanja pravic staršev pri dostopu do osebnih podatkov mladoletnih otrok. Kot navajate, se v primeru deljene starševske skrbi med ločenimi starši, pogosto dogaja, da šola enemu od staršev kljub neomejeni starševski skrbi ne omogoči seznanitve z osebnimi podatki njihovih otrok. 
V nadaljevanju vam na podlagi informacij, ki ste nam jih posredovali, skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov oz. Uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo pojasnila IP.
IP uvodoma poudarja, da lahko starš, ki mu ni bila omejena ali odvzeta starševska skrb, kot zakoniti zastopnik na podlagi 15. člena Splošne uredbe o varstvu podatkov uveljavlja pravico do seznanitve s podatki mladoletnega otroka. V primeru, da šola na zahtevo ne odgovori ali da zahtevo zavrne, lahko tak starš vedno poda pritožbo k Informacijskemu pooblaščencu. 
To lahko stori preko elektronske pošte ali po pošti. Obrazci, ki vam lahko olajšajo podajo pritožbe so dostopni na naši spletni strani (https://www.ip-rs.si/obrazci/varstvo-osebnih-podatkov/), kjer je tudi več informacij o pravici do seznanitve (https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki/). 
Vložitev pritožbe je brezplačna.
V kolikor imate dodatna vprašanje lahko od ponedeljka do petka v času 10.00-12.00 ter 14.00-15.00 pokličete na telefonsko dežurstvo (01 230 97 30), kjer strokovnjaki IP svetujejo glede vprašanj varstva osebnih podatkov.
V upanju, da ste dobili odgovor na svoje vprašanje, vas lepo pozdravljamo. 
 
Lepo vas pozdravljamo, 
 
Pripravila:
Alenka Jerše, univ. dipl. prav.
namestnica informacijske pooblaščenke
 
Mojca Prelesnik, univ. dipl. prav.,
informacijska pooblaščenka
 
