

Obdelava osebnih podatkov v zvezi s sindikalno članarino
+
-


Datum: 22.03.2021
Številka: 07120-1/2021/121

Kategorije: Delovna razmerja, Sindikati
                        Informacijski pooblaščenec (v nadaljevanju IP) je po elektronski pošti prejel od Ministrstva za javno upravo odstopljeno vaše zaprosilo za mnenje glede zaračunavanja sindikalne članarine in obdelave osebnih podatkov. Sprašujete, ali je sindikat upravičen od delodajalca, ki obračunava sindikalno članarino, prejeti: poimenski seznam članov ter podatek o znesku mesečnega odtegljaja za posameznega člana (v tem primeru se razkrije višina plače, saj je članarina določena v odstotku od plače) ali pa zgolj do poimenskega seznama članov, odstotka odtegnjene članarine ter skupnega zneska odtegnjene članarine.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
IP je v mnenju št. 0712-3/2018/2781 z dne 10. 1. 2019 posvetil odstavek vprašanju pridobivanja osebnih podatkov od delodajalca (mnenje se sicer pretežno posveča vprašanju, katere podatke lahko prejme delodajalec od sindikata in ne obratno). IP je glede omenjenega zapisal:
Sindikat lahko pridobiva določene osebne podatke delavcev tudi neposredno od delodajalca. Splošni okvir za posredovanje osebnih podatkov delodajalca sindikatu predstavlja 203. člen Zakona o delovnih razmerjih (Uradni list RS, št. 21/13, s spremembami in dopolnitvami, v nadaljevanju ZDR-1), ki določa, da mora delodajalec sindikatu zagotoviti pogoje za hitro in učinkovito opravljanje sindikalnih dejavnosti v skladu s predpisi, s katerimi se varujejo pravice in interesi delavcev. Prav tako pa je v tem okviru delodajalec dolžan sindikatu omogočiti dostop do podatkov, ki so potrebni pri opravljanju sindikalne dejavnosti. Navedena določba ZDR-1 pa ni dovolj določna v smislu določil ZVOP-1, da bi sama zase predstavljala pravno podlago. Navedeno sicer ne pomeni, da v posebej utemeljenih okoliščinah in ob upoštevanju strogega načela sorazmernosti (3. člen ZVOP-1 in člen 5 Splošne uredbe), ne more predstavljati pravne podlage za posredovanje osebnih podatkov članov sindikata. Konkreten obseg osebnih podatkov, do katerih je sindikat upravičen, je torej treba presojati glede na okoliščine posameznega primera (predvsem zakonske določbe glede vloge sindikata v posameznih primerih npr. obveznost posvetovanja v določenih primerih, možnost zastopanja delavca ipd. in določila kolektivnih pogodb). 
 
V zvezi s praktično enakim vprašanjem, kot je vaše, pa je IP v mnenju št. 0712-1/2019/2860 z dne 26. 12. 2019 zapisal:
Navedeno pomeni, da bi sindikat lahko pridobil podatke o odtegljajih za posamezne zaposlene po posameznih enotah, če bi izkazal, da jih nujno potrebuje za opravljanje konkretne sindikalne dejavnosti. Konkreten obseg osebnih podatkov, do katerih je sindikat upravičen, je torej treba presojati glede na okoliščine posameznega primera (predvsem zakonske določbe glede vloge sindikata v posameznih primerih, npr. obveznost posvetovanja v določenih primerih, možnost zastopanja delavca ipd. in določila kolektivnih pogodb).
 
Svetujemo, da navedeni mnenji ustrezno preučite, posebej mnenje št. 0712-1/2019/2860 z dne 26. 12. 2019, saj se je IP v njem opredelil do enakega vprašanja, kot je vaše. Mnenja IP so dostopna prek povezave https://www.ip-rs.si/vop/ z vnosom številke mnenja v iskalnik »Iskanje po vsebini«.
 
Ker je za odgovor na vaše vprašanje potrebno tehtanje oziroma presoja »nujnosti« podatkov za opravljanje sindikalne dejavnosti, boste lahko do končnega in konkretnega odgovora prišli le sami po presoji vseh okoliščin vašega primera.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                               informacijska pooblaščenka
 
 
Pripravila:                                                                                                                              
mag. Polona Merc, univ. dipl. prav.,
svetovalka IP za varstvo osebnih podatkov
