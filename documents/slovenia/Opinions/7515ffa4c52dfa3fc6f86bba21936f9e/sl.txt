

Posredovanje prioritetne liste upravičencev do neprofitnih stanovanj CSD
+
-


Datum: 15.04.2019
Številka: 0712-1/2019/864

Kategorije: Upravni postopki, Postopki na centrih za socialno delo
                        obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje. Zanima vas, ali lahko na zahtevo CSD posredujete poimensko prednostno listo A in B ter seznam upravičencev za dodelitev neprofitnih stanovanj v najem. CSD namreč utemeljuje svojo zahtevo z 139. členom ZUP, zaradi postopka preverjanja nadaljnje upravičenosti do subvencij tržne najemnine. Pojasnjujete, da Občina sicer na svoji spletni strani objavlja 'prednostni listi A in B' vendar le s številko vloge prosilca, ne pa z njegovim imenom in priimkom. Menite, da v konkretnem primeru zakonodaja ne daje pravne podlage Občini za posredovanje seznama CSD v celoti, temveč le pod pogoji iz 34. a člena ZUP, v okviru konkretnega upravnega postopka, z navedbo zahtevanih podatkov za vsakega posameznika, pravne podlage, namena uporabe in št. upravne zadeve. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.Iz inšpekcijske prakse in mnenja IP (Objava točkovanja za dodelitev neprofitnega stanovanja v najem, št. 0712-1/2016/944, z dne 25.04.2016) izhaja, da je javna objava seznama prioritetne liste upravičencev do neprofitnih stanovanj (ločeno za upravičence z lastnim sofinanciranjem in brez), zakonita in v skladu s pravili varstva osebnih podatkov. V kolikor so torej podatki po zakonu javni, se z njimi lahko seznani vsakdo, torej tudi CSD. Postopek za posredovanje podatkov je v tem primeru postopek v zvezi z zahtevo za dostop do informacij javnega značaja.Specifično glede vašega vprašanja v zvezi z uporabo 139. člena Zakona o splošnem upravnem postopku (Uradni list RS, št. 24/06 – uradno prečiščeno besedilo, 105/06 – ZUS-1, 126/07, 65/08, 8/10 in 82/13; v nadaljevanju ZUP) oziroma 34. a člena ZUP, pa IP pojasnjuje, da je treba vselej zagotoviti, da se podatke posreduje uradni osebi v zvezi s konkretnim upravnim postopkom. Organ ki podatke posreduje pa mora zagotoviti tudi sledljivost, tako da je jasno, kateri osebni podatki so bili posredovani, komu, kdaj in na kakšni podlagi, in sicer za obdobje, ko je mogoče zakonsko varstvo pravice posameznika zaradi nedopustnega posredovanja osebnih podatkov139. člen ZUP določa, da lahko uradna oseba, ki vodi postopek, med postopkom ves čas ugotavlja dejansko stanje in izvaja dokaze o vseh dejstvih, pomembnih za izdajo odločbe, tudi o tistih, ki v postopku še niso bila navedena. Po petem odstavku, lahko uradna oseba pridobiva za potrebe ugotavljanja dejanskega stanja osebne podatke iz uradnih evidenc o stranki, ki je vložila zahtevo za uvedbo postopka, razen, če je stranka pridobitev teh podatkov izrecno prepovedala. Podatke, ki štejejo za davčno tajnost, ali se nanašajo na rasno in drugo poreklo, politična, verska in druga prepričanja, pripadnost sindikatu, spolno vedenje, kazenske obsodbe ter zdravstvene podatke, si lahko uradna oseba v skladu s prejšnjima odstavkoma priskrbi le, če tako določa zakon, ali na podlagi izrecne pisne privolitve stranke oziroma druge osebe, na katero se ti podatki nanašajo. Po šestem odstavku se določbe prejšnjega odstavka uporabljajo tudi v postopku, uvedenem po uradni dolžnosti, v katerem se odloča o pravici stranke. Po sedmem odstavku se določbe petega in šestega odstavka tega člena štejejo za zadostno zakonsko podlago za pridobivanje osebnih podatkov v smislu zakona, ki ureja varstvo osebnih podatkov, ne glede na to, ali posebni (materialni) zakoni za posamezne vrste upravnih postopkov vsebujejo takšno podlago. Iz navedenega izhaja, da je posredovanje osebnih podatkov na tej podlagi vselej dopustno le uradni osebi, v zvezi s konkretnim upravnim postopkom.Podobno tudi 34.a člen ZUP določa, da so upravljavci zbirk osebnih podatkov, ki razpolagajo s podatki, ki so potrebni za ugotovitev dejstev v zvezi z vodenjem in odločanjem v upravnem postopku, dolžni na podlagi obrazložene zahteve organa, brezplačno, najkasneje v roku 15 dni, posredovati zahtevane podatke. Zahteva mora vsebovati navedbo zahtevanih podatkov, pravno podlago za posredovanje, namen njihove uporabe in številko upravne zadeve.Po mnenju IP z vidika varstva osebnih podatkov 139. člen ZUP učinkuje kot splošna pravna podlaga v procesnem zakonu za posredovanje osebnih podatkov za potrebe konkretnega upravnega postopka. 34.a člen ZUP-a pa zaradi skladnega ravnanja na področju varstva osebnih podatkov predpisuje natančne pogoje, kaj vse mora vsebovati zahteva za posredovanje podatkov, in sicer: navedbo zahtevanih podatkov, pravno podlago za posredovanje, namen njihove uporabe in številko upravne zadeve. Navedene informacije potrebuje upravljavec pred posredovanjem osebnih podatkov iz svojih zbirk, da lahko zadosti zahtevi po sledljivosti posredovanja podatkov uporabnikom pod pogoji iz tretjega odstavka 22. člena ZVOP-1. Ta določa, da mora upravljavec osebnih podatkov za vsako posredovanje osebnih podatkov zagotoviti, da je mogoče pozneje ugotoviti, kateri osebni podatki so bili posredovani, komu, kdaj in na kakšni podlagi, in sicer za obdobje, ko je mogoče zakonsko varstvo pravice posameznika zaradi nedopustnega posredovanja osebnih podatkov.Upamo, da smo vam s svojimi pojasnili uspeli pomagati.Lep pozdrav,Mojca Prelesnikinformacijska pooblaščenka
