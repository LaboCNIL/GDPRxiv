

Izvajanje videonadzora na javnih površinah
+
-


Datum: 28.10.2020
Številka: 07121-1/2020/1937

Kategorije: Sodni postopki, Video in avdio nadzor
                        Informacijski pooblaščenec (v nadaljevanju: IP) je prejel vaš dopis v katerem navajate, da v določenem nakupovalnem centru videonadzor izvajajo tudi na javnih površinah. Zanima vas, ali je lahko takšen posnetek zakonit, saj v zvezi z dogajanjem, ki so ga posnele tudi omenjene kamere, zoper posameznike tečejo disciplinski in kazenski postopki. Prav tako prosite za odgovor na vprašanje glede zakonitosti posredovanja omenjenega posnetka določeni osebi.
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
IP je na vprašanje glede izvajanja videonadzora na javnih površinah oziroma na vprašanje podobno vašemu že odgovoril. V zvezi s tem predlagamo, da se seznanite z našimi mnenji:

Videonadzor javnih površin, št. 07121-1/2020/1214 z dne 8. 7. 2020: https://www.ip-rs.si/mnenja-gdpr/6048a57a38634;
Videonadzor javne ulice in zasebne površine, št. 07121-1/2020/690 z dne 22. 4. 2020: https://www.ip-rs.si/mnenja-gdpr/6048a57a32178;

Več o samem videonadzoru (javnih ali zasebnih površin) najdete tudi v Smernicah o videonadzoru, ki jih je izdal IP in so dostopne na https://www.ip-rs.si/publikacije/prirocniki-in-smernice/.
Glede vašega vprašanja, ki se nanaša na zakonitost dokaza predmetnega posnetka nadzornih kamer nakupovalnega središča, IP izpostavlja, da konkretnih obdelav osebnih podatkov ne more presojati, če niso del postopka inšpekcijskega nadzora ter da skladno s sklepom Ustavnega sodišča RS št. U-I-92/12-13 z dne 10. 10. 2013 (http://odlocitve.us-rs.si/documents/8b/89/u-i-92-122.pdf) IP inšpekcijskega nadzora nad izvajanjem ZVOP-1 ne sme izvajati tako, da pri izvrševanju svojih zakonsko določenih pooblastil poseže v posamične pravne postopke, ki jih vodijo za to pristojni državni organi ter ne sme preverjati, ali se v konkretnih pravnih postopkih ustavnoskladno in zakonito spoštuje varstvo osebnih podatkov. Kot je v citiranem sklepu ugotovilo Ustavno sodišče RS, bi bila zakonska podlaga, ki bi to omogočala, v nasprotju z načelom samostojnosti pristojnega državnega organa pri odločanju (drugi odstavek 120. člena Ustave za upravne organe, 125. člen Ustave za sodišča) ter v nasprotju z rednim sistemom pravnih sredstev oziroma vzpostavljeno hierarhično strukturiranostjo državne oblasti (načelo večstopenjskega odločanja) in s tem v nasprotju z načeli pravne države (2. člen Ustave). Ta načela zahtevajo, da o pravicah in obveznostih fizičnih in pravnih oseb odločajo pristojni organi v postopkih, ki so vnaprej zakonsko določeni, pri čemer se njihove odločitve lahko preverjajo le v vnaprej določenih postopkih s pravnimi sredstvi pred pristojnimi organi. O zakonitosti predloženih dokazov v postopkih pred sodiščem ali drugimi organi presojajo sodišča oz. za posamezne postopke pristojni organi. Navedeno pomeni, da se bo ta presojala v postopku, za katerega je bil tak dokaz pridobljen.
Lep pozdrav,
Informacijski pooblaščenec:Mojca Prelesnik, univ. dipl. prav.,informacijska pooblaščenka
