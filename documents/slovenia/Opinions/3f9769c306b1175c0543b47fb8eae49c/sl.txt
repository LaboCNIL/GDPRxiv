

Objava poročila o delu hišnika
+
-


Datum: 20.07.2021
Številka: 07121-1/2021/1266

Kategorije: Definicija OP, Stanovanjsko in nepremičninsko pravo
                        Informacijski pooblaščenec (v nadaljevanju: IP) je e-pošti prejel vaše zaprosilo za mnenje. Navajate, da živite v večstanovanjskem bloku, v katerem živi tudi hišnik, ki opravlja hišniška dela za vaš blok in je hkrati tudi etažni lastnik. V pogodbi, ki jo je za hišniška dela kot s.p. sklenil z upravnikom, je zapisano, da mora upravniku mesečno poleg izstavljenega računa priložiti tudi opis opravljenega dela na objektu.  
 
Zanima vas, ali lahko upravnik poročilo o opravljenem delu hišnika objavi na oglasni deski v avli, kjer mesečno objavlja tudi vse druge račune (poraba elektrike, vode, komunalne storitve, mesečni pregled dvigal, dimnikarske storitve…). Sprašujete tudi, ali lahko omenjeno poročilo upravnik objavi na ii Portalu, kjer so objavljeni tudi drugi računi in pogodbe z izvajalci. Upravnik in člani nadzornega odbora nasprotujejo objavi poročila o delu zaradi varstva osebnih podatkov.  
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Z nezavezujočim mnenjem vam lahko IP poda zgolj usmeritve glede varstva osebnih podatkov, ne pa tudi glede morebitnih drugih vprašanj s področja stanovanjske zakonodaje.  
 
Uvodoma pojasnjujemo, da pomeni osebni podatek katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika (1. točka 4. člena Splošne uredbe). Dodajamo, da podatki pravnih oseb niso varovana kategorija osebnih podatkov skladno s Splošno uredbo, ki ureja pravila o varstvu posameznikov pri obdelavi osebnih podatkov. Na to je IP že večkrat opozoril v izdanih mnenjih, npr. v mnenju št. 07121-1/2020/1147 z dne 26.6.2020. Poudarili smo, da podatkov, ki se nanašajo na eno od oblik, ki jih Zakon o gospodarskih družbah predvideva za opravljanje pridobitne dejavnosti, na splošno ni mogoče obravnavati kot osebne podatke, saj se ne nanašajo na fizično osebo kot posameznika, temveč na fizično osebo kot podjetnika.
 
IP poudarja, da podatkov o poslovnem subjektu, ki v konkretnem primeru dejavnost opravlja kot s.p., skladno z gornjo opredelitvijo načeloma ne moremo šteti kot varovano kategorijo po Splošni uredbi, prav tako ne poročilo o njegovem delu, ki ga je kot s.p. dejansko opravil, če to ne vključuje druge osebne podatke (npr. ostalih stanovalcev). Če bi seznam vključeval osebne podatke, bi ga bilo dovoljeno objaviti zgolj, kadar bi za to obstajala primerna pravna podlaga skladno s prvim odstavkom 6. člena Splošne uredbe. V primeru zakonite objave bi upravljavec moral poskrbeti tudi za varnost osebnih podatkov tako, da sprejme primerne ukrepe za zavarovanje osebnih podatkov; med drugim mora preprečiti, da bi se z njimi seznanile neupravičene osebe (predvsem 32. člen Splošne uredbe in 24. člen ZVOP-1). Na podlagi konkretnih okoliščin bi moral torej presoditi o načinu objave seznama tako, da ga lahko vpogledajo zgolj osebe, ki so do tega upravičene. Nekaj informacij o zavarovanju osebnih podatkov je dostopnih na spletni strani IP: https://www.ip-rs.si/varstvo-osebnih-podatkov/obveznosti-upravljavcev/zavarovanje-oz-varnost-osebnih-podatkov.
 
Dodajamo, da mora upravnik v poročilu o svojem delu za koledarsko leto poročati tudi glede izvajanja tehnično-strokovnih opravil, med drugim glede izvajanja obratovanja večstanovanjske stavbe (organizacija hišniških storitev, organizacija čiščenja skupnih prostorov, nabava in poraba energentov ipd.), o izvajanju rednih vzdrževalnih del manjše vrednosti - terminski in finančni pregled in o morebitnem izvajanju intervencijskih del (drugi odstavek 3. člena Navodila o izdelavi poročila o upravnikovem delu, Uradni list RS, št. 108/04). Vendar ponovno poudarjamo, da za ostala vprašanja, ki se nanašajo na stanovanjsko pravo, IP ni pristojen in vam predlagamo, da se obrnete na Ministrstvo za okolje in prostor.
 
Več o obdelavi osebnih podatkov v večstanovanjskih stavbah pa si lahko preberete v Smernicah za upravnike večstanovanjskih stavb, ki so dostopne na: https://www.ip-rs.si/fileadmin/user_upload/Pdf/smernice/Smernice_za_upravnike_vecstanovanjskih_stavb.pdf, oziroma poiščete že izdana mnenja IP s pomočjo iskalnika na www.ip-rs.si/vop, npr. kolikor je za vas relevantno, glede dostopa etažnih lastnikov do plačanih računov, mnenje št. 07121-1/2020/1795 z dne 8.10.2020.
 
V upanju, da vam bodo naša napotila v pomoč, vas lepo pozdravljamo.
 
 
                                                                                             
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
