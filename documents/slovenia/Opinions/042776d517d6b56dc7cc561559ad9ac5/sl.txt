

Dostop do podatkov o zgodovini motornega vozila
+
-


Datum: 06.12.2022
Številka: 07121-1/2022/1339

Kategorije: Definicija OP, Pravica do seznanitve z lastnimi osebnimi podatki
                        Pri Informacijskem pooblaščencu (IP) smo prejeli vaše zaprosilo za mnenje glede možnosti vpogleda v podatke o servisiranju motorja na podlagi VIN številke.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Lastnik motornega vozila je načeloma upravičen do tehničinih podatkov o vozilu, če ob tem niso razkriti podatki o tem, kdo so bili morebitni predhodni lastniki vozila oziroma drugi podatki, na podlagi katerih so ti določljivi.
 
 
O b r a z l o ž i t e v:
 
IP uvodoma pojasnjuje, da je na podobna vprašanja že večkrat odgovarjal, npr. v mnenjih št. 07121-1/2022/1259, št. 0712-1/2019/3023, št. 0712-1/2019/1637, št. 0712-3/2018/2590 in št. 0712-1/2019/284, ki so dostopna na spletni strani IP https://www.ip-rs.si/mnenja-gdpr/.
 
IP na kratko povzema, da pomeni osebni podatek skladno s členom 4(1) Splošne uredbe o varstvu podatkov katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.
 
Zgolj tehnični podatki o lastnostih vozila torej sami po sebi niso osebni podatki, če kažejo zgolj na stvar in ne na posameznika. Podatki o okvarah in popravilih na vozilu, številki šasije motornega vozila, vrsti, tipu ter barvi vozila postanejo osebni podatki le takrat, kadar jih je mogoče povezati z lastnikom, oziroma je na njihovi podlagi mogoče identificirati lastnika vozila in sicer sedanjega ali katerega od predhodnih lastnikov. Bistveni pogoj za to, da podatki o vozilu postanejo osebni podatki, je torej ta, da je preko njih mogoče identificirati posameznika. Skupni povezovalni znak, na podlagi katerega je z uporabo podatkov o vozilu mogoče identificirati lastnika, je npr. prometno dovoljenje, v katerem so poleg podatkov o vozilu zapisani tudi podatki o njegovem lastniku.
 
Pooblaščeni serviserji so upravljavci zbirk osebnih podatkov svojih strank (fizičnih oseb) in v okviru teh zbirk se nahajajo tudi podatki o vzdrževanju in stanju njihovega vozila, ki pa so vedno vezani na njihovo stranko, torej (bivšega ali sedanjega) lastnika vozila. IP meni, da razkritje tehničnih podatkov o vozilu s stališča varstva osebnih podatkov ni sporno, kadar zahtevo za seznanitev s tehničnimi podatki poda lastnik vozila, če ob tem niso razkriti podatki o tem, kdo vse so bili morebitni predhodni lastniki vozila oziroma drugi podatki, na podlagi katerih so ti določljivi.
 
Zahtevo lastnika avtomobila lahko namreč razumemo kot uresničevanje njegove pravice dostopa do osebnih podatkov po členu 15 Splošne uredbe o varstvu podatkov, pri čemer je izvrševanje te pravice omejeno s pravicami drugih. V kolikšni meri in do katerih konkretnih podatkov je na tej podlagi posameznik upravičen, pa lahko IP presoja zgolj v konkretnem pritožbenem postopku. Več o pravici dostopa in možnosti pritožbe si lahko preberete na spletni strani IP https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki/ in https://tiodlocas.si.
 
 
Lepo vas pozdravljamo,
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
