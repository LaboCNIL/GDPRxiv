

Zahteva za posredovanje dokumentacije
+
-


Datum: 01.09.2021
Številka: 07121-1/2021/1639

Kategorije: Pravica do seznanitve z lastnimi osebnimi podatki
                        Informacijski pooblaščenec (v nadaljevanju: IP) je prejel vaše elektronsko sporočilo, v katerem navajate, da s strani Finančne uprave RS niste prejeli zaprošene dokumentacije v zadevah izvršb št. ....
 
***
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pojasnjujemo vam, da sme IP v skladu z načelom zakonitosti ravnati samo v okviru svojih pooblastil, za katera ima neposredno podlago v 2. členu ZInfP, na podlagi katerega je pristojen za:
 
– odločanje o pritožbi zoper odločbo, s katero je organ zavrgel ali zavrnil zahtevo ali drugače kršil pravico do dostopa ali ponovne uporabe informacije javnega značaja ter v okviru postopka na drugi stopnji tudi za nadzor nad izvajanjem zakona, ki ureja dostop do informacij javnega značaja, in na njegovi podlagi izdanih predpisov;
– inšpekcijski nadzor nad izvajanjem zakona in drugih predpisov, ki urejajo varstvo ali obdelavo osebnih podatkov oziroma iznos osebnih podatkov iz Republike Slovenije, ter opravljanje drugih nalog, ki jih določajo ti predpisi;
– odločanje o pritožbi posameznika, kadar upravljavec osebnih podatkov ne ugodi zahtevi posameznika glede pravice posameznika do seznanitve z zahtevanimi podatki, do izpisov, seznamov, vpogledov, potrdil, informacij, pojasnil, prepisovanja ali kopiranja po določbah zakona, ki ureja varstvo osebnih podatkov.
 
V zvezi z vašimi navedbami ni jasno, ali prosite za neobvezujoče mnenje IP v zvezi s pravicami po Splošni uredbi oz. glede dostopa do informacij javnega značaja po določbah Zakona o dostopu do informacij javnega značaja (Uradni list RS, št. 51/06 – uradno prečiščeno besedilo, 117/06 – ZDavP-2, 23/14, 50/14, 19/15 – odl. US, 102/15 in 7/18) ali pa vlagate pritožbo, ker upravljavec npr. ni odločil oz. je zavrnil vašo zahtevo za seznanitev z vašimi osebnimi podatki ali pa ni odločil oz. je zavrnil vašo zahtevo za dostop do informacij javnega značaja.
 
Priporočamo vam, da uporabite vzorce, ki so dostopni na spletni strani IP:
 
- obrazci s področja dostopa do informacij javnega značaja so dosegljivi na: https://www.ip-rs.si/obrazci/obrazci-s-podro%C4%8Dja-dostopa-do-informacij-javnega-zna%C4%8Daja/,
- obrazci s področja varstva osebnih podatkov pa na: https://www.ip-rs.si/obrazci/varstvo-osebnih-podatkov/.
 
Več informacij o pravici do seznanitve z osebnimi podatki si lahko preberete na: https://tiodlocas.si/zelim-vedeti-kaj-pocnejo-z-mojimi-podatki/. Informacije o vložitvi pritožbe v zvezi z dostopom do informacij javnega značaja pa so na voljo na povezavi: https://www.ip-rs.si/informacije-javnega-zna%C4%8Daja/ijz-pri-organih/kako-vlo%C5%BEiti-prito%C5%BEbo.
 
Prijazen pozdrav,
                                                                       
 
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
