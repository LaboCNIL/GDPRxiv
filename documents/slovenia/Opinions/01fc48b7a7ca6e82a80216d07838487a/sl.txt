

Vložitev zahteve za presojo ustavnosti in zakonitosti (PCT pogoj)
+
-


Datum: 18.10.2021
Številka: 07121-1/2021/2079

Kategorije: Sodni postopki
                        Informacijski pooblaščenec (v nadaljevanju: IP) je po e-pošti prejel vaše zaprosilo za mnenje. Navajate, da ste se odločili, da na Ustavno sodišče RS pošljete vlogo za obravnavo Odloka o izvrševanju pogojev PCT v družbenem življenju. Prosite nas, da vam pošljemo osnovo oz. vzorec, na katerem bi lahko gradili svojo vlogo o protiustavnosti odloka.
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.
 
Kot ste navedli, je IP prekinil inšpekcijski postopek in skladno s svojo pristojnostjo, ki jo ima v primerih nastanka vprašanja ustavnosti ali zakonitosti v odprtem inšpekcijskem postopku, na Ustavno sodišče RS vložil zahtevo za presojo ustavnosti in zakonitosti nekaterih odlokov (npr. Odlok o načinu ugotavljanja izpolnjevanja pogojev prebolevnosti, cepljenosti in testiranja v zvezi z boleznijo COVID-19, Uradni list RS, št. 126/21), ki določajo omejitve, pogojene z izpolnjevanjem PCT pogojev, ker preverjanje izpolnjevanja teh pogojev predstavlja obdelavo osebnih podatkov. Več o tem si lahko preberete npr. v novici IP z naslovom Aplikacija PCT: IP bo prekinil inšpekcijski postopek in vprašanje ustreznosti odloka PCT, s katerim Vlada določa obdelavo osebnih podatkov, prepustil v presojo Ustavnemu sodišču, ki je dostopna na: https://www.ip-rs.si/novice/aplikacija-pct-informacijski-poobla%C5%A1%C4%8Denec-bo-prekinil-in%C5%A1pekcijski-postopek-in-vpra%C5%A1anje-ustreznosti-odloka-pct-s-katerim-vlada-dolo%C4%8Da-obdelavo-osebnih-podatkov-prepustil-v-presojo-ustavnemu.
 
Skladno s svojo pristojnostjo vam IP posebnih nasvetov glede vložitve zahteve za presojo ustavnosti in zakonitosti na Ustavno sodišče ne more podati, lahko vam zgolj posredujemo povezavo, na kateri so dostopne vse zahteve za presojo ustavnosti in zakonitosti predpisov, ki jih je vložil IP: https://www.ip-rs.si/zakonodaja/zahteve-ip-za-presojo-ustavnosti-oz-zakonitosti-predpisov, vključno z zahtevami za presojo ustavnosti in zakonitosti odlokov glede PCT pogoja.
 
V upanju, da vam bodo naša napotila v pomoč, vas lepo pozdravljamo.
                                                                                             
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
