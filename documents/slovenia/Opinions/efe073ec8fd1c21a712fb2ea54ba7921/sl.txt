

Kraja in zloraba osebnih podatkov
+
-


Datum: 02.12.2020
Številka: 07121-1/2020/2149

Kategorije: Policijski postopki, Pravica do seznanitve z lastnimi osebnimi podatki, Pravne podlage, Sodni postopki, Svetovni splet
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem navajate, da ste pred kratim zasledili, da so bili ukradeni in zlorabljeni vaši osebni podatki in fotografije ter objavljeni na »fake« spletni strani, ki ima domeno z vašim imenom in priimkom. Poleg tega so o vas na spletni strani navedeni popolnoma napačni podatki in laži. Navedeno vam povzroča škodo. Zanima vas, kaj lahko naredite, kje in kako lahko zahtevate odstranitev zlorabljenih informacij s spleta ter sodno preganjate odgovorno osebo.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.IP uvodoma pojasnjuje, da je skladno z 2. členom ZInfP med drugim pristojen za inšpekcijski nadzor nad izvajanjem zakona in drugih predpisov, ki urejajo varstvo ali obdelavo osebnih podatkov oziroma iznos osebnih podatkov iz Republike Slovenije, ter opravljanje drugih nalog, ki jih določajo ti predpisi. Glede na navedbe v vašem dopisu pa bi lahko v opisanem primeru prišlo tudi do storitve katerega od kaznivih dejanj, ki jih določa Kazenski zakonik (Uradni list RS, št. 50/12 in naslednji; v nadaljevanju KZ-1) – npr. kaznivega dejanja zlorabe osebnih podatkov (143. člen KZ-1) ali katerega od kaznivih dejanj zoper čast in dobro iz 18. poglavja KZ-1.Skladno s členom 2(1) Splošne uredbe o varstvu se njene določbe uporabljajo za obdelavo osebnih podatkov, ki se v celoti ali deloma izvaja z avtomatiziranimi sredstvi, in za obdelavo osebnih podatkov, ki so del zbirke ali so namenjeni oblikovanju dela zbirke, ki se ne izvaja z avtomatiziranimi sredstvi. Obdelava osebnih podatkov je zakonita le in kolikor je izpolnjen vsaj eden od pogojev, ki jih Splošna uredba o varstvu osebnih podatkov določa v členu 6. Splošna uredba o varstvu osebnih podatkov zagotavlja posamezniku, na katerega se nanašajo osebni podatki, možnost, da pri upravljavcu osebnih podatkov uveljavlja pravice iz Poglavja III (členi 12 do 22). Tako ima na podlagi pravice dostopa (člen 15) posameznik, na katerega se nanašajo osebni podatki, pravico od upravljavca dobiti vse razpoložljive informacije v zvezi z virom njegovih osebnih podatkov, na podlagi pravice do izbrisa (člen 17) pa ima posameznik, na katerega se nanašajo osebni podatki, pravico doseči, da upravljavec izbriše osebne podatke osebne podatke v zvezi z njim, kadar so bili ti obdelani nezakonito. Za uveljavljanje svoje pravice/pravic, se z zahtevo obrnite neposredno na upravljavca (v vašem primeru je to upravljavec spletne strani). Upravljavec mora odgovor na takšno zahtevo zagotoviti v roku enega meseca od prejema zahteve. V kolikor vam upravljavec ne odgovori v zakonskem roku (t.i. molk upravljavca) ali pa vašo zahtevo zavrne, lahko zoper takšno ravnanje upravljavca vložite pritožbo pri IP. Več o pravicah posameznika, na katerega se nanašajo osebni podatki, in načinu uveljavljanja le-teh, si lahko preberete na spletni strani https://tiodlocas.si/.V primeru suma storitve katerega od kaznivih dejanj lahko skladno s 147. členom Zakona o kazenskem postopku (Uradni list RS, št. 32/12 in naslednji; v nadaljevanju ZKP) podate pisno ali ustno ovadbo pristojnemu državnemu tožilcu. Ovadba se lahko poda tudi sodišču ali policiji.Glede uveljavljanja odškodnine in kršitev osebnostnih pravic je predvideno civilnopravno varstvo pred sodišči preko vložitve tožbe.Lep pozdrav,                                                                                    Mojca Prelesnik,                                                                                    informacijska pooblaščenkaŽiga Veber, državni nadzornikza varstvo osebnih podatkovTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
