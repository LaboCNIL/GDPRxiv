

Hramba e naslova in telefonske številke blokiranega uporabnika
+
-


Datum: 16.11.2022
Številka: 07121-1/2022/1063

Kategorije: Svetovni splet, Pravne podlage, Privolitev, Zakoniti interesi, Informiranje posameznika, Pravica do seznanitve z lastnimi osebnimi podatki
                        Pri Informacijskem pooblaščencu (IP) smo dne 6. 10. 2022 prejeli vaše zaprosilo za mnenje glede dopustnosti hrambe elektronskega naslova in telefonske številke uporabnikov spletnega portala … Pojasnjujete, da mora registrirani uporabnik na portalu … obvezno navesti mobilno telefonsko številko, če želi imeti omogočeno komentiranje. Navajate, da ste bili zaradi kritik na portalu … večkrat blokirani in za stalno onemogočeni ter da portal trajno hrani vaš elektronski naslov in vse v preteklosti vnesene telefonske številke.
 
Na podlagi informacij, ki ste nam jih posredovali, vam v nadaljevanju skladno s členom 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07‑UPB1, v nadaljevanju ZVOP‑1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem
 
 
IP ni pristojen za vprašanja v zvezi s pravico do svobode izražanja oziroma morebitnimi kršitvami te pravice. IP je pristojen le za tisti del pravice do zasebnosti, ki se nanaša na varstvo osebnih podatkov, tj. informacijsko zasebnost, ki je konkretizirana v 38. členu Ustave RS.
 
Za vsako obdelavo osebnih podatkov primarno podana ena izmed pravnih podlag za obdelavo osebnih podatkov, ki so predvidene v členu 6(1) Splošne uredbe. Kadar upravljavec osebne podatke obdeluje na podlagi zakonitih interesov (člen 6(1)(f) Splošne uredbe), je dolžan predhodno opraviti in dokumentirati t.i. test zakonitih interesov.
 
Splošna uredba v Poglavju III posamezniku, na katerega se nanašajo osebni podatki, zagotavlja širok nabor pravic. V skladu členoma 13 in 14 Splošne uredbe ima upravljavec osebnih podatkov obveznost posameznikom zagotoviti bistvene informacije o obdelavi osebnih podatkov. V konkretnem primeru IP posebej izpostavlja še pravico dostopa do osebnih podatkov in pravico do izbrisa oziroma pravico do pozabe. 
 
Informacije o pravicah posameznikov po Splošni uredbi in njihovem uveljavljanju so dostopne na spletnem portalu IP https://tiodlocas.si/.
 
 
 
O b r a z l o ž i t e v:
 
IP uvodoma pojasnjuje, da sme v skladu z načelom zakonitosti ravnati samo v okviru svojih pooblastil, za katera ima neposredno podlago v 2. členu Zakona o Informacijskem pooblaščencu (ZInfP; Uradni list RS, št. 113/05, 51/07 ‑ ZUstS-A), na podlagi katerega je pristojen za:
 
-         odločanje o pritožbi zoper odločbo, s katero je organ zavrgel ali zavrnil zahtevo ali drugače kršil pravico do dostopa ali ponovne uporabe informacije javnega značaja ter v okviru postopka na drugi stopnji tudi za nadzor nad izvajanjem zakona, ki ureja dostop do informacij javnega značaja, in na njegovi podlagi izdanih predpisov;
 
-         inšpekcijski nadzor nad izvajanjem zakona in drugih predpisov, ki urejajo varstvo ali obdelavo osebnih podatkov oziroma iznos osebnih podatkov iz Republike Slovenije, ter opravljanje drugih nalog, ki jih določajo ti predpisi;
 
-         odločanje o pritožbi posameznika, kadar upravljavec osebnih podatkov ne ugodi zahtevi posameznika glede pravice posameznika do seznanitve z zahtevanimi podatki, do izpisov, seznamov, vpogledov, potrdil, informacij, pojasnil, prepisovanja ali kopiranja po določbah zakona, ki ureja varstvo osebnih podatkov.
 
Glede na navedeno IP ni pristojen za vprašanja v zvezi s pravico do svobode izražanja oziroma morebitnimi kršitvami te pravice. IP je pristojen le za tisti del pravice do zasebnosti, ki se nanaša na varstvo osebnih podatkov, tj. informacijsko zasebnost, ki je konkretizirana v 38. členu Ustave Republike Slovenije (Uradni list RS, št. 33/91‑I, 42/97 ‑ UZS68, 66/00 ‑ UZ80, 24/03 ‑ UZ3a, 47, 68, 69/04 ‑ UZ14, 69/04 ‑ UZ43, 69/04 ‑ UZ50, 68/06 ‑ UZ121,140,143, 47/13 ‑ UZ148, 47/13 ‑ UZ90,97,99, 75/16 ‑ UZ70a in 92/21 ‑ UZ62a, v nadaljevanju: Ustava RS). Ker IP ni pristojen za nadzor nad uredniško oziroma moderatorsko politiko spletnih medijev, se v predmetnem mnenju do tega ne opredeljuje, vas pa v zvezi s tem vprašanjem napotuje na mnenji glede izbrisa komentarjev s strani moderatorjev št. 07121-1/2020/1492 z dne 31. 8. 2020[1] in št. 07121-1/2022/783 z dne 17. 7. 2022.[2]
 
Nadalje IP izpostavlja, da izven postopka inšpekcijskega nadzora ali drugega upravnega postopka ne more presojati konkretnih obdelav osebnih podatkov. Navedeno pomeni, da IP v okviru nezavezujočega mnenja ne more komentirati utemeljenosti oz. zakonitosti obdelave osebnih podatkov, ki jo opisujete. S predmetnim nezavezujočim mnenjem vam tako podajamo zgolj splošno mnenje vezano na vaša vprašanja v zvezi z obdelavo osebnih podatkov.
 
Glede zakonitosti obdelave osebnih podatkov IP pojasnjuje, da mora biti za vsako obdelavo osebnih podatkov primarno podana ena izmed pravnih podlag za obdelavo osebnih podatkov, ki so predvidene v členu 6(1) Splošne uredbe (tj. privolitev, sklenitev ali izvajanje pogodbe, zakonska obveznost, zaščita življenjskih interesov, naloge v javnem interesu ali izvajanje javne oblasti in zakoniti interesi upravljavca). IP ob tem poudarja, da v okviru izdaje nezavezujočega mnenja ne more odločati o tem, ali je v konkretnem primeru podana pravna podlaga, temveč lahko zgolj opozori na relevantni pravni okvir za presojo. Glede na javno dostopne informacije in informacije, ki ste jih navedli v zaprosilu, bi pravno podlago za obdelavo elektronskega naslova in telefonske številke registriranih uporabnikov spletnega portala, ki želijo na portalu objavljati komentarje, lahko predstavljala privolitev posameznikov, medtem ko bi pravno podlago za obdelavo telefonske številke ali elektronskega naslova, v zvezi s katerima je upravljavec (trajno) onemogočil komentiranje, lahko eventualno predstavljal tudi morebiten zakoniti interes upravljavca (npr. preprečevanje sovražnega govora). Vendar pa IP izpostavlja, da je obdelava osebnih podatkov na podlagi člena 6(1)(f) Splošne uredbe dopustna le, če je to potrebno zaradi uresničevanja zakonitih interesov upravljavca osebnih podatkov in nad temi interesi ne prevladajo interesi ali temeljne pravice in svoboščine posameznika, na katerega se osebni podatki (elektronski naslov in telefonska številka) nanašajo. Gre za trostopenjski test zakonitih interesov, ki ga je pri tej pravni podlagi dolžan predhodno opraviti in dokumentirati upravljavec podatkov.
 
Nadalje IP pojasnjuje, da Splošna uredba v Poglavju III posamezniku, na katerega se nanašajo osebni podatki, zagotavlja širok nabor pravic. Pravice iz Poglavja III Splošne uredbe so pravice posameznika, ki jih pri upravljavcu lahko uveljavlja zgolj on sam, medtem ko je IP nadzorni organ, ki v primeru kršitve deluje kot pritožbeni organ. V skladu členoma 13 in 14 Splošne uredbe ima upravljavec osebnih podatkov obveznost posameznikom zagotoviti bistvene informacije o obdelavi osebnih podatkov. Te morajo med drugim vključevati informacije:
-       o namenih in pravni podlagi obdelave osebnih podatkov;
-       o konkretnih zakonitih interesih, kadar upravljavec obdelavo osebnih podatkov utemeljuje na tej pravni podlagi;
-       o možnosti da posameznik privolitev kadar koli prekliče, ne da bi to vplivalo na zakonitost obdelave podatkov, ki se je na podlagi privolitve izvajala do njenega preklica, kakor tudi o
-       obstoju pravic posameznikov, in sicer da od upravljavca zahtevajo dostop do osebnih podatkov in popravek ali izbris osebnih podatkov ali omejitev obdelave v zvezi s posameznikom, na katerega se nanašajo osebni podatki, ali obstoj pravice do ugovora obdelavi in pravice do prenosljivosti podatkov.
 
V konkretnem primeru IP posebej izpostavlja pravico dostopa do osebnih podatkov, ki je urejena v členu 15 Splošne uredbe. Posameznik lahko od upravljavca na podlagi člena 15 Splošne uredbe pridobi potrditev, ali se v zvezi z njim obdelujejo osebni podatki, in kadar je temu tako tudi dostop do osebnih podatkov ter informacije o obdelavi osebnih podatkov, ki morajo med drugim vključevati namen obdelave, vrste zadevnih osebnih podatkov, predvideno obdobje hrambe, obstoj pravic posameznika.
 
Za vas bi lahko bila relevantna tudi pravica do izbrisa oziroma pravica do pozabe, ki je urejena v členu 17 Splošne uredbe. Posameznik, na katerega se nanašajo osebni podatki, ima na tej podlagi lahko od upravljavca zahteva izbris osebnih podatkov v zvezi z njim brez nepotrebnega odlašanja. Pravica do izbrisa pa ni neomejena, temveč so za njeno uveljavitev v členu 17(1) Splošne uredbe določeni materialnopravni pogoji. Poenostavljeno povedano, ni možno kadarkoli doseči izbrisa vseh osebnih podatkov v vseh zbirkah in pri vseh upravljavcih, temveč pride izbris v poštev le, če ni (več) pravne podlage za obdelavo osebnih podatkov ali če je potekel zakoniti namen obdelave osebnih podatkov. Poleg tega so v členu 17(3) Splošne uredbe predvidene izjeme od pravice do izbrisa osebnih podatkov, in sicer se skladno z navedenim členom določbe o pravici do izbrisa ne uporabljajo, kadar je obdelava osebnih podatkov potrebna:
(a)   za uresničevanje pravice do svobode izražanja in obveščanja;
(b)   za izpolnjevanje pravne obveznosti obdelave na podlagi prava Unije ali prava države članice, ki velja za upravljavca, ali za izvajanje naloge v javnem interesu ali pri izvajanju javne oblasti, ki je bila dodeljena upravljavcu;
(c)   iz razlogov javnega interesa na področju javnega zdravja v skladu s točkama (h) in (i) člena 9(2) ter členom 9(3);
(d)   za namene arhiviranja v javnem interesu, za znanstveno- ali zgodovinskoraziskovalne namene ali statistične namene v skladu s členom 89(1), kolikor bi pravica iz odstavka 1 lahko onemogočila ali resno ovirala uresničevanje namenov te obdelave, ali
(e)   za uveljavljanje, izvajanje ali obrambo pravnih zahtevkov.
 
Več informacij o pravicah posameznikov po Splošni uredbi in njihovem uveljavljanju si lahko preberete na spletnem portalu IP https://tiodlocas.si/.
 
Glede na vse navedeno IP predlaga, da pri upravljavcu izkoristite pravico iz člena 15 Splošne uredbe. V tem okviru boste od upravljavca lahko pridobili informacije o tem ali vaš elektronski naslov in telefonsko številko dejansko obdeluje, s kakšnim namenom in kakšen je predviden rok hrambe. Posledično se boste lahko (informirano) odločili tudi o morebitnem uveljavljanju pravice do izbrisa. Če bo upravljavec vaše zahteve delno ali v celoti zavrnil ali nanje ne bo odgovoril v enomesečnem roku, lahko na IP naslovite pritožbo zaradi zavrnitve pravice do seznanitve z lastnimi osebnimi podatki. Ob uveljavljanju pravic pri upravljavcu in pri sestavi morebitne pritožbe si lahko pomagate z obrazci, ki so objavljeni na spletni strani IP, na naslovu https://www.ip-rs.si/obrazci/varstvo-osebnih-podatkov/.
 
Če na podlagi vsega navedenega menite, da gre v konkretnem primeru za kršitev predpisov s področja varstva osebnih podatkov, lahko pri IP vložite tudi prijavo – pri tem si lahko pomagate z neobveznim obrazcem, ki je dostopen na povezavi https://www.ip-rs.si/fileadmin/user_upload/doc/obrazci/ZVOP/Prijava_krsitve_varstva_osebnih_podatkov__Obrazec_ZIN_PRIJAVA__02.doc.
 
Lepo vas pozdravljamo,
 
Pripravil/a:
Maja Pukl, univ. dipl. prav
 
Mojca Prelesnik, univ. dipl. prav.
informacijska pooblaščenka
 


[1] Mnenje je dostopno preko povezave https://www.ip-rs.si/mnenja-gdpr/6048a57a3b121.
[2] Mnenje je dostopno preko povezave https://www.ip-rs.si/mnenja-gdpr/komentarji-in-svoboda-izra%C5%BEanja-1658824043
