

Osebni podatki iz zvočnega posnetka seje
+
-


Datum: 17.03.2022
Številka: 07121-1/2022/318

Kategorije: Občine, Snemanje sej in javnih dogodkov
                        Informacijski pooblaščenec (v nadaljevanju IP) je prejel vaš dopis, v katerem nas seznanjate, da ste kot novinarka s strani mestne občine dobila zavrnitev zahteve za dostop do informacije javnega značaja in sicer konkretnega magnetograma oz. posnetka izredne seje mestnega sveta. Pojasnjujete nam, da so vam dostop do posnetka zavrnili, ker naj bi posnetek vseboval osebne podatke, kot so glasovne značilnosti prisotnih na sej (barva in ton glasu, glasnost govora itd.). Prosite nas za stališče glede tovrstnih podatkov in takšnega postopanja ravnanja.
 
 
***
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
 
IP uvodoma pojasnjuje, da je skladno s 1. alinejo prvega odstavka 2. člena Zakona o Informacijskem pooblaščencu  v zadevah s področja dostopa do informacij javnega značaja, kot ga ureja Zakon o dostopu do informacij javnega značaja (v nadaljevanju ZDIJZ), pristojen le za odločanje o pritožbi zoper odločbo, s katero je organ zahtevo prosilca delno ali v celoti zavrnil ali zavrgel in v tem delu ne sme prejudicirati odločitve. To pomeni, da izven konkretnega pritožnega postopka ne sme razlagati zakona (ZDIJZ) in podajati pisnih mnenj glede pravilnosti vodenja konkretnih postopkov. Zato se do tega, ali gre v konkretnem primeru za prosto informacijo javnega značaja (npr. zvočni posnetek seje mestnega sveta), IP ne more in ne sme opredeliti. Vsakokratna odločitev je namreč pogojena s specifikami posameznega primera. Utemeljenost in pravilnost odločitve organa o vaši zahtevi bi se tako presojala le v morebitnem pritožbenem postopku pred IP.
 
Upoštevaje zgoraj pojasnjeno pa vas IP vseeno seznanja, da je na podobna vprašanja vašemu že večkrat odgovoril, zato vas glede slednjega napotuje na že objavljeni neobvezujoči mnenji ter odločbo IP, kjer boste našli odgovor na svoje vprašanje:
 
-          Mnenje glede posredovanja zvočnega posnetka javne seje občinskega sveta kot IJZ; št. 0712-1/2019/2949, z dne 10. 1. 2020: https://www.ip-rs.si/mnenja-gdpr/6048a4879a5a0;
-          Mnenje glede snemanja sej občinskega sveta, št. 07120-1/2021/326, z dne 14. 6. 2021: https://www.ip-rs.si/mnenja-gdpr/snemanje-seje-ob%C4%8Dinskega-sveta;
-          Odločba IP glede dostopa do avdio posnetkov sej občinskega sveta kot IJZ, št. 090-98/2018 z dne 23.05.2018: https://www.ip-rs.si/informacije-javnega-zna%C4%8Daja/iskalnik-po-odlo%C4%8Dbah/605093ff169f6
Sklepno vam še pojasnjujemo, da imate kot prosilka za dostop do informacij javnega značaja vedno možnost, da skladno s 27. členom ZDIJZ, vložite pritožbo zoper odločbo, s katero vam je organ zahtevo za dostop do informacije javnega značaja delno ali v celoti zavrnil.  Pritožba se vloži pri organu, ki je izdal odločbo, in sicer v roku 15 dni od vročitve odločbe (prvi odstavek 235. člena ZUP). Organ prve stopnje po prejemu pritožbe preizkusi, ali je ta dovoljena, pravočasna in vložena po upravičeni osebi (prvi odstavek 240. člena ZUP) in jo v primeru, da svoje odločitve ne spremeni odstopi IP, ki odloča o pritožbi (tretji odstavek 27 člena ZDIJZ).
 
V upanju, da vam je bil naš odgovor v pomoč, vas lepo pozdravljamo.
 
 
Mojca Prelesnik, univ. dipl. prav.,
informacijska pooblaščenka
 
Pripravil:                                                                                                                                   
Grega Rudolf, 
asistent svetovalca pri IP                                   
