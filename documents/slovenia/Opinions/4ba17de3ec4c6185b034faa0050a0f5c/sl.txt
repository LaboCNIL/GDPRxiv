

Objava OP s strani občin na spletu
+
-


Datum: 03.02.2022
Številka: 07120-1/2022/33

Kategorije: Občine, Svetovni splet
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nas prosite za smernice za uveljavljeno prakso vseh ostalih občin pri varovanju osebnih podatkov v objavljenih dokumentih na njihovih spletnih straneh.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Obdelava osebnih podatkov je dopustna le, če zanjo obstaja ustrezna pravna podlaga. V 6. členu Splošne uredbe so tako določene pravne podlage, in sicer:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
Za vsako obdelavo osebnih podatkov mora torej obstajati ustrezna pravna podlaga, ki jo mora že pred obdelavo osebnih podatkov natančno razčistiti upravljavec osebnih podatkov, ki mora biti zmožen tudi dokazati zakonitost obdelave osebnih podatkov.
 
Ker gre pri občinah za javni sektor, je treba upoštevati tudi (v tem delu še veljavni) prvi odstavek 9. člena ZVOP-1, ki določa, da se lahko osebni podatki v javnem sektorju obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi, da se določeni osebni podatki obdelujejo le na podlagi osebne privolitve posameznika. Podlaga v zakonu (točka (c) prvega odstavka 6. člena Splošne uredbe) je torej primarna pravna podlaga za obdelavo osebnih podatkov s strani občin.
 
IP vam splošnega mnenja za vse morebitne primere v prihodnosti, v katerih bi se pojavilo vprašanje dopustnosti objave osebnih podatkov na spletnih straneh občine, ne more podati. Vsakič znova, torej v vsakem konkretnem primeru, je namreč treba presoditi, ali za takšno obdelavo (kot velja tudi za vsakršno obdelavo osebnih podatkov) obstaja ustrezna pravna podlaga. Kot že navedeno, Splošna uredba od upravljavcev zahteva, da so zmožni dokazati zakonitost obdelave osebnih podatkov, kar izhaja že iz samega načela zakonitosti obdelave (točka (a) prvega odstavka 5. člena Splošne uredbe) in iz splošnega načela odgovornosti, ki preveva Splošno uredbo.
 
Ena od možnih pravnih podlag za objavo (določenega, praviloma ozkega segmenta) osebnih podatkov je lahko tudi Zakon o dostopu do informacij javnega značaja (Uradni list RS, št. 51/06 – UPB, s sprem. in dop.; v nadaljevanju ZDIJZ) in na njegovi podlagi izdana Uredba o posredovanju in ponovni uporabi informacij javnega značaja (Uradni list RS, št. 24/16), ki vsebuje tudi natančnejše določbe glede proaktivne objave informacij javnega značaja, med drugim tudi določenih osebnih podatkov. Informacijski pooblaščenec je na področju dostopa do informacij javnega značaja (razen glede proaktivne objave) pritožbeni organ in je v mnogih primerih odločal o vprašanju proste dostopnosti nekaterih osebnih podatkov. Naša praksa s tega področja je dostopna na povezavi https://www.ip-rs.si/informacije-javnega-zna%C4%8Daja/iskalnik-po-odlo%C4%8Dbah/. S pomočjo iskalnika lahko denimo izberete vse primere, v katerih so kot prvostopenjski organi nastopale občine. Prav tako je IP na področju varstva osebnih podatkov izdal veliko število mnenj glede obdelave osebnih podatkov, vključno z javno objavo, s strani občin. Mnenja so dostopna prek povezave https://www.ip-rs.si/vop (občinam je namenjena celo posebna kategorija, ki jo boste našli v spustnem meniju).
 
Na naših spletnih straneh je torej na voljo veliko gradiva, od nezavezujočih mnenj do zavezujočih drugostopenjskih odločb, v katerih obravnavamo obdelavo osebnih podatkov s strani občin, tudi specifično vprašanje javnosti osebnih podatkov na spletnih straneh občine.
 
Kot rečeno pa je v vsakem primeru posebej treba zagotoviti, da je obdelava (recimo javna objava) osebnih podatkov zakonita. V svoj sistem delovanja morate zato vgraditi mehanizme, ki vam bodo omogočali natančno in verodostojno oceno, ali je posamezna obdelava osebnih podatkov zakonita ali ne. Splošna uredba je v pomoč upravljavcem pri sprejemanju takšnih odločitev predvidela obveznost določenih upravljavcev (med drugim vseh upravljavcev v javnem sektorju) imenovanja pooblaščene osebe za varstvo osebnih podatkov. Skladno z 39. členom Splošne uredbe sta temeljni nalogi pooblaščene osebe v povezavi z vprašanjem zagotavljanja zakonitosti obdelave osebnih podatkov:

obveščanje upravljavca ali obdelovalca in zaposlenih, ki izvajajo obdelavo, ter svetovanje navedenim o njihovih obveznostih v skladu s to uredbo in drugimi določbami prava Unije ali prava države članice o varstvu podatkov;
spremljanje skladnosti s to uredbo, drugimi določbami prava Unije ali prava države članice o varstvu podatkov in politikami upravljavca ali obdelovalca v zvezi z varstvom osebnih podatkov, vključno z dodeljevanjem nalog, ozaveščanjem in usposabljanjem osebja, vključenega v dejanja obdelave, ter s tem povezanimi revizijami;

O navedenih vprašanjih in dilemah se torej lahko (oziroma bi bilo priporočljivo) pogovorite s svojo pooblaščeno osebo za varstvo osebnih podatkov.
 
Zaradi vsega navedenega (predvsem zaradi že objavljenih veliko usmeritev IP na naši spletni strani) v tem trenutku ni predvidena izdaja posebnih smernic, v katerih bi obravnavali izključno vprašanje javne objave osebnih podatkov s strani občine. Poudarjamo, da je v vsakem primeru posebej treba pretehtati zakonitost obdelave osebnih podatkov, vseh življenjskih primerov, v katerih se pojavi vprašanje zakonitosti v zvezi z objavo osebnih podatkov, pa smernice ne morejo zajeti.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
