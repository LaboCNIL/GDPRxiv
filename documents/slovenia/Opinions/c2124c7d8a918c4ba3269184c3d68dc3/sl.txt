

Pridobivanje podatkov o sobodajalcih za zaračunavanje odpadkov
+
-


Datum: 09.03.2020
Številka: 07121-1/2020/328

Kategorije: Definicija OP
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da želite uvesti spremembe v načinu zaračunavanja za komunalne odpadke. Zasebni sobodajalci so namreč doslej plačevali storitve ne glede na število postelj oz. opravljenih nočitev. Zahteva občinskih služb je, da se storitve plačujejo po dejanskih in pravičnih cenah tako za normalna gospodinjstva kot za sobodajalce. Le-ti pa v zadnjih letih z rastjo števila ležišč povzročajo visoke stroške, ki jih plačujejo vsi uporabniki. Zanima vas, ali lahko kot izvajalec javne službe zbiranja odpadkov od občine pridobite podatke o sobodajalcu in njegovemu številu nočitev, ki bi bili podlaga za pravično obračunavanje storitev izvajanja gospodarske javne službe.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.IP pojasnjuje, da v skladu z ustavno sodno prakso (odločba št. U-I-84/03 in št. U-I-298/04) ne uživajo varstva osebnih podatkov tisti podatki, ki so v zvezi z opravljanjem dejavnosti poslovnega subjekta. Enako stališče IP privzema tudi po pričetku uporabe Splošne uredbe. IP je v svojih dosedanjih mnenjih že poudaril, da samostojni podjetniki, subjekti vpisani register kmetijskih gospodarstev, vinarji in čebelarji ne uživajo varstva osebnih podatkov, v kolikor gre za podatek o opravljanju dejavnosti teh subjektov. IP je tudi poudaril, da sta ime in priimek nosilca kmetijskega gospodarstva podatka v zvezi z opravljanjem dejavnosti kmetijskega gospodarstva in zato ne uživata varstva osebnega podatka. Vsi navedeni subjekti opravljajo dejavnost na trgu.Tudi sobodajalci so (sicer fizične) osebe, ki opravljajo dejavnost, ki mora biti vpisana v Poslovni register Slovenije in je obdavčena z davkom od dohodka iz dejavnosti. Fizična oseba, ki želi turistom oddati v najem sobo, del stanovanja ali celotno stanovanje za kratko časovno obdobje, lahko to dejavnost opravlja na dva načina, kot: registrirani sobodajalec – fizična oseba ali samostojni podjetnik. Zakon o gostinstvu (Uradni list RS, št. 93/07 – uradno prečiščeno besedilo, 26/14 – ZKme-1B in 52/16; ZGos) v 14. členu določa, da je lahko fizična oseba sobodajalec, če: je lastnik ali najemnik nepremičnine, opravlja dejavnost le občasno, skupno ne več kot pet mesecev v koledarskem letu, nudi gostom do 15 ležišč in je vpisana v Poslovni register Slovenije. Sobodajalec je poleg vpisa v Poslovni register zavezan tudi za vpis nastanitvenega obrata (nastanitveni obrati so med drugim tudi prostori za goste pri sobodajalcih), v Register nastanitvenih obratov.V registru se obdelujejo naslednji podatki o nastanitvenih obratih: identifikacijska številka nastanitvenega obrata; naziv nastanitvenega obrata; sedež in naslov nastanitvenega obrata; podatki o izvajalcu nastanitvene dejavnosti (matična številka, davčna številka, naziv, sedež in naslov, pravnoorganizacijska oblika, glavna dejavnost po uredbi, ki določa standardno klasifikacijo dejavnosti in kontaktni podatki iz Poslovnega registra Slovenije); vrsta nastanitvenega obrata in podatki o kategoriji, če je ta za nastanitveni obrat določena; datum vpisa v register; datum vpisa spremembe podatkov v register; datum izbrisa iz registra; podatek o statusu nastanitvenega obrata (aktiven, neaktiven, izbrisan); podatki o zmogljivosti nastanitvenega obrata; podatki o dostopnosti nastanitvenega obrata; kontaktni podatki nastanitvenega obrata; podatki o ponudbi in drugih storitvah nastanitvenega obrata. Prav tako je sobodajalec zavezan za poročanje podatkov o gostih in prenočitvah (iz knjige gostov) v sistem eTurizem. Poročanje se izvaja za namen vodenja evidence gostov, spremljanja obračuna in plačila turistične takse ter za statistične namene. Poročanje v eTurizem od 1.12.2017 dalje nadomešča poročanje Policiji, Statističnemu uradu Republike Slovenije in občinam.Iz vsega navedenega torej sledi, da je sobodajalec fizična oseba, ki opravlja registrirano in regulirano dejavnost. Podatki, povezani z opravljanjem njegove dejavnosti, torej niso njegovi osebni podatki, ki izvirajo iz zasebnega ali družinskega življenja, temveč poslovni podatki subjekta, ki je vpisan v Poslovni register in Register nastanitvenih obratov.Splošna uredba o varstvu podatkov varuje zgolj osebne podatke posameznikov, zato IP meni, da ta pravna podlaga ne more biti razlog za to, da od občine ne bi prejeli podatkov o sobodajalcih, ki jih potrebujete za obračunavanje storitev izvajanja gospodarske javne službe. Pri tem sicer poudarjamo, da se IP seveda ne more opredeljevati do različnih načinov obračunavanja komunalnih storitev, saj to ni v njegovi domeni.V upanju, da ste dobili odgovor na svoje vprašanje, vas lepo pozdravljamo.                                                                                               Mojca Prelesnik, univ.dipl.prav.,                                                                                                                                                informacijska pooblaščenkaPripravila:                                                                                                                              mag. Polona MercSvetovalka pooblaščencaza varstvo osebnih podatkov
