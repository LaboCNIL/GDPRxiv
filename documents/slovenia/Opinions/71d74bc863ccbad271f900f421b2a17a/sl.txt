

Pooblaščena oseba za varstvo podatkov
+
-


Datum: 08.10.2020
Številka: 07121-1/2020/1799

Kategorije: Pooblaščene osebe za varstvo podatkov (»DPO«)
                        Pri Informacijskem pooblaščencu (IP) smo dne 22. 9. 2020 prejeli vaše vprašanje o tem, ali je lahko podjetje, ki nima imenovane pooblaščene osebe za varstvo osebnih podatkov kazensko odgovorno oziroma ali je zaradi neimenovanja pooblaščene osebe odgovorno in kakšna je kazen. Zanima vas tudi, ali je kazen predvidena z novim ZVOP-2.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Če upravljavec, ki bi v skladu s prvim odstavkom člena 37 Splošne uredbe o varstvu podatkov moral imenovati pooblaščeno osebo za varstvo osebnih podatkov, tega ne stori, gre za kršitev Splošne uredbe o varstvu podatkov, ki v členu 83 določa možnost in pogoje za naložitev »administrativne globe« s strani IP. V tem trenutku se v RS »administrativne globe« po Splošni uredbi o varstvu podatkov (še) ne izrekajo. ZVOP-1 ne določa prekrškovnih sankcij za kršitev obravnavane obveznosti, ker ne gre za obveznost iz tega zakona.ZVOP-2 še ni bil sprejet, zato veljajo zgolj zgoraj navedene določbe veljavnih predpisov. Na portalu e-demokracija je še dostopno besedilo takratnega predloga ZVOP-2, z dne 14. 8. 2019.  O b r a z l o ž i t e v:Če upravljavec, ki bi po kriterijih iz člena 37 Splošne uredbe o varstvu podatkov moral imenovati pristojno osebo, tega ne stori, ne gre za kaznivo dejanje (tj. ne gre za kazensko odgovornost odgovorne osebe in pravne osebe), vendar pa je ta kršitev sankcionirana na področju širšega kaznovalnega prava, in sicer bi se lahko obravnavala kot prekršek v skladu z Zakonom o prekrških (ZP-1).V četrtem odstavku 83 člena Splošne uredbe o varstvu podatkov je za kršitev člena 37 predpisana administrativna globa v znesku do 10 000 000 EUR ali v primeru družbe v znesku do 2 % skupnega svetovnega letnega prometa v preteklem proračunskem letu, odvisno od tega, kateri znesek je višji. Teh glob IP v tem trenutku še ne izreka zaradi sistemske zakonodajne neusklajenosti v RS. ZVOP-1, ki se delno še uporablja, ne pride v poštev za kršitev člena 37 Splošne uredbe o varstvu podatkov, zato tudi običajni prekrškovni postopek zoper upravljavca ni mogoč.ZVOP-2 še ni bil sprejt, zato v tem trenutku veljajo zgolj zgoraj navedene določbe veljavnih predpisov. Po javno objavljenem predlogu ZVOP-2 (ki pa kot rečeno ni bil sprejet), z dne 14. 8. 2019 (gl. javna objava na: https://e-uprava.gov.si/drzava-in-druzba/e-demokracija/predlogi-predpisov/predlog-predpisa.html?id=10208) je v 126. členu predlagana globa za neimenovanje pooblaščene osebe. Po predlogu ZVOP-2 bi se administrativne globe iz uredbe izrekale v klasičnem prekrškovnem postopku. Upoštevati je treba še, da globa ni edina možna sankcija. Bodoče rešitve v ZVOP-2 niso v pristojnosti IP.Ne glede na zgoraj navedeno je treba upoštevati, da lahko IP upravljavcu v inšpekcijskem postopku (torej ne v prekrškovnem postopku) naloži obvezno imenovanje pooblaščene osebe in tudi na tak način prisilno doseže spoštovanje obravnane obveznosti.Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
