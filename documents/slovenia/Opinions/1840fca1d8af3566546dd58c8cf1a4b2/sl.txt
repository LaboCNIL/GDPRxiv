

Pogojevanje ugodnosti s pridobitvijo e-naslova
+
-


Datum: 13.01.2022
Številka: 07121-1/2021/2659

Kategorije: Neposredno trženje, nagradne igre, Privolitev
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Sprašujete, ali je dovoljeno, da se pridobivanje e-naslova pogojuje s neko ugodnostjo. Na primer, stranki se ponudi koda s popustom, če se prijavi na novice. 
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Zakonita in poštena obdelava osebnih podatkov je naloga upravljavca osebnih podatkov, IP pa lahko v okviru svojega mnenja poda nekatere usmeritve oziroma napotila pri podanem vprašanju.
 
Pojasnjujemo, da mora imeti upravljavec za obdelavo osebnih podatkov ustrezno pravno podlago skladno s prvim odstavkom 6. člena Splošne uredbe:
 
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Ob tem poudarjamo, da se točka (f) prvega odstavka 6. člena Splošne uredbe ne uporablja za obdelavo s strani javnih organov pri opravljanju njihovih nalog.
 
Možna pravna podlaga v konkretnem primeru bi lahko bila privolitev po (a) točki prvega odstavka 6. člena Splošne uredbe. Več o privolitvi in njenih obveznih sestavinah si tako lahko preberete na spletni strani IP: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/privolitev/.
 
IP meni, da lahko upravljavec načeloma ponudi določeno ugodnost pod pogojem prijave na e-novice, v kolikor je podana privolitev posameznika, ki je nedvoumna (podana je s konkretnim aktivnim dejanjem posameznika) in specifična, kar pomeni da so nameni obdelave osebnih podatkov natančno opredeljeni. Upravljavec naj privolitev pridobi tako, da bo sposoben dokazati, da je posameznik za posamezni namen privolil v obdelavo osebnih podatkov, kakor tudi njeno ustreznost. Posameznik mora imeti možnost, da se odloči, ali bo privolitev podal, prav tako tudi do preklica privolitve, o čemer mora biti obveščen ob podaji privolitve. Pomembno je tudi to, da posameznik prejme informacije v zvezi z obdelavo osebnih podatkov kot so npr. identiteta upravljavca, nameni obdelave, navedba osebnih podatkov, ki se bodo obdelovali, itd.
 
Nadalje opozarjamo, da četrti odstavek 7. člena Splošne uredbe določa, da se pri ugotavljanju, ali je bila privolitev dana prostovoljno, med drugim zlasti upošteva, ali je izvajanje pogodbe, vključno z zagotavljanjem storitve, pogojeno s privolitvijo v obdelavo osebnih podatkov, ki ni potrebna za izvedbo zadevne pogodbe. Kot smo poudarili v mnenju št. 07121-1/2020/350 z dne 13.3.2020, navedena določba prepoveduje omejevanja dostopa do osnovne storitve ali ponudbe za sam nakup izdelka s privolitvijo v obdelavo osebnih podatkov, ki ni povezana s samim nakupom. Tako npr. nedvomno ne bi bila prostovoljna privolitev v določene namene (npr. neposredno trženje), ki bi jo trgovec postavil kot pogoj za nakup določenega izdelka. Po drugi strani pa verjetno ni šteti za prisiljeno tiste privolitve v neposredno trženje, ki je postavljena zgolj kot pogoj za nakup izdelka pod ugodnejšimi pogoji (npr. po nižji ceni).
 
Preden pa posamezniki izpolnijo obrazec s privolitvijo, morajo biti tudi podrobno informirani o obdelavi osebnih podatkov, kot to določa 13. člen Splošne uredbe, zato vam priporočamo, da informacije vključite v samo privolitev. Vzorec glede obveščanja posameznikov lahko najdete na spletni strani IP: https://www.ip-rs.si/obrazci/varstvo-osebnih-podatkov/ (»Vzorec obvestila posameznikom glede obdelave osebnih podatkov (člen 13 Splošne uredbe)«).
 
 
Lepo vas pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
 
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo               
