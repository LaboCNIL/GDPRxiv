

Izbris podatkov o starših v eAsistentu
+
-


Datum: 16.06.2021
Številka: 07121-1/2021/1110

Kategorije: Šolstvo, Pravica do pozabe
                        Pri Informacijskem pooblaščencu (IP) smo dne 14. 6. 2021 prejeli vaše vprašanje o tem, ali lahko – kot osnovna šola – iz aplikacije eAsistent izbrišete podatke o otrokovem očetu, ker tako zahteva otrokova mama. Starša sta ločena, a očetu ni odvzeta starševska skrb. V aplikacijo eAsistent se ob vpisu otroka v šolo vnesejo naslednji podatki otrokovih staršev: ime, priimek in naslov. Podatki se uvozijo avtomatsko iz portala MŠŠ, natančneje iz aplikacije Sokol. Drugih podatkov o očetu (npr. telefonska številka, e-naslov) nimate. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Zahteva enega od staršev za izbris osnovnih osebnih podatkov drugega od staršev v zbirkah podatkov šole, za šolo nima obvezujočih učinkov.
 
 
 
O b r a z l o ž i t e v:
 
Informacijskemu pooblaščencu ni znana pravna podlaga, ki bi omogočala enemu od staršev, da po njegovi volji doseže izbris osebnih podatkov, ki se v aplikaciji eAsistent nanašajo na drugega od staršev. Če šola določene osebne podatke nekega posameznika vodi zakonito in so ti podatki točni ter ažurni, ni razloga, da bi lahko na vodenje teh podatkov vplivala neka druga oseba, pa čeprav je s posameznikom v (nekdanjem) partnerskem ali zakonskem razmerju.
 
Taka »zahteva« bi izjemoma lahko imela učinke kot neobvezujoč predlog za izbris določenih podatkov:

če bi se ti s strani šole vodili nezakonito ali
če gre za zakonito ali povsem neobvezno zbirko osebnih podatkov (tj. za podatke, ki se v tej aplikaciji ne vodijo obvezno, ker bi tako določal nek predpis) ali če gre za izvedeno zbirko osebnih podatkov (tj. zbirko, ki ni prav tako ni obvezna in ki se za legitimen namen polni s podatki iz drugih obveznih in zakonitih zbirk). V takem primeru lahko šola prosto odloča o obstoju in obsegu podatkov v njej, seveda ob spoštovanju pravnih podlag in splošnih načel varstva osebnih podatkov.

 
Če bi v konkretnem primeru šlo za zahtevo za izbris osebnih podatkov po 17. členu Splošne uredbe o varstvu podatkov (pravica do izbrisa osebnih podatkov), ta ne pride v poštev, ker lahko posameznik tako zahtevo poda le sam zase (v svojem imenu). Druga oseba lahko poda tako zahtevo le, če ima pooblastilo posameznika, na katerega se podatki nanašajo. Poleg tega bi morali biti za izbris po tem členu izpolnjeni dodatni pogoji, in sicer poenostavljeno, da za vodenje podatkov ni (več) pravne podlage.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
 
