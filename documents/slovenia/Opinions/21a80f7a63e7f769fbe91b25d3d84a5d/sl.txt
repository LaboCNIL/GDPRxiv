

Podatek o stanju dolga in opravljenih plačilih solidarnih dolžnikov
+
-


Datum: 03.05.2022
Številka: 07121-1/2022/470

Kategorije: Sodni postopki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste skupaj s sodediči solidarni dolžniki za dolgove zapustnika. Upnik (upravnik večstanovanjskih stavb) je proti solidarnim dolžnikom sprožil izvršilni postopek in se začel poplačevati s pomočjo rubeža plače oz. rednih prejemkov ter rubeža denarnih sredstev. Upnik je tako vam kot nekaterim sodedičem rubil denarna sredstva in prepričani ste, da je prišlo do preplačila dolga. Zanima vas, ali ste upravičeni do informacij, kdaj in koliko so solidarni dolžniki plačali upniku (njihova imena vas ne zanimajo), saj vam upnik teh informacij zaradi varstva osebnih podatkov ne želi posredovati.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
V kolikor je obveznost solidarnega dolžnika odvisna od plačil drugih solidarnih dolžnikov, ima konkretni solidarni dolžnik pravico pridobiti osebne podatke, ki so potrebni za ugotovitev njegove obveznosti v odnosu do ostalih solidarnih dolžnikov.
 
 
Obrazložitev
 
Za vsako obdelavo osebnih podatkov je treba imeti ustrezno in zakonito pravno podlago. Te so določene v prvem odstavku 6. člena Splošne uredbe in so sledeče:

privolitev (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov posameznika (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1),
zakoniti interesi upravljavca, ki ne prevladajo nad interesi in pravicami posameznika (točka (f)).

 
Tudi v vašem primeru mora imeti upnik pravno podlago za to, da vam lahko zakonito posreduje podatke o datumu in znesku plačil solidarnih dolžnikov upniku.
 
Pri tem se sicer zastavlja vprašanje, ali je šteti podatke o datumu in znesku plačil za osebne podatke skladno z opredelitvijo osebnega podatka iz prvega odstavka 4. člena Splošne uredbe. Slednji namreč določa, da pomeni osebni podatek »katero koli informacijo v zvezi z določenim ali določljivim posameznikom (v nadaljnjem besedilu: posameznik, na katerega se nanašajo osebni podatki); določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.«
 
IP ne pozna konkretnih okoliščin primera in ne more komentirati tega, ali bi šlo pri seznamu plačil (datum in znesek plačila, brez drugih identifikacijskih podatkov) za osebne podatke določljivih posameznikov ali ne. V kolikor je upnik predlagal vrstni red izvršbe, bi se morda na podlagi tega dalo določiti posameznike in posledično bi šlo za obdelavo osebnih podatkov. Prav tako bi bilo glede na okoliščine primera možno, da se posameznike da določiti, vendar IP o tem ne more soditi.
 
Ker ne moremo z gotovostjo trditi, ali gre za obdelavo osebnih podatkov ali ne, smo iz previdnosti mnenje zasnovali pod predpostavko, da gre za obdelavo osebnih podatkov.
 
Glede izvršbe proti solidarnemu dolžniku Zakon o izvršbi in zavarovanju (Uradni list RS, št. 3/07 – UPB, s sprem. in dop.; v nadaljevanju ZIZ) v prvem odstavku 146. člena določa, da sodišče proti dvema ali več dolžnikom, ki po izvršilnem naslovu solidarno odgovarjajo za isto terjatev, izda en sam sklep o izvršbi. Drugi odstavek istega člena določa, da lahko upnik v predlogu za izvršbo določi vrstni red, po katerem naj se terjatev izterja od posameznih dolžnikov. Če tega ne stori, se terjatev izterja od dolžnikov po vrstnem redu, kot so navedeni v predlogu za izvršbo. Tretji odstavek 146. člena ZIZ določa, da če imajo solidarni dolžniki račune pri različnih organizacijah za plačilni promet, vroči sodišče sklep o izvršbi tisti organizaciji, pri kateri ima račun dolžnik, ki ga je upnik v predlogu za izvršbo določil kot prvega solidarnega dolžnika, oziroma ki je v predlogu naveden na prvem mestu. V četrtem odstavku tega člena je določeno, da če v primeru iz prejšnjega odstavka dolžnik nima sredstev na računu, pošlje organizacija za plačilni promet na upnikovo zahtevo sklep o izvršbi tisti organizaciji, pri kateri ima račun naslednji dolžnik.
 
Določbe o vrstnem redu poplačila načeloma preprečujejo, da bi bila ista obveznost (po istem sklepu o izvršbi) preplačana. Prav zaradi nadzora nad izvajanjem izvršbe in varstvom pravic dolžnika pa IP meni, da se solidarnega dolžnika ne sme izključiti od določenih informacij, ki so bistvene za ugotovitev njegove obveznosti po sklepu o izvršbi.
 
Informacijski pooblaščenec meni, da ima dolžnik v vsakem trenutku pravico izvedeti za stanje dolga, saj gre neposredno za podatek, ki se nanaša nanj. Nadalje IP meni, da kadar gre za dolgove, za katere je solidarno odgovornih več dolžnikov, in imajo ti potencialno možnost uveljavljanja regresnega zahtevka, bi morali imeti solidarni dolžniki drug za drugega prav tako pravico izvedeti za datume in višino plačila drugih solidarnih dolžnikov.
 
IP meni, da je situacija podobna razmerju med etažnimi lastniki, ki imajo v primeru neplačila enega od etažnih lastnikov pravico prejeti informacijo o imen, priimku, višini dolga in drugih relevantnih podatkih. Informacijski pooblaščenec je v zvezi s tem zapisal (gl. Smernice IP za upravnike večstanovanjskih stavb: https://www.ip-rs.si/fileadmin/user_upload/Pdf/smernice/Smernice_za_upravnike_vecstanovanjskih_stavb.pdf), da »[č]e je obveznost posameznega etažnega lastnika odvisna od obveznosti drugega lastnika oziroma, ko zaradi neplačevanja posameznega etažnega lastnika škodo trpijo vsi ostali etažni lastniki, njegovo osebno ime, višina plačila in ostali podatki, ki so potrebni za pravilno ugotovitev obveznosti v odnosu do ostalih etažnih lastnikov, ne uživajo varstva.«
 
Enako za lahko solidarne dolžnike navedemo, da če je obveznost posameznega solidarnega dolžnika odvisna od obveznosti drugega dolžnika oziroma, ko zaradi neplačevanja posameznega solidarnega dolžnika nastopi obveznost drugih dolžnikov (gl. določbe ZIZ o vrstnem redu poplačil), njegovo osebno ime, višina plačila in ostali podatki, ki so potrebni za pravilno ugotovitev obveznosti v odnosu do ostalih solidarnih dolžnikov (med drugim tudi datum, saj je ta pomemben za ugotavljanje spoštovanja vrstnega reda poplačil), ne uživajo varstva.
 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
