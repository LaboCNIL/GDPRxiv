

Posredovanje mrliškega lista operaterju
+
-


Datum: 25.08.2021
Številka: 07121-1/2021/1561

Kategorije: Telekomunikacije in pošta, OP umrlih
                        Informacijski pooblaščenec (v nadaljevanju: IP) je prejel vaše zaprosilo za mnenje. Navajate, da ste po smrti vašega očeta želeli prekiniti pogodbo z operaterjem. Za dokaz o smrti je operater zahteval mrliški list. Ker menite, da gre za nesorazmerno zahtevo (po vaše bi morala zadostovati vaša izjava), prosite za mnenje IP. Iz vašega dopisa izhaja, da ste seznanjeni tudi z mnenjem IP št. 07121-1/2021/934, z dne 17.05.2021, v zvezi z odpovedjo pogodbe z operaterjem po smrti uporabnika.
 
Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
 
 
V mnenju št. 07121-1/2021/934, z dne 17.05.2021, ki ga navajate je IP že odgovoril na vprašanje podobno vašemu. Mnenje je v celoti dostopno na spletni strani IP in predlagamo, da se z njim ponovno seznanite. V zvezi s sorazmernostjo zahteve po izkazovanju dejstva smrti z mrliškim listom, je IP v mnenju navedel:
 
»IP ob navedenem opozarja, da je potrebno pri obdelavi osebnih podatkov upoštevati načelo sorazmernosti iz 3. člena ZVOP-1, ki določa, da morajo biti osebni podatki, ki se obdelujejo ustrezni in po obsegu primerni glede na namene, za katere se zbirajo in nadalje obdelujejo. Izpisek iz matičnega registra o smrti (lahko) vsebuje tudi podatke, obdelava katerih za namen kot ga navajate ni potrebna (na primer priimek in ime ter EMŠO ali datum rojstva zakonca umrlega). V kolikor nek dokument vsebuje osebne podatke, ki glede na namen niso potrebni in jih ne želite posredovati, lahko le-te prekrijete.«
 
IP z vidika varstva osebnih podatkov dodaja, da operater nedvomno ima pravno podlago, da se seznani z dejstvom smrti, ker je to okoliščina, ki je pomembna za pogodbo (tako izhaja tudi iz navedenega mnenja). Način dokazovanja te okoliščine pa je predmet civilnega razmerja med operaterjem in naročnikom storitve. Za morebiten spor v tem primeru je pristojno civilno sodišče.
 
S spoštovanjem.
 
Pripravil:
Anže Novak,                                                    
Svetovalec pooblaščenca
za preventivo
 
Mojca Prelesnik, univ. dipl. prav.,
Informacijska pooblaščenka
