

Pametni videonadzor in zaznavanje prekrškov
+
-


Datum: 04.03.2021
Številka: 07121-1/2021/438

Kategorije: Uradni postopki, Video in avdio nadzor, Ocene učinkov v zvezi z varstvom podatkov
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da se v vašem podjetju ukvarjate z rešitvami kontrole pristopa in usmerjanja ter umirjanja prometa s pomočjo pametnega videonadzora. Tehnologija vam omogoča, da zaznate različne prekrške na osnovi analize slike posnete z inteligentnimi kamerami, natančno poročilo o datumu kršitve, video posnetku, hitrosti itd. pa bi nato posredovali prekrškovnemu organu. Kot namen obdelave osebnih podatkov navajate posredovanje prekrškovnim organom z namenom sankcioniranja kršiteljev in povečanja varnosti v prometu; monitoring prometa z namenom optimizacije prometnih tokov in statistične namene. Prosite nas za mnenje glede zakonite pravne podlage za obdelavo osebnih podatkov v opisanem primeru (kot možnost navajate javni interes). Prav tako bi bilo treba razčistiti pravico do informiranja, ki jo Splošna uredba omenja v 13. členu.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Uvodoma naj poudarimo, da IP kot inšpekcijski in pritožbeni organ nikakor ne more in ne sme v konkretnih primerih vnaprej svetovati, na kakšni pravni podlagi lahko upravljavci ali obdelovalci obdelujejo osebne podatke. Takšna omejitev pristojnosti izhaja že iz tega, da v zaprosilu za mnenje IP nima dostopa do vse relevantne dokumentacije, informacij in drugih dokaznih sredstev ter ustreznih postopkovnih kavtel za ugotavljanje dejanskega stanja, materialne resnice in zagotavljanja pravičnega in pravilnega postopka. Vse navedeno velja za inšpekcijski postopek, v katerem IP presoja zakonitost obdelave osebnih podatkov, ki že poteka ali je potekala. V neobveznem mnenju lahko IP poda le splošne usmeritve in nasvete, ki pa ne morejo biti ocena ustreznosti pravne podlage za obdelavo osebnih podatkov. Izjema, ko IP vnaprej svetuje v konkretnih primerih, izhaja iz 36. člena Splošne uredbe (predhodno posvetovanje), kar bo opisano v zadnjem delu tega mnenja.
 
Vsaka obdelava mora temeljiti na eni izmed pravnih podlag, kot jih predvideva prvi odstavek 6. člena Splošne uredbe. Iz vašega zapisa ni mogoče razbrati, kakšna naj bi bila pravna podlaga za opisano obdelavo, kar je osnovni predpogoj, da lahko govorimo o zakonitosti obdelave. V prvi vrsti morate torej razčistiti to osnovno vprašanje.
 
Sicer pa vas napotujemo, da temeljito preberete naslednje smernice IP:

Smernice o inteligentni video analitiki (sicer pripravljenimi pred sprejetjem Splošne uredbe): https://www.ip-rs.si/fileadmin/user_upload/Pdf/smernice/Smernice_-_inteligentna_video_analitika.pdf
Smernice o razvoju informacijskih rešitev (tudi pred Splošno uredbo): https://www.ip-rs.si/fileadmin/user_upload/Pdf/smernice/Smernice_za_razvoj_informacijskih_resitev.pdf
Smernice o ocenah učinkov na varstvo podatkov (po sprejemu Splošne uredbe): https://www.ip-rs.si/fileadmin/user_upload/Pdf/Ocene_ucinkov/Smernice_o_ocenah_ucinka__DPIA__julij2018.pdf

 
Zadnje od zgoraj navedenih smernic - Smernice o ocenah učinkov na varstvo podatkov - so v vašem primeru ključnega pomena, saj gre glede na objavljeni seznam IP za dejanja obdelav osebnih podatkov, za katere je predpisana obvezna izvedba ocene učinka v zvezi z varstvom osebnih podatkov po 4. odstavku člena 35 Uredbe (EU) 2016/679. Seznam dejanj obdelave je objavljen na https://www.ip-rs.si/fileadmin/user_upload/Pdf/Ocene_ucinkov/Seznam_dejanj_obdelav_osebnih_podatkov__za_katere_velja_zahteva_po_izvedbi_ocene_ucinka_v_zvezi_z_varstvom_osebnih_podatkov.pdf. Neizpolnitev te obveznosti se sankcionira v morebitnem prekrškovnem postopku.
 
Ocena učinkov na varstvo podatkov bi vam morala (če bi bila izvedena po pravilih ter kvalitetno in temeljito) podati odgovore na vsa vprašanja, ki nam jih zastavljate v vašem zaprosilu za mnenje, seveda pa bo pomagala tudi pri preučitvi temeljnega vprašanja pravne podlage za obdelavo osebnih podatkov.
 
Kadar pa je iz ocene učinka v zvezi z varstvom podatkov razvidno, da bi obdelava povzročila veliko tveganje, če upravljavec ne bi sprejel ukrepov za ublažitev tveganja, je v 36. členu Splošne uredbe predvideno t.i. predhodno posvetovanje z nadzornim organom - Informacijskim pooblaščencem. V kolikor pride do te situacije (t.j. glede na rezultate ocene učinkov na varstvo podatkov), se skladno s 36. členom Splošne uredbe ponovno obrnite na Informacijskega pooblaščenca.
 
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                               informacijska pooblaščenka
 
 
Pripravila:                                                                                                                              
mag. Polona Merc, univ. dipl. prav.,
svetovalka IP za varstvo osebnih podatkov
 
