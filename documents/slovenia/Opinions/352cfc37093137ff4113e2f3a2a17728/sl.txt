

Objava fotografij funkcionarjev na spletni strani društva
+
-


Datum: 15.11.2022
Številka: 07121-1/2022/1222

Kategorije: Društva, Privolitev
                        Informacijski pooblaščenec (v nadaljevanju IP) je po e-pošti prejel vaše vprašanje. Zanima vas, ali drži, da morajo vsi funkcionarji, vključeni v vaše društvo, podati svoje soglasje, da je njihova članska izkaznica s fotografijo lahko objavljena na spletni strani društva? Sprašujete tudi, ali obstaja kakšen obrazec za dajanje soglasja ter ali je na spletni strani društva še kaj drugega sporno z vidika GDPR. 
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20 v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Za vsako obdelavo osebnih podatkov mora upravljavec izkazati ustrezno pravno podlago, npr. privolitev po točki (a) prvega odstavka 6. člena Splošne uredbe. Privolitev mora biti vedno prostovoljna, specifična, informirana ter nedvoumna in se lahko kadarkoli prekliče. 
 
Posameznikom morajo biti tudi zagotovljene informacije o obdelavi osebnih podatkov skladno s 13. členom Splošne uredbe (npr. nameni ter pravna podlaga za obdelavo osebnih podatkov, uporabniki osebnih podatkov, obdobje hrambe, itd.).
 
O b r a z l o ž i t e v:
 
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
Pojasnjujemo, da mora imeti upravljavec za obdelavo osebnih podatkov ustrezno pravno podlago skladno s prvim odstavkom 6. člena Splošne uredbe. Pravne podlage v zasebnem sektorju so npr. privolitev, izvajanje pogodbe, izpolnitev zakonske obveznosti in zakoniti interesi upravljavca.
 
V konkretnem primeru bi najverjetneje prišla v poštev privolitev posameznika (točka (a) prvega odstavka 6. člena Splošne uredbe). Pojasnjujemo, da mora biti privolitev vedno prostovoljna, specifična, informirana ter nedvoumna in da se lahko kadarkoli prekliče. Upravljavec (društvo) mora natančno opredeliti, kakšen je namen podane privolitve, na kakšen način bodo prejeti podatki obdelani in kje bodo objavljeni. Glede na zahtevo, da mora biti privolitev informirana, mora vsebovati torej naslednje:
 
- podatek o identiteti upravljavca (naziv društva),
- konkretno opredeljen namen za vsako posamezno obdelavo, za katero je zahtevana posamezna privolitev,
- navedbo vrst osebnih podatkov, ki bodo zbrani in obdelovani,
- obstoj pravice do umika privolitve,
- obvestilo posamezniku, da ima pravico, da zanj ne velja odločitev, ki temelji zgolj na avtomatizirani obdelavi, vključno z oblikovanjem profilov,
- obvestilo posamezniku o morebitnih tveganjih pri prenosu osebnih podatkov v tretjo državo ali mednarodno organizacijo.
 
Poseben obrazec za podajo soglasja ni predpisan. Oblika pridobivanja privolitve je v celoti v rokah upravljavca, ki naj poišče način, ki najbolj ustreza konkretni organizaciji. Iz dokaznega vidika priporočamo pisno obliko (v papirni ali npr. elektronski obliki), pri čemer je treba tudi zagotoviti, da je umik privolitve mogoč v tako enostavni obliki, kot je bila dana privolitev in da ga je možno kadarkoli izvesti.
 
Preden posamezniki izpolnijo obrazec s privolitvijo, morajo biti tudi podrobno informirani o obdelavi osebnih podatkov, kot to določa 13. člen Splošne uredbe. Tako morajo npr. prejeti informacije o namenih ter pravni podlagi za obdelavo osebnih podatkov; uporabnikih osebnih podatkov; obdobju hrambe osebnih podatkov; pravicah posameznika, itd. Več informacij glede obveščanja posameznikov je dostopnih na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/obve%C5%A1%C4%8Danje-posameznikov-o-obdelavi-osebnih-podatkov. V zvezi z informiranjem posameznikov lahko uporabite vzorec (Vzorec obvestila posameznikom glede obdelave osebnih podatkov (člen 13 Splošne uredbe)), ki je dostopen na: https://www.ip-rs.si/obrazci/varstvo-osebnih-podatkov/.
 
Več o privolitvi in njenih obveznih sestavinah lahko preberete na spletni strani IP: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/privolitev/.
 
V zvezi z vašim vprašanjem, ali je na spletni strani še kaj spornega z vidika Splošne uredbe pojasnjujemo, da IP v okviru nezavezujočega mnenja ne more vnaprej ocenjevati skladnosti s Splošno uredbo, temveč bi se lahko do konkretnih vprašanj opredelil zgolj v inšpekcijskem postopku. Predlagamo vam, da se seznanite s smernicami Društva in varstvo osebnih podatkov, ki so dostopne na: https://www.ip-rs.si/publikacije/priro%C4%8Dniki-in-smernice/smernice-po-splo%C5%A1ni-uredbi-o-varstvu-podatkov-gdpr/dru%C5%A1tva-in-varstvo-osebnih-podatkov in Smernicami Informacijskega pooblaščenca za oblikovanje izjave o varstvu osebnih podatkov na spletnih straneh, ki so dostopne na: https://www.ip-rs.si/publikacije/priro%C4%8Dniki-in-smernice/smernice-po-splo%C5%A1ni-uredbi-o-varstvu-podatkov-gdpr/smernice-informacijskega-poobla%C5%A1%C4%8Denca-za-oblikovanje-izjave-o-varstvu-osebnih-podatkov-na-spletnih-straneh. Odgovore na morebitna dodatna vprašanja lahko najdete tudi v že izdanih nezavezujočih mnenjih, ki so dostopna z iskalnikom mnenj na www.ip-rs.si/vop. 
 
Lepo vas pozdravljamo.
 
Mojca Prelesnik, univ. dipl. prav.,                                                 
informacijska pooblaščenka
 
Pripravila:                                                                                                                                
Barbara Žurej, univ. dipl. prav.,
svetovalka pooblaščenca za preventivo                                     
