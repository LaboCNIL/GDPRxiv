

Posredovanje OP na CSD
+
-


Datum: 10.06.2021
Številka: 07121-1/2021/1068

Kategorije: Društva, Postopki na centrih za socialno delo
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem navajate, da je strokovni delavec v vašem društvu na CSD prijavil sina vaše dolgoletne uporabnice in njegovo partnerico zaradi ogroženosti njunega otroka. Gospa je na srečanjih vašemu zaposlenemu zaupala vse, kar se dogaja v njeni družini. Zaposleni jo je opozoril, da bo moral, v kolikor se zadeve doma ne bodo uredile in njen sin ne bi pristopil sam na CSD, podati prijavo na CSD. Kasneje je strokovni delavec to tudi storil (ravnal je v skladu z 91.členom Zakona o socialnem varstvu), v zapisnik za CSD pa podal njene in sinove podatke. Na CSD so k obravnavi povabili sina in partnerko, gospe pa ne, ker ni stranka v zadevi. Gospa je na društvo podala pritožbo, v kateri je navedla, da ni bila seznanjena s tem, da lahko društvo posreduje drugim institucijam podatke ter da so bili na izjavi podani njeni podatki, ki jih je zaupala vašemu zaposlenemu, na CSD pa je potem niso sprejeli, saj gre za urejanje zadev njenega sina, njegove partnerke in njunega otroka ter da so v izjavi zaposlenega za CSD zadeve drugače razumljene. Zanima vas, ali ste dolžni ob prihodu vsakega novega uporabnika ustno in pisno obvestiti, da v izrednih primerih podajate podatke drugim institucijam? Zanima vas tudi, ali ste, ko ste na CSD podali podatke tretje osebe, ki je zaupala strokovnem sodelavcu vse v zvezi z dogajanjem v družini njenega sina, kjer je bila po oceni strokovnega sodelavca prisotna ogroženost otroka, ravnali pravilno, da ste podali podatke te gospe. Ob sprejemu sicer vaši uporabniki podpišejo dogovor o sodelovanju, ki vsebuje točko: Izvajalci programa se zavezujemo, da vam bomo nudili pomoč kot je predvideno v Urniku terapevtskih aktivnosti in Individualnem načrtu, kvalitetno obravnavo skladno s sodobnimi smernicami in strokovnimi dognanji, upoštevali etični kodeks za področje socialnega varstva in varovali osebne podatke ter upoštevali načelo zaupnosti.
 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. Ob tem IP poudarja, da izven postopka inšpekcijskega nadzora zakonitosti obdelave osebnih podatkov ne more presojati.
 
 
Za vsako obdelavo osebnih podatkov mora biti podana pravna podlaga, v vašem primeru je podana v 91. členu Zakona o socialnem varstvu (Uradni list RS, št. 3/07 - uradno prečiščeno besedilo, 23/07 - popr., 41/07 - popr., 61/10 - ZSVarPre, 62/10 - ZUPJS in 57/12: ZSV-NPB16, v nadaljevanju: ZSV), ki v drugem odstavku določa, da so organi ter zavodi in druge organizacije, ki pri svojem delu ugotovijo ogroženost otroka, mladoletnika ali osebe, ki ji je odvzeta poslovna sposobnost, dolžni o tem obvestiti center za socialno delo na svojem območju. Vendar pa je potrebno pri vsaki obdelavi osebnih podatkov upoštevati tudi načelo najmanjšega obsega podatkov oz. načelo sorazmernosti, ki je opredeljeno v členu  5 (1) (c) Splošne uredbe in v konkretnem primeru to pomeni, da lahko na CSD posredujete le tiste osebne podatke, ki so potrebni za dosego namena, zaradi katerega se obdelujejo (posredujejo). Če je torej za obravnavo na CSD potrebno, da CSD razpolaga tudi z osebnimi podatki vaše uporabnice, je posredovanje njenih osebnih podatkov v skladu z določbami Splošne uredbe, sicer pa ne.
 
 
Glede obveščanja posameznikov vam pojasnjujemo, da mora upravljavec takrat, ko pridobi osebne podatke posameznika, le-tega seznaniti z obdelavo njegovih osebnih podatkov in mu zagotoviti informacije, ki jih zahteva člen 13 Splošne uredbe:  
 

identiteto in kontaktne podatke upravljavca in njegovega predstavnika, kadar ta obstaja;
kontaktne podatke pooblaščene osebe za varstvo podatkov, kadar ta obstaja;
namene, za katere se osebni podatki obdelujejo, kakor tudi pravno podlago za njihovo obdelavo;
kadar obdelava temelji na točki (f) člena 6(1), zakonite interese, za uveljavljanje katerih si prizadeva upravljavec ali tretja oseba;
uporabnike ali kategorije uporabnikov osebnih podatkov, če obstajajo;
kadar je ustrezno, dejstvo, da upravljavec namerava prenesti osebne podatke v tretjo državo ali mednarodno organizacijo, ter obstoj ali neobstoj sklepa Komisije o ustreznosti ali v primeru prenosov iz člena 46 ali 47 ali drugega pododstavka člena 49(1) sklic na ustrezne ali primerne zaščitne ukrepe in sredstva za pridobitev njihove kopije ali kje so na voljo.

 
Poleg informacij iz odstavka 1 upravljavec v skladu z odstavkom 2 takrat, ko pridobi osebne podatke, posamezniku, na katerega se ti nanašajo, zagotovi naslednje informacije, ki so potrebne za zagotovitev poštene in pregledne obdelave:

obstoj hrambe osebnih podatkov ali, kadar to ni mogoče, merila, ki se uporabijo za določitev tega obdobja;
obstoj pravice, da se od upravljavca zahtevajo dostop do osebnih podatkov in popravek ali izbris osebnih podatkov ali omejitev obdelave v zvezi s posameznikom, na katerega se nanašajo osebni podatki, ali obstoj pravice do ugovora obdelavi in pravice do prenosljivosti podatkov;
kadar obdelava temelji na točki (a) člena 6 (1) ali točki (a) člena 9 (2), obstoj pravice, da se lahko privolitev kadarkoli prekliče, ne da bi to vplivalo na zakonitost obdelave podatkov, ki se je na podlagi privolitve izvajala do njenega preklica;
pravico do vložitve pritožbe pri nadzornem organu;
ali je zagotovitev podatkov zakonska ali pogodbena obveznost ali pa obveznost, ki je potrebna za sklenitev pogodbe, ter ali mora posameznik, na katerega se nanašajo osebni podatki, zagotoviti osebne podatke, ter kakšne so morebitne posledice, če se taki podatki ne zagotovijo, in
obstoj avtomatiziranega sprejemanja odločitev, vključno z oblikovanjem profilov iz člena 22 (1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.

 
Ti podatki morajo biti zagotovljeni v jedrnati, pregledni, razumljivi in lahko dostopni obliki ter jasnem in preprostem jeziku. Ta določba se nanaša na osebne podatke, ki jih vodite v svojih zbirkah, saj se določbe Splošne uredbe v skladu s členom 4 nanašajo le na osebne podatke, ki so del zbirke ali namenjeni oblikovanju dela zbirke.
 
Predlagamo vam torej, da posameznikom takrat, ko od njih pridobite osebne podatke, zagotovite informacije glede obdelave njihovih osebnih podatkov (torej tistih podatkov, ki so del zbirke ali namenjeni oblikovanju dela zbirke) v skladu s členom 13 Splošne uredbe (določba v dogovoru glede zaupnosti podatkov torej ni dovolj) pri posredovanju osebnih podatkov pa bodite pozorni na to, da posredujete le tiste osebne podatke, za katere je podana pravna podlaga in le v takšnem obsegu, kot je nujno potreben za dosego namena.
 
Lepo vas pozdravljamo,
 
 
Mojca Prelesnik, univ. dipl. prav.,
informacijska pooblaščenka
 
