

Ali so podatki o KMG osebni podatki
+
-


Datum: 25.02.2020
Številka: 07120-1/2020/249

Kategorije: Definicija OP, Svetovni splet
                        Obrnili ste se na Informacijskega pooblaščenca RS (v nadaljevanju IP) s svojim vprašanjem – ali se podatki o kmetijskih gospodarstvih obravnavajo enako kot podatki o samostojnih podjetnikih, ki se ne štejejo za varovane osebne podatke? Menite, da podatki o GERK-ih (rabi kmetijskih zemljišč) niso osebni podatki, medtem ko podatke vodene v eRegistru kmetijskih gospodarstev, sodijo med varovane osebne podatke, ker so dostopni le omejenemu krogu oseb – nosilcem kmetijskih gospodarstev in članom kmetij, ki z ustreznim digitalnim potrdilom lahko pregledujejo vse podatke o svojem kmetijskem gospodarstvu. Po vašem se kot varovani osebni podatki ne štejejo podatki o nosilcu, ko je kmetijsko gospodarstvo kot s.p. ali d.o.o., medtem pa ko je organizirano v drugih oblikah se podatki o nosilcu kmetijskega gospodarstva štejejo kot varovani osebni podatek ker ta podatek ni javno objavljen. Stališče po vašem prepričanju podpira tudi navedba iz mnenja IP št. 751-01-9/2005-u1 (0106) z dne 3. 3. 2005, ki pravi, »da je v primeru, ko se podatki nanašajo na tista kmetijska gospodarstva, ki niso pravne osebe ali samostojni podjetniki, mogoče takšne podatke šteti tudi kot osebne podatke, seveda pa le v primeru, če je iz takšnih podatkov mogoče brez velikih stroškov ali napora prepoznati nosilca takšnega kmetijskega gospodarstva. To pomeni, da v primeru, ko bi javnosti ali komer koli sporočili osebno ime in naslov nosilca kmetijskega gospodarstva ter podatek o tem, kolikšna nacionalna in evropska proračunska sredstva je prejel, je takšno posredovanje oziroma širjenje podatkov že mogoče šteti kot obdelavo osebnih podatkov, zaradi česar je potrebno upoštevati pravila, ki jih v zvezi z dopustnostjo obdelave osebni podatkov določa ZVOP-1«.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP pojasnjuje, da podatki v zvezi s kmetijsko dejavnostjo, ki jo izvaja kmetijsko gospodarstvo (vpisano v register kmetijskih gospodarstev) ne uživa varstva osebnih podatkov. V skladu z ustavno sodno prakso (odločba št. U-I-84/03 in št. U-I-298/04) nimajo narave varovanih osebnih podatkov tisti podatki, ki so v zvezi z opravljanjem dejavnosti poslovnega subjekta (ustavno sodišče se je v teh zadevah opredelilo do osebnih podatkov samostojnih podjetnikov). Po stališču IP pa je med poslovne subjekte v širšem smislu mogoče šteti tudi druge subjekte, ki v RS opravljajo dejavnost. Takšno stališče je IP zavzel tudi v mnenju št. 0712-1/2016/55, z dne 11. 1. 2016 glede podatkov o čebelarjih in v mnenju št. 0712-1/2016/456, z dne 23. 2. 2016 glede podatkov o vinarjih, ki so v zvezi z opravljanjem njihove dejavnosti in v mnenju 0712-1/2016/1732 z dne 30. 8. 2016 glede podatkov v zvezi s prodanimi količinami mleka.Mnenje, ki ga navajate je iz leta 2005 in je še iz začetka razvoja prakse na tem področju. Kasneje je kot navedeno, IP zavzel stališče, da podatki o kmetijskem gospodarstvu, ki so v zvezi z opravljanjem kmetijske dejavnosti – tudi kadar kmetijsko gospodarstvo ni organizirano kot s.p. ali d.o.o., temveč npr. kot dopolnilna dejavnost – ne štejejo med varovane osebne podatke.Lep pozdrav,Anže Novak, univ. dipl. prav.Svetovalec Pooblaščenca za preventivoMojca Prelesnik, univ. dipl. prav.informacijska pooblaščenka
