

Sporočanje podatkov o kolonizaciji v DSO
+
-


Datum: 26.12.2019
Številka: 0712-1/2019/2953

Kategorije: Posebne vrste, Posredovanje OP med upravljavci, Pravne podlage, Zdravstveni osebni podatki
                        Pri Informacijskem pooblaščencu (IP) smo dne 11. 12. 2019 prejeli vaše zaprosilo za mnenje o dopustnosti posredovanja podatkov o kolonizaciji z večkratno odporno bakterijo domovom starejših občanov DSO, po zaključku bolnišnične hospitalizacije njihovih varovancev in njihovi vrnitvi v domsko oskrbo. Zanima vas, ali lahko bolnišnično osebje ob prepoznanju nosilstva posamezne trdovratne bakterije (ESBL, MRSA) pri pacientu in že izdanem izvidu, ugotovitev nemudoma sporoči DSO, katerega varovanec je obravnavani pacient in navedeno posredovanje podatkov opravi brez privolitve pacienta.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Po mnenju IP je dopustno, da bolnišnica brez privolitve pacienta sporoči DSO podatke o koloniziranosti ali podatke o okuženosti, ki lahko s strokovnega vidika (IP tega ni pristojen presojati) pomembno vpliva na zdravstveno oskrbo in zdravje pacienta (oskrbovanca) ali oseb v DSO, ki bodo pacienta obravnavale ali bile z njim v stiku.O b r a z l o ž i t e v:V konkretnem primeru so možne pravne podlage (posamič ali v kombinaciji ter vsaka pod določenimi pogoji) za dopustnost obveščanja: (c) točka drugega odstavka člena 9 Splošne uredbe o varstvu podatkov, ki določa, da je obdelava posebnih kategorij osebnih podatkov dopustna tudi, če je to potrebno za zaščito življenjskih interesov posameznika, na katerega se nanašajo osebni podatki, ali drugega posameznika, kadar posameznik, na katerega se nanašajo osebni podatki, fizično ali pravno ni sposoben dati privolitve; (i) točka drugega odstavka člena 9 Splošne uredbe o varstvu podatkov, ki določa, da je obdelava potrebna iz razlogov javnega interesa na področju javnega zdravja, kot je zaščita pred resnimi čezmejnimi tveganji za zdravje ali zagotovitev visokih standardov kakovosti in varnosti zdravstvenega varstva ter zdravil ali medicinskih pripomočkov, na podlagi prava Unije ali prava države članice (…) – take nacionalne podlage so na primer Zakon o pacientovih pravicah (ZPacP) in Zakon o nalezljivih boleznih; tretji odstavek 45. člena ZPacP, ki določa, da zdravnik lahko sporoči informacije o zdravstvenem stanju pacienta, če je to nujno potrebno za varovanje življenja ali preprečitev hudega poslabšanja zdravja drugih oseb; šesti odstavek 44. člena ZPacP, ki dopušča posredovanje zdravstvenih podatkov izvajalcu zdravstvene dejavnosti, če je to potrebno zaradi zdravljenja pacienta (DSO-ji so namreč v delu dejavnosti (zdravstvena nega) tudi izvajalci zdravstvenih storitev); Zakon o socialnem varstvu (ZSV), ki v 111. členu določa, da lahko DSO-ji zbirajo tudi podatke o zdravstvenem stanju. Vprašanje, ali je v vsakem konkretnem primeru izpolnjen pogoj pomembnosti podatkov oziroma potrebnosti posredovanja podatkov, je primarno v rokah medicinske stroke.Lepo pozdravljeni,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
