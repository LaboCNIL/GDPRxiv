

Zahteva tujega podjetja po fotokopiji osebnega dokumenta za izvajanje poslovne storitve
+
-


Datum: 12.05.2021
Številka: 07121-1/2021/910

Kategorije: Inšpekcijski postopki, Svetovni splet
                        Informacijski pooblaščenec (v nadaljevanju: IP) je prejel vaše sporočilo, v katerem nas prosite za mnenje in sicer pojasnjujete, da kot podjetje oglašujete vašo storitev preko Google Adds, pri zadnji prijavi pa ste dobili obvestilo, da morate potrditi identiteto in sicer se poleg izpisa iz registra za podjetje, zahteva tudi fotokopija osebnega dokumenta s sliko za odgovorno osebo. Zanima vas, ali je to skladno z zakonodajo.
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Informacijski pooblaščenec (v nadaljevanju IP) pojasnjuje, da glede fotokopij osebnih dokumentov slovenska zakonodaja ureja pogoje, kdaj je dopustno fotokopiranje osebnih izkaznic (Zakon o osebnih izkaznicah) ter potnih listov (Zakon o potnih listinah), vendar pa gre v zadevnem primeru za podjetje, ki nima sedeža v Republiki Sloveniji in zanj določbe omenjenih zakonov ne veljajo.
Navedeno pa ne pomeni, da omenjeno podjetje ni dolžno spoštovati določb Splošne uredbe o varstvu osebnih podatkov, ki v določenih primerih velja tudi za tuja podjetja, torej podjetja, ki so ustanovljena, registrirana oziroma imajo sedež izven EU. Člena 3 Splošne uredbe določa, da se Splošna uredba uporablja za obdelavo osebnih podatkov v okviru dejavnosti sedeža upravljavca ali obdelovalca v Uniji, ne glede na to, ali obdelava poteka v Uniji ali ne. Splošna uredba se uporablja za obdelavo osebnih podatkov posameznikov, na katere se nanašajo osebni podatki in ki so v Uniji, tudi s strani upravljavca ali obdelovalca, ki nima sedeža v Uniji, kadar so dejavnosti obdelave povezane:
(a) | z nudenjem blaga ali storitev takim posameznikom v Uniji, ne glede na to, ali je potrebno plačilo posameznika, na katerega se nanašajo osebni podatki, ali
(b) | s spremljanjem njihovega vedenja, kolikor to poteka v Uniji.
V zadevnem primeru gre za osebne podatke odgovorne osebe podjetja, čeprav gre primarno za pogodbo med ponudnikom storitev oglaševanja in vašim podjetjem. Družba Google ima ustanovitev na Irskem in je zato dolžna spoštovati določbe Splošne uredbe pri obdelavah osebnih podatkov, kar pomeni spoštovanje vseh temeljnih načel varstva osebnih podatkov (v konkretnem primeru sta zlasti pomembni načeli sorazmernosti in namenskosti). Pri tem opozarjamo, da imajo lahko države članice EU različno nacionalno ureditev glede (ne) dopustnosti (foto)kopiranja osebnih dokumentov. Če ocenjujete, da je zahteva omenjene družbe nesorazmerna lahko podate prijavo, ki jo vložite k nam[1] ali neposredno k informacijskemu pooblaščencu na Irskem[2], ki bi imel v takšnem postopku vlogo vodilnega nadzornega organa in bo opravil presojo, ali je zbiranje fotokopij osebnih dokumentov v konkretnem primeru (ne)sorazmerno ter v primeru ugotovljene nesorazmernosti tudi odločil, da s tem prenehajo.
 
 
S spoštovanjem,
 
Mojca Prelesnik, univ.dipl.prav.,                                                                                                  
informacijska pooblaščenka
 
Pripravil:                                                                                                                                  
mag. Andrej Tomšič,
namestnik informacijske pooblaščenke  
