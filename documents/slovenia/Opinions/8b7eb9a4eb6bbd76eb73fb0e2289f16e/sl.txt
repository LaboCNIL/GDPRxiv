

Posredovanje kopije obdukcijskega zapisnika svojcem umrlega pacienta – kdo je zavezani upravljavec
+
-


Datum: 06.09.2022
Številka: 07121-1/2022/953

Kategorije: OP umrlih
                         Pri Informacijskem pooblaščencu (IP) smo dne 2. 9. 2022 prejeli vaše zaprosilo za mnenje glede vprašanja, kdo mora ali sme pacientovim svojcem posredovati obdukcijski zapisnik, katerega so zaprosili. V vašem primeru ste kot mrliški oglednik odredili sanitarno obdukcijo umrlega, ta pa je bila izvedena na Inštitutu za sodno medicino v LJ. Umrli pacient sicer ni bil vaš pacient. Na omenjenem inštitutu so svojce napotili na vas oziroma vaš zdravstveni dom. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Pri tem še pojasnjujemo, da se lahko do konkretnih primerov obdelave osebnih podatkov dokončno in zavezujoče opredelimo le v inšpekcijskih in pritožbenih postopkih.
 
 
Zavezanec iz 42. člena Zakona o pacientovih pravicah (ZPacP) za posredovanje kopije obdukcijskega zapisnika je vsak izvajalec, ki je v skladu s predpisi izdelal ali pridobil obdukcijski zapisnik v okviru izvajanja zdravstvene dejavnosti. To pomeni, da lahko svojci pridobijo kopijo pri vas ali pa pri izvajalcu sanitarne obdukcije. Svojci so do kopije upravičeni, če so za to izpolnjeni pogoji po 42. členu ZPacP. 
 
 
O b r a z l o ž i t e v:
 
O vsebini 42. člena ZPacP, upravičencih in pogojih, ki morajo biti izpolnjeni za seznanitev, je  že izdanih več mnenj, ki so dostopna na spletni strani IP, npr. št. 07120-1/2022/188, št. 07120-1/2020/608, št. 0712-1/2019/2159, št. 07120-1/2022/250 in št. 07121-1/2020/1676.
 
Izvajalec zdravstvene dejavnosti je javni zdravstveni zavod in druga pravna ali fizična oseba, ki opravlja zdravstveno dejavnost v skladu z zakonom, ki ureja zdravstveno dejavnost (2. člen ZPacP). Upravičenci iz 42. člena ZPacP lahko pridobijo obdukcijski zapisnik pri kateremkoli izvajalcu zdravstvene dejavnosti, pri katerem se obdukcijski zapisnik ali njegova reprodukcija nahaja zaradi izvajanja zdravstvene dejavnosti. Zlasti sta to naročnik storitve (vaš zdravstveni dom) in ustanova, ki je obdukcijo izvedla. Oba sta enako zavezana in upravičena da sprejmeta zaprosilo svojcev, preverita izpolnjevanje pogojev ter svojcem posredujeta kopijo zaprošenega obdukcijskega zapisnika. Možno je celo, da isti svojci isti zapisnik zahtevajo pri obeh izvajalcih. Če pacienta sicer ne poznate, ker ga nikoli niste obravnavali, to ni relevantno za odločanje o razkritju. Zavezanec za odločanje je v vašem primeru zdravstveni dom in ne vi osebno. Z razkritjem kopije obdukcijskega zapisnika ne bo poseženo v integriteto izvoda, zapisnika, ki ga sicer hranite v vaši ustanovi.
 
V primeru molka (tj. zamude 15-dnevnega roka za odločitev) ali v primeru zavrnitve zahteve, lahko svojci pri IP vložijo pritožbo.
 
Tudi iz pritožbene prakse IP izhaja, da so se svojci lahko seznanili z zdravstveno dokumentacijo umrlega pacienta pri naročnikih zdravstvene storitve in pri izvajalcih naročila.
 
To mnenje velja le za sanitarne in klinične obdukcije. 
 
Prijazen pozdrav,
 
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
