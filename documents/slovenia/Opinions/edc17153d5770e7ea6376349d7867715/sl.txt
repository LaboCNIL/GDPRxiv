

Posredovanje OP stranke v okviru poziva UE
+
-


Datum: 05.04.2022
Številka: 07120-1/2022/109

Kategorije: Posredovanje OP med upravljavci, Postopki na centrih za socialno delo, Upravni postopki
                        Informacijski pooblaščenec (v nadaljevanju: IP) je prejel vaš dopis, v katerem nas seznanjate, da ste s strani upravne enote (v nadaljevanju: UE) na podlagi 139. člena Zakona o splošnem upravnem postopku (v nadaljevanju: ZUP) prejeli prošnjo za pravno pomoč, v kateri vas prosijo, da jim posredujete vse znane podatke o stalnem prebivališču stranke ter ostale podatke, ki bi lahko pripomogli k ugotovitvi dejanskega stanja. Zanima vas, ali poleg naslova iz uradnih evidenc lahko posredujete UE tudi elektronsko pošto ter telefonsko številko stranke, na katero se nanaša zadevna prošnja UE. Pojasnjujete še, da ste oba podatka pridobila od stranke, v postopku uveljavljanja pravice do varstvenega dodatka.
 
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 76. členom Zakona o varstvu osebnih podatkov na področju obravnavanja kaznivih dejanj (Uradni list RS, št. 177/20, v nadaljevanju ZVOPOKD), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezujoče mnenje v zvezi z vašim vprašanjem.
 

 Osebni podatki se v javnem sektorju lahko obdelujejo le, če obdelavo osebnih podatkov in osebne podatke, ki se obdelujejo, določa zakon.
 Pravno podlago za posredovanje podatkov UE v vašem konkretnem primeru bi potencialno lahko predstavljal 34.a člen oziroma 139. člen ZUP, kjer pa bi moral CSD pri posredovanju podatkov še vedno upoštevati načelo sorazmernosti.
 Z vprašanji v povezavi z interpretacijo določb ZUP v zvezi z vodenjem konkretnih upravnih postopkov se lahko obrnete na resorno ministrstvo in sicer na Ministrstvo za javno upravo.

 
O b r a z l o ž i t e v:
 
IP uvodoma poudarja, da v okviru neobvezujočega mnenja ne more presojati, ali so v konkretnem primeru, za konkreten namen in podatke izpolnjeni navedeni pogoji za obdelavo podatka in njihovo posredovanje. Konkretno presojo zakonitosti obdelave v posameznem primeru bi IP lahko opravil le v okviru inšpekcijskega ali drugega upravnega postopka. IP prav tako ni pristojen za nadzor nad zakonitostjo vodenja upravnih in drugih postopkov upravnih enot in se posledično ne more opredeljevati do ugotovitvenega postopka v konkretnih zadevah, ki jih rešujejo upravne enote, s tem pa je zadevno mnenje IP le načelno oziroma splošno.  
IP pojasnjuje, da mora vsak upravljavec za vsakršno obdelavo osebnih podatkov, torej tudi za njihovo posredovanje, imeti upravljavec zakonito in ustrezno pravno podlago. Te so določene v členu 6(1) Splošne uredbe in sicer:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
Točka f) se ne uporablja za obdelavo s strani javnih organov pri opravljanju njihovih nalog.
Pravno podlago za obdelavo osebnih podatkov v javnem sektorju, kamor se uvrščajo tudi CSD in UE, ureja še veljavni 9. člen ZVOP-1, ki v prvem odstavku določa, da se osebni podatki v javnem sektorju lahko obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi, da se določeni osebni podatki obdelujejo le na podlagi osebne privolitve posameznika. Skladno s še veljavnim drugim odstavkom istega člena lahko nosilci javnih pooblastil obdelujejo osebne podatke tudi na podlagi osebne privolitve posameznika brez podlage v zakonu, kadar ne gre za izvrševanje njihovih nalog kot nosilcev javnih pooblastil.
Iz navedenega izhaja, da bi pravno podlago za posredovanje podatkov UE v vašem konkretnem primeru potencialno lahko predstavljal 34.a člen oziroma 139. člen ZUP, kjer pa bi moral CSD pri posredovanju podatkov še vedno upoštevati načelo sorazmernosti, torej 3. člen ZVOP-1, ki določa, da morajo biti osebni podatki, ki se obdelujejo, ustrezni in po obsegu primerni glede na namene, za katere se zbirajo in nadalje obdelujejo. UE kot pristojni organ, ki vodi upravni postopek, sicer sam opredeli, kateri so potrebni (osebni) podatki, ki jih potrebuje za svojo odločitev. CSD pa pri posredovanju osebnih podatkov samostojno presodi, kateri so tisti osebni podatki iz njegovih zbirk, ki jih glede na konkretni namen lahko posreduje. CSD je tako upravičen presoditi tako ustreznost posameznih podatkov kot tudi primernost obsega posredovanih podatkov glede na konkretni namen.
CSD kot upravljavec osebnih podatkov mora poleg navedenega, na podlagi tretjega odstavka 22. člena ZVOP-1, tudi zagotoviti, da je za vsako posredovanje osebnih podatkov mogoče pozneje ugotoviti, kateri osebni podatki so bili posredovani, komu, kdaj in na kakšni podlagi, in sicer za obdobje, ko je mogoče zakonsko varstvo pravice posameznika zaradi nedopustnega posredovanja osebnih podatkov (t.i. zunanja sledljivost oziroma sledljivost posredovanja).
Če UE osebne podatke posameznika torej potrebuje za namen odločanja v upravnem postopku, za katerega je pristojna, lahko UE podatke iz evidenc, ki jih vodi drug organ, torej lahko praviloma pridobiva na podlagi 139. oz. 34.a člena ZUP. 
IP pri tem ponovno poudarja, da ne more in ne sme izven postopka inšpekcijskega nadzora oziroma drugega upravnega postopka presojati konkretnih obdelav osebnih podatkov, niti ni pristojen za nadzor nad zakonitostjo vodenja upravnih in drugih postopkov upravnih organov in se posledično ne more opredeljevati do ugotovitvenega postopka v konkretnih zadevah, ki jih rešujejo upravne enote. Predlagamo vam, da se z dodatnimi vprašanji v povezavi z interpretacijo določb ZUP obrnete na resorno ministrstvo in sicer na Ministrstvo za javno upravo.
Sklepno vas še napotujemo na Smernice za center za socialno delo, ki so vam lahko v pomoč pri vseh morebitnih prihodnjih vprašanjih v povezavi z varstvom osebnih podatkov: https://www.ip-rs.si/fileadmin/user_upload/Pdf/smernice/Smernice_za_CSD_julij2017.pdf
V upanju, da smo uspeli odgovoriti na vaša vprašanja, vas lepo pozdravljamo.
 
 
Mojca Prelesnik, univ. dipl. prav.,
informacijska pooblaščenka
 
Pripravil:                                                                                                                                  
Grega Rudolf,
asistent svetovalca pri IP                                                          
