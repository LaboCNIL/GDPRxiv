

Obdelava podatkov za športno vzgojni karton in ocenjevanje
+
-


Datum: 15.06.2021
Številka: 07121-1/2021/1101

Kategorije: Šolstvo
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem sprašujete, kaj storiti v primeru, ko dijak ne da soglasja za zbiranje podatkov v športno-vzgojnem kartonu (ŠVK). Dijaki namreč običajno iz dosežkov pri nalogah, katerih rezultati se zbirajo v ŠVK, dobijo oceno pri športni vzgoji. Zanima vas, ali v primeru, ko dijak ne da soglasja, aktivnosti, predvidene v ŠVK, lahko izvaja, lahko tudi pridobi oceno na podlagi dosežkov, ne sme pa se rezultatov zapisati in hraniti v obrazcu ŠVK ali pa to morda to pomeni, da niti ocenjen ne sme biti iz aktivnosti, predvidenih za ŠVK?
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. Ob tem IP poudarja, da izven postopka inšpekcijskega nadzora zakonitosti obdelave osebnih podatkov ne more presojati.
 
Za vsako obdelavo osebnih podatkov mora biti podana pravna podlaga in ker se podatki za ŠVK (podatki o gibalnih sposobnostih in morfoloških značilnostih dijaka) na podlagi osmega odstavka 42. člena Zakona o gimnazijah (Uradni list RS, št. 1/07 – uradno prečiščeno besedilo, 68/17, 6/18 – ZIO-1 in 46/19, v nadaljevanju: ZGim) lahko zbirajo s soglasjem dijaka, teh podatkov brez njegovega soglasja ni dopustno zbirati. Podatki o preverjanju in ocenjevanju znanja pa se obdelujejo na podlagi 12. točke prvega odstavka 42. člena ZGim, torej je za obdelavo pravna podlaga zakon, ki pa ne določa, da bi bilo potrebno za ocenjevanje pridobiti še soglasje dijaka in ocene se pridobivajo v skladu s 37. in 38. členom ZGim. Glede na navedeno IP meni, da se v primeru, ko dijak z zbiranjem podatkov za ŠVK ne soglaša, aktivnosti, predvidene v ŠVK, lahko izvajajo, če se na takšen način izvede ocenjevanje dijaka, ne sme pa se rezultatov zapisati in hraniti v obrazcu ŠVK.  
 
Lepo vas pozdravljamo,
 
Mojca Prelesnik, univ. dipl. prav.,
informacijska pooblaščenka
 
