

Zdravniško potrdilo v postopku posvojitve
+
-


Datum: 21.04.2021
Številka: 07121-1/2021/781

Kategorije: Postopki na centrih za socialno delo
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem navajate, da ste bili v letih 2019/20 na CSD v postopku pridobitve statusa posvojiteljice, a se je zapletlo, ker  zdravnik ni hotel izdati potrdila, ki ga je od vas zahteval CSD. Zdravnik je namreč želel, da CSD za izdajo potrdila o tem, da nimate telesnih okvar, duševnih oz. kroničnih bolezni, poda pisno zahtevo, česar pa na CSD niso storili. Zanima vas, ali je ravnanje CSD zakonito.
 
IP skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) daje neobvezna mnenja v zvezi z obdelavo osebnih podatkov.  
 
Upravljavci osebnih podatkov (v tem primeru CSD) morajo imeti za obdelavo osebnih podatkov ustrezno pravno podlago in za obdelavo osebnih podatkov s strani CSD mora biti na podlagi točke (c) člena 6(1) Splošne uredbe podana pravna podlaga v zakonu ali pa če je to na podlagi točke (e) člena 6(1) potrebno za opravljanje naloge v javnem interesu ali pri izvajanju javne oblasti, dodeljene upravljavcu.
 
Pravna podlaga za obdelavo osebnih podatkov o zdravstvenem stanju potencialnih kandidatov za posvojitev je podana v Družinskem zakoniku (Uradni list RS, št. 15/17, 21/18 – ZNOrg, 22/19 in 67/19 – ZMatR-C, v nadaljevanju: DZ), ki v 7. alineji 216. člena določa, da posvojitelj ne more biti oseba, ki ni poslovno sposobna ali oseba s tako motnjo v duševnem razvoju ali s tako boleznijo, zaradi katere posvojitev ne bi bila v korist otroka. Na podlagi prvega odstavka 288. člena DZ se osebni podatki zbirajo neposredno od posameznika ter iz uradnih zbirk, ki jih v Republiki Sloveniji vodijo za to pooblaščeni organi in organizacije. Na podlagi 3. alineje drugega odstavka istega člena pa centri za socialno delo za namen izvajanja javnih pooblastil po tem zakoniku brezplačno pridobivajo osebne podatke iz obstoječih zbirk osebnih podatkov Ministrstva za zdravje, Inštituta za varovanje zdravja in drugih izvajalcev zdravstvene dejavnosti, in sicer podatke o zdravstvenem stanju ali invalidnosti ob pisni privolitvi posameznika.
CSD ima torej pravno podlago za obdelavo osebnih podatkov, saj mora ugotoviti, ali vlagatelj, ki s pisno izjavo, vloženo pri CSD, izrazi željo za posvojitev, izpolnjuje pogoje za pridobitev statusa posvojitelja, med drugim tudi, da nima takšne bolezni, zaradi katere posvojitev ne bi bila v korist otroka. Podatke o zdravstvenem stanju CSD pridobiva neposredno od posameznika, lahko pa tudi od izvajalcev zdravstvene dejavnosti, vendar mora za to pridobiti pisno privolitev posameznika.
IP ni seznanjen z vsemi okoliščinami obdelave osebnih podatkov v konkretnem primeru, poleg tega pa na podlagi Sklepa Ustavnega sodišča RS št. U-I-92/12-13, ne sme posegati v pravne postopke, ki jih vodijo pristojni državni organi, zato se glede zakonitosti ravnanja CSD v vašem primeru ne more opredeliti, imate pa kot stranka postopku možnost svoje pravice uveljavljati v okviru pravnih sredstev, ki so vam na voljo v upravnem postopku.    
Lepo vas pozdravljamo,
 
           
Mojca Prelesnik, univ. dipl. prav.,
informacijska pooblaščenka
 
