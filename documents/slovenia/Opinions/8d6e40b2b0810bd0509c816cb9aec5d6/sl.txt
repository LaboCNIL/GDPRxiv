

Tolmačenje 160. člena ZEKom-1 v zvezi s 23.-24.a členom ZSOVA
+
-


Datum: 06.10.2021
Številka: 07120-1/2021/531

Kategorije: Elektronska pošta, Sodni postopki
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas, ali lahko operater na podlagi odredbe Vrhovnega sodišča posreduje vsebino elektronske pošte, če se odredba glasi »Uvedba nadzora zoper e-naslov ….@....«. Pojasnjujete, je odredba izdana na podlagi 160. člena Zakona o elektronskih komunikacijah ter 23., 24. in 24.a člena Zakona o Slovenski obveščevalno-varnostni agenciji. Menite, da se e-pošta šteje med storitve informacijske družbe, ki je ni mogoče obravnavati kot komunikacijo skladno z ZEKom-1, s čimer je operater omejen pri izvajanju obveznosti.
 
IP ugotavlja, da ste nanj naslovili dopis, ki ne sodi v njegovo pristojnost, zato skladno z načelom zakonitosti ne more izdati neobveznega mnenja, ki ga sicer izdaja na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1) ter 2. člena Zakona o informacijskem pooblaščencu (Uradni list RS, št. 113/05).
 
IP skladno s tretjim odstavkom 55. člena Splošne uredbe namreč ni pristojen za nadzor dejanj obdelave sodišč, kadar delujejo kot sodni organ. Prav tako je IP skladno z določbo 161. člena Zakona o elektronskih komunikacijah (Uradni list RS, št. 109/12, 110/13, 40/14 – ZIN-B, 54/14 – odl. US, 81/15 in 40/17; v nadaljevanju ZEKom-1) pristojen le za izvajanje nadzora nad določbami 149., 153., 153.a, 155. in 157. člena ZEKom-1, Agencija za komunikacijska omrežja in storitve Republike Slovenije (AKOS) pa, ob upoštevanju omejitev iz 160. člena tega zakona, za nadzor nad izvajanjem določb XII. poglavja ZEKom-1. Tudi sicer lahko IP v mnenjih poda zgolj splošna pojasnila, ne more pa dokončno odločati o tem, ali so v konkretnih primerih podani pogoji za posredovanje osebnih podatkov. Zato vam odgovora na vaše vprašanje žal ne moremo podati.
 
Lep pozdrav,
 
                                                                                                     Mojca Prelesnik, univ. dipl. prav.,
                                                                                                             informacijska pooblaščenka
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
