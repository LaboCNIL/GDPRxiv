

Zakonitost obdelave osebnih podatkov mladoletne osebe pri uporabi spletnih storitev
+
-


Datum: 12.04.2022
Številka: 07121-1/2022/379

Kategorije: Obdelava osebnih podatkov otrok in mladoletnih, Svetovni splet
                        Informacijski pooblaščenec (v nadaljevanju: IP) je prejel vaš dopis, v katerem nas naprošate za mnenje v zvezi z vprašanjem glede zakonitosti obdelave osebnih podatkov mladoletne osebe v okviru uporabe splošno poznane storitve »Google drive« in ostalih Googlovih produktov, in sicer v primeru, ko mladoletna oseba, ki je stara 14 let, sama pristane na splošne pogoje poslovanja in poda privolitev za obdelovanje osebnih podatkov ob uporabi teh storitev, vendar na način, da pri posredovanju svojega podatka o rojstvu navede neresničen podatek o letu rojstva na način, da se predstavi kot polnoletna oseba. 
Zanima vas, ali je v tem primeru sploh mogoče govoriti o kakršni koli veljavni privolitvi po GDPR in ali je tovrstna obdelava osebnih podatkov lahko ob kakršnih koli pogojih zakonita? 
 
 
Pogoje, ki se uporabljajo za privolitev otroka v zvezi s storitvami informacijske družbe opredeljuje člen 8 Splošne uredbe. Do morebitne drugačne zakonske ureditve (npr. v ZVOP-2) lahko otroci sami privolijo v obdelavo osebnih podatkov po dopolnjenem 15 letu, če ne gre  za tako obdelavo osebnih podatkov, ki bi bistveno vplivala na otrokovo življenje pred polnoletnostjo ali po njej.
 
 
O b r a z l o ž i t e v:
 
Informacijski pooblaščenec (v nadaljevanju IP) uvodoma pojasnjuje, da pogoje, ki se uporabljajo za privolitev otroka v zvezi s storitvami informacijske družbe opredeljuje člen 8 Splošne uredbe, ki določa:

 Kadar se uporablja točka (a) člena 6(1), je v zvezi s storitvami informacijske družbe, ki se ponujajo neposredno otroku, obdelava osebnih podatkov otroka zakonita, kadar ima otrok vsaj 16 let. Kadar je otrok mlajši od 16 let, je takšna obdelava zakonita le, če in kolikor takšno privolitev da ali odobri nosilec starševske odgovornosti za otroka.

Države članice lahko za te namene z zakonom določijo nižjo starost, če ta starost ni nižja od 13 let.

 Upravljavec si ob upoštevanju razpoložljive tehnologije v takih primerih razumno prizadeva za preveritev, ali je nosilec starševske odgovornosti za otroka dal ali odobril privolitev.
 Odstavek 1 ne vpliva na splošno pogodbeno pravo držav članic, kot so pravila o veljavnosti, oblikovanju ali učinku pogodbe v zvezi z otrokom.

Glede na to, da gre za 14-letno osebo, bi zanjo morali v vsakem primeru privolitev podati nosilci starševske odgovornosti za otroka. Do morebitne drugačne zakonske ureditve (npr. v ZVOP-2) lahko otroci sami privolijo v obdelavo osebnih podatkov po dopolnjenem 15 letu, če ne gre za tako obdelavo osebnih podatkov, ki bi bistveno vplivala na otrokovo življenje pred polnoletnostjo ali po njej.
Ob tem velja dodati, da so si upravljavci osebnih podatkov (npr. ponudniki spletnih storitev) glede na določbo 2. odstavka člena 8 Splošne uredbe ob upoštevanju razpoložljive tehnologije v takih primerih dolžni razumno prizadevati za preveritev, ali je nosilec starševske odgovornosti za otroka dal ali odobril privolitev – ob odsotnosti splošno uveljavljenih, sorazmernih in učinkovitih načinov za preverjanje starosti bi  morali uporabiti sorazmerne ukrepe, kot je recimo potrditev podaje privolitve otrok s strani staršev.
 
S spoštovanjem,
 
Mojca Prelesnik, univ.dipl.prav.,                                                                                                  
informacijska pooblaščenka
 
Pripravil:                                                                                                                                 
mag. Andrej Tomšič,
namestnik informacijske pooblaščenke                                                        
