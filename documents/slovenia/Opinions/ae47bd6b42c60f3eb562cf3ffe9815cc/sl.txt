

Zahteva dostavljavca po osebnih podatkih
+
-


Datum: 19.05.2021
Številka: 07121-1/2021/954

Kategorije: Telekomunikacije in pošta
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da je dostavljavec Pošte Slovenije ob prevzemu paketa od vas zahteval kar nekaj osebnih podatkov. Zanima vas, ali je to zakonito. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Pravno podlago za obdelavo osebnih podatkov s strani Pošte Slovenije določa Uredba (EU) 2015/847 Evropskega parlamenta in Sveta z dne 20. maja 2015 o informacijah, ki spremljajo prenose sredstev, in razveljavitvi Uredbe (ES) št. 1781/2006 (v nadaljevanju: Uredba 2015/847). Pošta Slovenije nastopa kot pogodbeni obdelovalec NKBM d.d. pri obdelavi osebnih podatkov v zvezi z opravljanjem prenosa sredstev, kot na primer prevzem paketov s plačilom po povzetju ter prejem poštnega nakazila.
Banka oz. v njenem imenu Pošta Slovenije d.o.o. mora v skladu s prvim odstavku 4. člena Uredbe 2015/847 zbirati naslednje osebne podatke plačnikov:

ime (in priimek) plačnika,
številko plačilnega računa plačnika,
naslov plačnika, številko uradnega osebnega dokumenta, identifikacijsko številko stranke ali datum in kraj rojstva.

Nadalje mora pošta na podlagi drugega odstavka istega člena zbirati sledeče podatke prejemnikov sredstev:

ime in priimek prejemnika plačila,
številka plačilnega računa prejemnika plačila.

IP je na to temo napisal že nekaj mnenj, napotujemo vas na dve mnenji, ki sta objavljeni na naši spletni strani:

Obdelava osebnih podatkov s strani pismonoše, št. 0712-1/2019/1010, z dne 3. 5. 2019: https://www.ip-rs.si/mnenja-gdpr/6048a38d3307b,
Zbiranje osebnih podatkov s strani pošte, št. 07121-1/2020/2043, z dne 13. 11. 2020: https://www.ip-rs.si/mnenja-gdpr/6048a64136346.

 
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
