

Povezovanje zdravstvenih zbirk podatkov po predlogu Zakona o nujnih ukrepih na področju zdravstva
+
-


Datum: 16.07.2021
Številka: 07121-1/2021/1247

Kategorije: Posredovanje OP med upravljavci, Pridobivanje OP iz zbirk, Zdravstveni osebni podatki
                        Pri Informacijskem pooblaščencu (IP) smo dne 24. 6. 2021 prejeli vaše zaprosilo za mnenje o ustreznosti določbe zadnjega stavka v četrtem odstavku predlaganega 14.č člena Zakona o zbirkah podatkov s področja zdravstvenega varstva (ZZPPZ), ki se glasi »Za potrebe nadzora nad evidentiranjem in obračunavanjem zdravstvenih storitev se lahko s CRPP povezuje evidenca o zavarovanih osebah obveznega zdravstvenega zavarovanja, kot jo določa zakon, ki ureja zdravstveno varstvo in zdravstveno zavarovanje«. Gre za določbo, ki jo vsebuje predlog Zakona o nujnih ukrepih na področju zdravstva (EVA 2021-2711-0072), ki je že v zakonodajnem postopku v DZ. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
V zvezi s tem še pojasnjujemo, da IP s strani pripravljavca ali drugega organa ni prejel predloga zakona v mnenje.
 
 
Po mnenju IP predlagana določba zadnjega stavka v četrtem odstavku 14.č člena ZZPPZ (predlog novele ZZPPZ; EVA 2021-2711-0072) ni ustrezna z vidika sistema varstva osebnih podatkov.
 
 
O b r a z l o ž i t e v:
 
Razlogi za zgornje stališče so:

Predlagana sprememba bo dovoljevala novo masovno izmenjavo zdravstvenih in drugih osebnih podatkov med dvema velikima centraliziranima zbirkama podatkov s strani dveh, na področju zdravstva pomembnih upravljavcev. Med NIJZ in ZZZS se sicer lahko izmenjujejo določeni osebni podatki, vendar je nabor teh podatkov v sedanji zakonodaji točno določen in primerno omejen (npr. dostop o podatkov iz sistema eRecept in eNapotnica);
Osebni podatki, ki naj bi se obdelovali oziroma povezovali niso določeni oziroma zamejeni, kar bi teoretično pomenilo, da bi se obdelovali vsi podatki v CRPP in vsi podatki o zavarovanih osebah po ZZVZZ, kar pa očitno predstavlja pretirano obdelavo;
V besedilu ni določen povezovalni znak, ki bi služil za povezovanje zbirk;
Predlagana rešitev je v nasprotju z osnovnim namenom CRPP, ki je določen v tretjem odstavku 14.b člena ZZPPZ in tudi bistveno presega deklarirani namen iz predloga zakona;
Predlog prinaša trajno ureditev, čeprav je namen zakona v reševanju nujne problematike v zdravstvu, ki je začasne narave. Ni prav, da rešitve, ki so namenjene uporabi v posebnih razmerah postanejo trajne, zlasti če so nesorazmerne;
Iz obrazložitve predloga zakona ne izhajajo konkretni razlogi za predpisano možnost povezovanja zbirk. Tudi razlog »administrativne razbremenitve« ni ustrezno obrazložen. Drugi splošni razlogi za povezovanje (celovit vpogled pacienta v zdravstveno dokumentacijo) so povsem nelogični, saj rešitev ni namenjena pacientom in ne prinaša ugodnosti za paciente;
V obrazložitvi zapisan namen »nadzora nad evidentiranjem in obračunavanjem zdravstvenih storitev« ne sme opravičevati masovnega dostopa do vseh pomembnih zdravstvenih podatkov vseh pacientov. Povedano drugače, dostop do podatkov za potrebe nadzora je sicer legitimen namen, a le, če bi šlo za usmerjene posamične nadzore. Zato bi bilo treba tudi ta namen omejiti le za COVID-19 problematiko in še to zgolj za individualne primere nadzorov. Nadzor s strani ZZZS je sicer omogočen že po ZZVZZ, zaradi česar v konkretnem primeru ne gre za problem, da ZZZS sploh ne bi mogel izvajati nadzora.

 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
