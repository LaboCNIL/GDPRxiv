

Preverjanje izjav posameznikov
+
-


Datum: 17.07.2021
Številka: 07121-1/2021/1252

Kategorije: Delovna razmerja, Pravne podlage
                        Pri Informacijskem pooblaščencu (IP) smo dne 5. 7. 2021 prejeli vaše vprašanje o tem, ali lahko podjetje preveri izjave posameznikov o določenih dejstvih (npr. nekaznovanost, zdravstveno stanje ipd.), zlasti če gre za preverjanje določenega vzorca (deleža) vseh danih izjav več posameznikov. Menite, da bi za to lahko bil podan legitimen interes.  
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Ker je vaše vprašanje široko zastavljeno, je odgovor lahko le splošen. Pri tem izhajamo iz domneve, da ste imeli v mislih zlasti preverjanje izjav, ki jih podajo delavci v razmerju do delodajalca.
 
 
Možnost preverjanja izjav posameznikov je odvisna od vsebine podatkov (zdravstveni podatki, podatki o izobrazbi, podatki iz kazenske evidence ipd.), položaja posameznika (npr. delavec v delovnem razmerju, stranka uradnega postopka, potrošnik v razmerju do podjetja), položaja tistega, ki izvaja preverjanje (npr. delodajalec v zasebnem ali javnem sektorju, pogodbeni partner, oblastni organ) ter želenega načina preverjanja (npr. preverjanje pristnosti dokazil, pridobivanje podatkov ali le potrjevanje resničnosti podatkov). 
 
Pravna podlaga iz (f) točke prvega odstavka 6. člena Splošne uredbe o varstvu podatkov (»prevladujoči zakoniti interesi upravljavca«) upravljavcu praviloma ne omogoča, da neposredno pri drugem upravljavcu pridobi osebne podatke posameznika zato, da bi preveril resničnost izjave posameznika. 
 
 
Praviloma se preverjanje izjav delavcev izvaja tako, da mora delavec v podporo zatrjevanih dejstev predložiti ustrezno dokazilo (npr. predložitev potrdila o začasnem prebivališču, predložitev originalne diplomske listine na vpogled). V nadaljnji fazi lahko delodajelec pri izdajatelju potrdila preveri njegovo pristnost in s tem resničnost vsebine. 
 
V nekaterih primerih področni predpisi določajo možnost, da nekateri subjekti pri upravljavcu pridobijo določene podatke ter na tak način preverijo resničnost izjav posameznikov (npr. preverjanje podatkov iz kazenske evidence v primeru javnega naročanja, varnostno preverjanje na področju tajnih podatkov ali po predpisih o prevozih v cestnem prometu, ali pa preverjanje informacij o predvidenem bolniškem staležu delavca in režimu gibanja v tem času). 
 
Pod določenimi pogoji je dopustno preverjanje dejstev tudi prek detektiva. 
 
 
 
O b r a z l o ž i t e v:
 
Točka (f) prvega odstavka 6. člena Splošne uredbe o varstvu podatkov ne more biti splošna podlaga za to, da »zainteresirani« upravljavec od kateregakoli upravljavca pridobiva osebne podatke o posameznikih, s katerimi je v določenem razmerju. Enako velja za 48. člen Zakona o delovnih razmerjih (ZDR-1).
 
Delno in posredno se na vaše vprašanje nanašajo na primer ta mnenja IP, ki so dostopna na spletni strani IP: št. 07121-1/2021/512, št. 0712-1/2016/713, št. 0712-1/2014/1509, št. 0712-1/2018/821, št. 0712-1/2018/129, št. 0712-1/2017/292, št. 0712-117/2012/2 in št. 0712-1/2016/833.
 
Poleg teh vam predlagamo tudi ogled mnenj s področja dela detektivov in mnenj, ki se nanašajo na pridobivanje podatkov v zvezi z bolniškim staležem.
 
S področja delovnih razmerij so na spletni strani IP na voljo tudi smernice IP.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
