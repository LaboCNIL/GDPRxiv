

Posredovanje podatkov iz CRP stečajnemu upravitelju
+
-


Datum: 30.03.2021
Številka: 07120-1/2021/144

Kategorije: Posredovanje OP med upravljavci, Sodni postopki, Upravne enote, Upravni postopki
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da je stečajni upravitelj na upravno enoto podal vlogo za izpis podatkov o vseh prijavljenih osebah na naslovu nepremičnine, katere lastnik je podjetje v stečaju (ne samo oseb v skupnem gospodinjstvu stečajnega dolžnika). Zanima vas, ali je stečajni upravitelj že na podlagi osmega odstavka 384. člena Zakona o finančnem poslovanju, postopkih zaradi insolventnosti in prisilnem prenehanju (ZFPPIPP) in drugega odstavka 36. člena Zakona o prijavi prebivališča (ZPPreb-1) upravičen pridobiti zahtevane podatke. Sprašujete, ali so torej to podatki, ki so pomembni za ugotovitev pravnega položaja in premoženja stečajnega dolžnika ali mora stečajni upravitelj svoji zahtevi priložiti še dokumente, na podlagi česar bo upravna enota ugotavljala dejstva, ki jih zatrjuje stečajni upravitelj. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da IP v okviru izdaje mnenja ne more odločati o tem, ali so v konkretnem primeru podani pogoji za posredovanje osebnih podatkov, temveč lahko zgolj opozori na relevantno pravno podlago ter pogoje, ki morajo biti izpolnjeni, da je določeno posredovanje podatkov zakonito. Konkretno presojo pa lahko oziroma mora opraviti izključno upravljavec osebnih podatkov.
 
Za zakonito obdelavo osebnih podatkov, torej med drugim za njihovo razkritje s posredovanjem, razširjanje ali drugačno omogočanje dostopa, mora imeti upravljavec ustrezno pravno podlago. Te so določene v členu 6(1) Splošne uredbe. Skladno s točko (c) te določbe je obdelava zakonita, če je potrebna za izpolnitev zakonske obveznosti, ki velja za upravljavca.
 
Zakon o finančnem poslovanju, postopkih zaradi insolventnosti in prisilnem prenehanju (Uradni list RS, št. 13/14 – uradno prečiščeno besedilo, s spremembami in dopolnitvami; v nadaljevanju ZFPPIPP) v osmem odstavku 384. člena določa, da morajo banke, borznoposredniške družbe, klirinškodepotna družba, sodišča, davčne uprave in drugi upravljavci zbirk osebnih in drugih podatkov upravitelju na njegovo zahtevo posredovati vse podatke, vključene v zbirkah osebnih in drugih podatkov, ki jih upravljajo, pomembne za ugotovitev pravnega položaja in premoženja stečajnega dolžnika, premoženja njegovega zakonca ali osebe, s katero živi v istospolni partnerski skupnosti po zakonu, ki ureja registracijo istospolne partnerske skupnosti, ter poslov, ki bi lahko imeli značilnosti izpodbojnih pravnih ravnanj iz 271. člena tega zakona. Zakon o prijavi prebivališča (Uradni list RS, št. 52/16 in 36/21; v nadaljevanju ZPPreb-1) pa v drugem odstavku 36. člena določa, da upravna enota lastniku ali solastniku nepremičnine na določenem naslovu na njegovo vlogo posreduje podatke o imenu in priimku, letu rojstva ter vrsti prebivališča vseh posameznikov, ki imajo oziroma so imeli prijavljeno stalno ali začasno prebivališče na tem naslovu, in sicer za obdobje, za katerega podatke zahteva, vendar največ za obdobje njegovega lastništva ali solastništva te nepremičnine.
 
Kot izpostavljate sami, je IP v smernicah o obdelavi osebnih podatkov iz centralnega registra prebivalstva z dne 21. 9. 2016 (https://www.ip-rs.si/fileadmin/user_upload/Pdf/smernice/Smernice_o_CRP_web.pdf) že pojasnil, da je pravna podlaga v osmem odstavku 384. člena ZFPPIPP oblikovana na način generalne klavzule, kar v praksi pomeni, da mora stečajni upravitelj, če ne gre za osebne podatke, ki so primeroma našteti v devetem odstavku 384. člena ZFPPIPP (za te praviloma ni potrebna posebna utemeljitev, saj je presojo naredil že zakonodajalec), upravljalca prepričati, da so podatki potrebni oziroma primerni za ugotovitev pravnega položaja in premoženja stečajnega dolžnika (ali partnerja) ter poslov, ki bi lahko imeli značilnosti izpodbojnih pravnih ravnanj, sicer posredovanje osebnih podatkov ni zakonito. Upravljalec pa je upravičen in dolžan ta pogoj preveriti. Zato mora biti zahteva stečajnega upravitelja obrazložena in mora pisno izkazati dejstva in okoliščine, ki utemeljujejo, da so v konkretnem primeru izpolnjeni zahtevani pogoji.
 
Iz vašega zaprosila za mnenje ne izhaja, da bi stečajni upravitelj v konkretnem primeru pojasnil, zakaj potrebuje podatke o prijavljenih osebah na naslovu nepremičnine v lasti stečajnega dolžnika. Te podatki pa bi bili lahko pomembni za ugotovitev pravnega položaja in premoženja stečajnega dolžnika (npr. zaradi izpraznitve ali izročitve nepremičnine), vendar bi za presojo, ali so v resnici ti podatki temu namenjeni, moral stečajni upravitelj svojo zahtevo ustrezno obrazložiti. To bi bilo tudi v skladu z načelom najmanjšega obsega podatkov in omejitve namena, ki jih opredeljuje člen 5 Splošne uredbe. Po enajstem odstavku 384. člena ZFPPIPP se lahko podatki iz osmega člena istega namreč uporabijo samo za ugotovitev premoženja stečajnega dolžnika in za uveljavitev zahtevkov za izročitev tega premoženja ali za ugotovitev poslov, ki bi lahko imeli značilnosti izpodbojnih pravnih ravnanj iz 271. člena tega zakona, in za uveljavitev izpodbojnih in povračilnih zahtevkov po pravilih o izpodbijanju teh dejanj.
 
ZFPPIPP izrecno ne določa, katere dokumente oziroma podatke mora stečajni upravitelj priložiti svoji zahtevi. O tem, do kakšne mere in na kakšen način se bo ugotavljala gotovost dejstev, ki jih zatrjuje stečajni upravitelj, ter izpolnjevanje pogojev po 384. členu ZFPPIPP, odloča upravljavec sam v vsaki zahtevi posebej. IP tega ne sme storiti namesto njega. Načeloma pa preverjanje izpolnjevanja pogojev po tej določbi od stečajnega upravitelja ne bi smelo zahtevati predložitve obširne dokumentacije, na podlagi katerih bi upravna enota kot upravljavec nato ugotavljala dejstva, ki jih zatrjuje stečajni upravitelj, temveč bi moral stečajni upravitelj v zahtevi predvsem jasno in konkretno opredeliti razloge, zaradi katerih potrebuje zahtevane osebne podatke oseb, ki so prijavljene na naslovu nepremičnine v lasti stečajnega dolžnika.
 
 
Lep pozdrav,
 
Mojca Prelesnik, univ. dipl. prav.,                       
informacijska pooblaščenka
 
Pripravila:                                                                                                                              
Tina Ivanc, univ. dipl. prav.,svetovalka IP za varstvo osebnih podatkov
 
