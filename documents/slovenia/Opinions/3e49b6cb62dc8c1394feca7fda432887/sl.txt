

Pošiljanje vabil na cepljenje s strani NIJZ in dostop do podatkov iz sistema kartice ZZ
+
-


Datum: 24.08.2021
Številka: 07121-1/2021/1555

Kategorije: Posredovanje OP med upravljavci, Zdravstveni osebni podatki, Pravne podlage
                        Informacijski pooblaščenec (v nadaljevanju IP) je dne 13. 8. 2021 po elektronski pošti prejel vaš dopis, v katerem nas sprašujete, ali je dopustno, da je Nacionalni inštitut za javno zdravje (v nadaljevanju NIJZ) dostopal do vaših osebnih podatkov in vam poslal vabilo za cepljenje proti COVID-19. Obvestilo ste dobili samo člani družine, ki se še niste cepili in ste starejši od 50 let. Zanima vas tudi informacija, do kakšnih podatkov iz vaše zdravstvene kartice lahko dostopa NIJZ oziroma, kdo ima še dostop do podatkov, ki so vezani na vašo zdravstveno kartico.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem poudarjamo, da izven postopka inšpekcijskega nadzora konkretnih obdelav osebnih podatkov ne more presojati.
 

V primeru priprave in pošiljanja vabil NIJZ gre za obdelavo osebnih podatkov v zvezi z zdravjem, za kar mora obstajati ustrezna pravna podlaga.

 
NIJZ je sicer Informacijskemu pooblaščencu v petek, 6. 8. 2021, poslal zaprosilo za mnenje glede morebitnih pravnih podlag za pošiljanje vabil na cepljenje. A še preden je imel IP možnost odgovoriti na zaprosilo za mnenje, je NIJZ že odposlal vabila. IP je nato prejel številne prijave posameznikov v zvezi s poslanimi vabili.
 
Ker je IP od državljanov zaradi prejetega vabila prejel veliko število prijav, mora IP primarno proučiti vsebino in utemeljenost teh prijav.
 
IP zato v tej fazi žal ne more podati mnenja o obstoju pravne podlage za obdelavo osebnih podatkov pri pošiljanju vabil NIJZ na cepljenje, saj mora preučiti prijave in vse spremljajoče okoliščine omenjene obdelave osebnih podatkov. Glede na množičnost obdelave osebnih podatkov bo IP o svojih ugotovitvah vsekakor obvestil javnost.
 

V zvezi z vašim vprašanjem o dostopu do podatkov v sistemu kartice ZZ pojasnjujemo, da NIJZ za potrebe vabljenja ni mogel uporabiti podatkov v sistemu kartice ZZ, ki je v upravljanju ZZZS, pač pa je uporabil Centralni register podatkov o pacientih (CRPP), katerega upravljavec je NIJZ in vsebuje podatke o cepljenju in starosti ter naslovu pacientov s stalnim ali začasnim prebivališčem v Republiki Sloveniji in drugih pacientov, ki v Republiki Sloveniji prejmejo zdravstveno oskrbo. Podlaga za vodenje in uporabo CRPP je določena v Zakonu o zbirkah podatkov s področja zdravstvenega varstva (ZZPPZ) – členi od 14 do 14.d. V skladu s temi določbami NIJZ del podatkov sicer pridobiva tudi od ZZZS, vendar to niso podatki o cepljenju. Podatke o cepljenju v CRPP poročajo izvajalci zdravstvene dejavnosti, ki izvajajo cepljenje. Podatke o naslovu in rojstvu pa CRPP pridobi iz centralnega registra prebivalstva v upravljanju MNZ.

 
Dostopne pravice do podatkov v sistemu kartice ZZ so sicer določene v Pravilniku o kartici zdravstvenega zavarovanja, profesionalni kartici in pooblastilih za branje in zapisovanje podatkov v zalednem sistemu (Uradni list RS, št. 12/17, 57/18, 43/19, 79/19 in 179/20) – gl. povezavo http://www.pisrs.si/Pis.web/pregledPredpisa?id=PRAV12497. V prilogi št. 2 je seznam pooblastil za branje in zapisovanje podatkov v sistemu. Glede na vsebino pravilnika NIJZ (kadar ne nastopa kot izvajalec zdravstvene dejavnosti) nima uporabniških pravic v sistemu kartice ZZ. Izjema je torej le: - avtomatizirano pridobivanje nekaterih podatkov v skladu z ZZPPZ (sem kot rečeno ne spadajo podatki o cepljenju), in - kadar NIJZ nastopa kot izvajalec zdravstvene dejavnosti (npr. ko sam izvaja cepljenje).
 
Lepo vas pozdravljamo,
 
Pripravil:
mag. Urban Brulc, univ. dipl. prav.
samostojni svetovalec IP
 
                                                                                               Mojca Prelesnik, univ. dipl. prav.                                                 
                                                                                                    informacijska pooblaščenka
