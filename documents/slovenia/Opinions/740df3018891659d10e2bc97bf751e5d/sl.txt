

Seznanitev s pacientovim izvidom v CRPP s strani dežurnega zdravnika po napotitvi in zaključku obravnave
+
-


Datum: 28.09.2022
Številka: 07120-1/2022/332

Kategorije: Zdravstveni osebni podatki, Pridobivanje OP iz zbirk
                        Pri Informacijskem pooblaščencu (IP) smo dne 27. 9. 2022 prejeli vašo pobudo za presojo želje zdravnikov, da bi lahko izvid, ki je naknadno na voljo v Centralnem registru podatkov o pacientih (CRPP) pogledal tudi dežurni zdravnik, ki ni otrokov izbrani osebni zdravnik oz. pediater, in ki je obravnavanega otroka napotil iz dežurne službe v nadaljnjo obravnavo v bolnišnico. Menite, da bi to imelo velik strokovni in učni pomen, saj dežurni zdravnik na podlagi izvida specialističnega pregleda v bolnišnici ovrednoti svoje strokovne odločitve, sicer ne dobi povratne informacije za otroka, ki ga je pregledoval in napotil naprej z napotnico v nadaljnjo obravnavo. Trenutno je za vsak vpogled v CRPP pacientov, katerim niste izbrani zdravniki, potrebno soglasje staršev. Izvidi hospitalizacij so objavljeni z zamikom, takrat dežurni zdravnik ni več v stiku s starši otrok, ki jih je obravnaval v dežurni službi. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. IP se lahko dokončno in konkretno opredeli do konkretne problematike le v morebitnem inšpekcijskem postopku.
 
 
Po mnenju IP trenutna zakonodaja ne nudi ustrezne pravne podlage za to, da bi se lahko dežurni zdravnik, ki ni hkrati pacientov osebni zdravnik, prek CRPP seznanil z izvidom iz zdravstvene obravnave, na katero je bil pacient napoten s strani tega zdravnika. To je dopustno le na podlagi predhodne privolitve pacienta ali izjemoma, če ta zdravnik v isti ali drugi vlogi ponovno obravnava istega pacienta ter izvid potrebuje zaradi zagotavljanja nadaljnje zdravstvene oskrbe pacienta. 
 
 
O b r a z l o ž i t e v:
 
Za kakršnokoli obdelavo zdravstvenih osebnih podatkov (npr. vpogled v izvid v interoperabilni hrbtenici CRPP) mora biti na voljo ustrezna pravna podlaga – privolitev pacienta ali izrecna zakonska ali višja podlaga. Te potencialne podlage na splošni ravni našteva 9. člen Splošne uredbe o varstvu podatkov, sicer pa so konkretne podlage določene z nacionalno zakonodajo, na primer v ZVOP-1, Zakonu o pacientovih pravicah (ZPacP) in Zakonu o zbirkah podatkov s področja zdravstvenega varstva (ZZPPZ).
 
V konkretnem primeru nobena od podlag v 9. členu Splošne uredbe o varstvu podatkov žal ne pride v poštev. Poleg tega IP-ju žal ni znana ustrezna zakonska podlaga v ZZPPZ ali v drugem zakonu oziroma predpisu, ki bi dopuščala, da lahko zdravnik, ki je opravljal delo dežurnega zdravnika v NMP in pacienta napotil na nadaljnje zdravljenje, naknadno vpogleda v izvid te obravnave izven delovnih potreb.
 
Glede CRPP so na nacionalni ravni ključne določbe v ZZPPZ, in sicer v členih od 14 do 14.d. ZZPPZ v 14.b členu, ki ureja uporabniške pravice v CRPP, predlagane možnosti vpogleda ne določa. Zaradi popolnosti odgovora citiramo celotno določbo relevantnega tretjega odstavka, ki določa dopustne  oziroma zakonite namene uporabe CRPP: »Podatki iz prejšnjega odstavka (tj. podatki iz obeh delov CRPP) se obdelujejo zato, da se izvajalcem v Republiki Sloveniji in v tujini omogoči dostop do podatkov in izmenjava podatkov za izvajanje zdravstvene oskrbe in mrliško pregledne službe ter z namenom ažuriranja podatkov zdravstvene dokumentacije. Kontaktne podatke pacienta iz CRPP lahko izvajalci in NIJZ uporabijo za obveščanje pacienta o spremembah podatkov v CRPP in drugih zbirkah eZdravja, posredovanje ključev za elektronsko identifikacijo pacienta, izvedbo stikov s pacientom pred načrtovano zdravstveno storitvijo, posredovanje informacij in navodil v povezavi z načrtovano zdravstveno storitvijo, vabilo pacienta na izvedbo zdravstvene storitve, izvajanje zdravstvene storitve na daljavo ter spremljanje izkušenj pacienta in izidov zdravstvene obravnave po izvedbi zdravstvene storitve, pri čemer je treba upoštevati predpise s področja varstva osebnih podatkov glede tehničnih ukrepov za zagotavljanje varnosti podatkov pri komunikaciji. Podatki iz prejšnjega odstavka se obdelujejo tudi zato, da se pacientom omogoči dostop do njihove zdravstvene dokumentacije prek informacijskih rešitev za pacienta in da se imenovanim zdravnikom in zdravnikom, ki so člani zdravstvene komisije, omogoči dostop do podatkov v postopkih odločanja o pravicah v okviru zdravstvenega zavarovanja«.
 
Take podlage ni niti v Pravilniku o pooblastilih za obdelavo podatkov v Centralnem registru podatkov o pacientih. V prvem odstavku 4. člena Pravilnika je določeno, da lahko zdravnik v okviru zdravstvene oskrbe pacienta v CRPP v skladu s pooblastili iz Priloge tega pravilnika vpogleduje, pridobiva in uporablja zdravstveno dokumentacijo pacienta na podlagi: pacientove privolitve, izjave o izbiri izbranega osebnega zdravnika, napotne listine, izvajanja službe nujne medicinske pomoči ali listine za napotitev na obdukcijo. Nadalje 5.a člen Pravilnika določa, da imajo zdravstveni delavci in sodelavci pravico do vpogleda, pridobivanja in uporabe zdravstvene dokumentacije pacienta, kadar je to potrebno za zagotavljanje primerne, kakovostne in varne zdravstvene oskrbe pacienta v skladu z zakonom, ki ureja pacientove pravice, ali na podlagi privolitve pacienta.
 
Tudi iz določb ZPacP in Pravil obveznega zdravstvenega zavarovanja ne izhaja, da bi lahko zdravnik v osebnem interesu vpogledal v izvid pacienta.
 
To pomeni, da je vpogled v izvid, ki je nastal zaradi napotitve, dopusten le za namen nadaljnje zdravstvene oskrbe pacienta oziroma povedano drugače, če je vpogled s strokovnega vidika neizogibno potreben zaradi nudenja varne, primerne, kakovostne in uspešne zdravstvene oskrbe pacientu, ki je v obravnavi pri zdravniku, ki izvaja vpogled. Ko dežurni zdravnik pacienta napoti na specialistično oziroma bolnišnično raven, je zdravstvena oskrba pacienta zaključena, zaradi česar vpogled v izvid ni več potreben za nadaljnjo zdravstveno obravnavo tega pacienta s strani tega zdravnika.
 
V primeru, da bi dežurni zdravnik po zaključku obravnave pacienta vpogleda v izvid, bi to storil brez potrebe po nadaljnjem zdravljenju, pač pa le zaradi osebnega interesa. Konkretni osebni interes, ki je v lastni strokovni edukaciji, je sicer lahko legitimen, vendar ne more per se ustvariti pravne podlage za vpogled.
 
Glede na navedeno je po trenutnem stanju zakonodaje dopusten vpogled le, če pacient v to predhodno privoli kot to omogoča četrti odstavek 44. člena ZPacP. Privolitev sicer ni nujno dana v pisni obliki, a je ta oblika zaradi dokazovanja upravičenosti do vpogleda zelo priporočljiva. Pacient mora pred privolitvijo tudi prejeti ustrezne ustne ali pisne informacije vsaj o namenu vpogleda, o predmetu vpogleda, o zbirki podatkov, v kateri bo izveden vpogled, kdo bo vpogled izvedel in ali se bo vpogledani izvid tudi reproduciral. Resda privolitve v praksi ni možno vedno pridobiti zaradi stanja, v katerem so pacienti in njihovi starši pri obravnavi v NMP, toda to je trenutno edina pot za zakonito uporabo CRPP.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
