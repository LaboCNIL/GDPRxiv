

Prepoved obdelave osebnih podatkov otroka
+
-


Datum: 07.06.2020
Številka: 07121-1/2020/1017

Kategorije: Pogodbena obdelava podatkov, Pravica do pozabe, Pravne podlage, Šolstvo
                        Informacijski pooblaščenec (v nadaljevanju IP) je prejel vaše elektronsko sporočilo z izjavo o prepovedi uporabe, obdelave, posredovanja in prenosa osebnih podatkov za vašega sina, ki ste jo naslovili na eŠolo d.o.o.. Ob tem zahtevate, da s spletnega portala www.easistent.com ter z drugih spletnih portalov, če obstajajo, odstranijo vse osebne podatke vašega sina.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašo izjavo. Ob tem opozarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.IP uvodoma pojasnjuje, da pomeni obdelava osebnih podatkov skladno z drugo točko 4. člena Splošne uredbe o varstvu podatkov vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje.Za vsako obdelavo osebnih podatkov je treba imeti zakonito in ustrezno pravno podlago. Te so določene v členu 6(1) Splošne uredbe in so za javni sektor, kamor spadajo osnovne šole kot javni zavodi ali kot nosilci javnih pooblastil, naslednje:- zakon (točka (c)),- privolitev, kadar ne gre za izvajanje javnih nalog (točka (a)),- sklenitev ali izvajanje pogodbe (točka (b)),- izvajanje javne naloge (točka (e)).IP pojasnjuje, da je obdelava osebnih podatkov, ki ima podlago v zakonu, neodvisna od volje posameznika in je zato ni mogoče prepovedati. Kadar pa se osebni podatki obdelujejo na podlagi osebne privolitve, s preklicem preneha pravna podlaga za njihovo obdelavo. Skladno s členom 7(3) Splošne uredbe o varstvu podatkov ima namreč posameznik, na katerega se nanašajo osebni podatki (oziroma njegov zakoniti zastopnik), pravico, da svojo privolitev kadar koli prekliče. Preklic privolitve ne vpliva na zakonitost obdelave na podlagi privolitve pred njenim preklicem.Posameznik lahko skladno s Splošno uredbo o varstvu podatkov pod določenimi pogoji zahteva tudi popravek, omejitev obdelave oziroma izbris svojih osebnih podatkov. V zvezi z zahtevo po izbrisu pa IP poudarja, da je ta utemeljena le, če za obdelavo osebnih podatkov ni pravne podlage (npr. zakon). Če se namreč podatke obdeluje zakonito oziroma obstaja zakonska podlaga za obdelavo, potem izbrisa teh podatkov načeloma ni mogoče upravičeno zahtevati.Zakon, ki ureja obravnavano področje, je Zakon o osnovni šoli (Uradni list RS, št. 81/06 – uradno prečiščeno besedilo, 102/07, 107/10, 87/11, 40/12 – ZUJF, 63/13 in 46/16 – ZOFVI-L, v nadaljevanju ZOsn). Ta v 94. členu določa, da osnovna šola zbira, obdeluje, shranjuje, posreduje in uporablja podatke, vsebovane v zbirkah podatkov, ki jih vodi v skladu s predpisi o varstvu osebnih podatkov, če s tem zakonom ni drugače določeno. 95. člen ZOsn natančneje predpisuje vrste zbirk podatkov, osebne podatke, ki jih v tem okviru obdeluje ter podlago. V 99. členu ZOsn je nadalje določeno, da podrobnejša navodila o načinu zbiranja podatkov, o delavcih šole, ki so pooblaščeni za uporabo podatkov, vsebovanih v posameznih zbirkah, o načinu evidentiranja uporabe in posredovanja osebnih podatkov, o načinu njihovega uničenja po poteku roka uporabe in druge postopke in ukrepe zavarovanja podatkov predpiše minister. Navedeni predpis predstavlja Pravilnik o zbiranju in varstvu osebnih podatkov na področju osnovnošolskega izobraževanja (Uradni list RS, št. 80/04 in 76/08).V primeru, da podjetje eAsistent nastopa kot pogodbeni obdelovalec šol, ki z aplikacijo eAsistent zbirajo in obdelujejo podatke, ki so jih glede na svoje naloge dolžne (zakonske obveznosti) ali upravičene (privolitev) obdelovati, je pravna podlaga za takšno obdelavo zakon. Pogodbeni obdelovalec je namreč fizična ali pravna oseba, javni organ, agencija ali drugo telo, ki obdeluje osebne podatke v imenu upravljavca. Drugače pa bi bilo, če takšno podjetje določene osebne podatke, ki jih pridobi od šole, uporablja za svoje lastne namene. V tem primeru za to potrebuje ustrezno ločeno pravno podlago za takšne namene, saj bi v tem primeru podjetje nastopalo kot upravljavec. IP v okviru mnenja ne more presojati tega. To lahko stori le v okviru inšpekcijskega ali pritožbenega postopka. IP je glede uporabe aplikacij tovrstnih ponudnikov začel inšpekcijski postopek, ki pa še ni zaključen. Zato konkretnejših ugotovitev v tej fazi ni mogoče podati.Glede na navedeno IP izpostavlja, da je mogoče od osnovne šole kot upravljavca (oziroma eŠole d.o.o. kot njenega pogodbenega obdelovalca) upravičeno zahtevati prepoved obdelave in izbris le tistih osebnih podatkov, ki jih osnovna šola obdeluje na podlagi privolitve. Če pa je obdelava določenih osebnih podatkov potrebna za izpolnitev zakonske obveznosti, ki velja za osnovno šolo, takšna zahteva ne bo utemeljena. Prav tako pa bi lahko posameznik od samega podjetja zahteval izbris tistih podatkov, glede katerih morda podjetje nastopa kot samostojni upravljavec. Zahtevo lahko naslovite neposredno na upravljavca.Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.Prav tako pa so vsa ključna področja, kot jih ureja Splošna uredba o varstvu podatkov, predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.Lep pozdrav,                                                                                               Mojca Prelesnik, univ. dipl. prav.,                                                                                                                                               informacijska pooblaščenkaPripravila:                                                                                                                              Tina Ivanc, univ. dipl. prav.,svetovalka IP za varstvo osebnih podatkov To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
