

Zakonitost obdelave podatka o elektronskem naslovu
+
-


Datum: 22.04.2022
Številka: 07121-1/2022/440

Kategorije: Elektronska pošta, Pravne podlage, Zakoniti interesi
                        Informacijski pooblaščenec (v nadaljevanju: IP) je dne 11. 4. 2022 prejel vaše elektronsko sporočilo, v katerem sprašujete v zvezi z zakonitostjo obdelave podatka o vašem elektronskem naslovu s strani pooblaščenke (hčerke) vaše sestre pri urejanju zadev glede nepremičnine v solastnini.
 
Na podlagi informacij, ki ste nam jih posredovali, vam v nadaljevanju v skladu z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 in 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašimi vprašanji.
 
Glede na vaše navedbe gre v danem primeru za obdelavo osebnih podatkov v okviru urejanja osebnih oziroma družinskih razmerij, kar predstavlja osebno oziroma domačo dejavnost in ki ne zapade pod pravila Splošne uredbe ter posledično ni v pristojnosti IP. Za posredovanje osebnih podatkov izven kroga oseb, ki se med seboj poznajo in urejajo določena osebna oziroma družinska razmerja, pa bi bila potrebna ena izmed zakonitih pravnih podlag iz prvega odstavka 6. člena Splošne uredbe.
 
 
Obrazložitev:
 
IP uvodoma pojasnjuje, da se Splošna uredba o varstvu podatkov kot splošni predpis, ki ureja varstvo osebnih podatkov, v skladu s prvim odstavkom 2. člena uporablja za obdelavo osebnih podatkov, ki se v celoti ali delno izvaja z avtomatiziranimi sredstvi, in za obdelavo osebnih podatkov, ki so del zbirke ali so namenjeni oblikovanju dela zbirke, ki se ne izvaja z avtomatiziranimi sredstvi, pri čemer »obdelava« pomeni vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje. Nadalje pa Splošna uredba v drugem odstavku 2. člena določa, da se (uredba) ne uporablja za obdelavo osebnih podatkov s strani fizične osebe med potekom popolnoma osebne ali domače dejavnosti (točka (c)), v zvezi s tem pa uvodna določba 18 Splošne uredbe pojasnjuje še, da bi osebne ali domače dejavnosti lahko vključevale korespondenco in seznam naslovov ali dejavnosti na socialnih omrežjih in na spletu v okviru tovrstnih dejavnosti. Nadzor nad obdelavo osebnih podatkov med potekom osebne ali domače dejavnosti je izven pristojnosti IP.
 
Na podlagi z vaše strani posredovanih informacij je razbrati, da gre v vašem primeru za osebno oziroma domačo rabo, saj gre za komunikacijo med fizičnimi osebami (tj. vami in vašima sestrama oziroma vami, vašo sestro in pooblaščenko sestre) pri urejanju osebnih oziroma družinskih razmerij, pri čemer IP ni pristojen za presojo zakonitosti dejanj in poslov v zvezi s prodajo nepremičnin v solastnini (kot je npr. posredovanje informacij o nepremičnini potencialnemu kupcu, delitev solastnine ipd.).
 
Po mnenju IP pa obdelava osebnih podatkov, tj. vašega elektronskega naslova, zapade pod določbe predpisov o varstvu osebnih podatkov (Splošne uredbe in ZVOP-1) v primeru, če bi bil vaš elektronski naslov posredovan tretjim osebam za namen, ki presega osnovno komunikacijo med osebami, ki se med seboj poznajo in urejajo osebna (družinska) razmerja. V takem primeru bi bila za obdelavo osebnih podatkov potrebna ena izmed pravnih podlag, določenih v prvem odstavku 6. člena Splošne uredbe, in sicer: privolitev (točka (a)), sklenitev ali izvajanje pogodbe (točka (b)), zakon oziroma izvajanje javnih nalog (točka (c) oziroma (e)), zakoniti interesi, ki prevladajo nad interesi posameznika (točka (f)). V takem primeru bi pravno podlago za obdelavo vašega osebnega podatka torej lahko predstavljal tudi zakoniti interes, ki v skladu z uvodno določbo 47 Splošne uredbe lahko predstavljajo pravno podlago za obdelavo, če ne prevladajo interesi ali temeljne pravice in svoboščine posameznika, na katerega se nanašajo osebni podatki, pri čemer se upoštevajo razumna pričakovanja posameznikov, na katere se nanašajo osebni podatki, glede na njihovo razmerje do upravljavca. […] V vsakem primeru bi bila za ugotovitev obstoja zakonitega interesa potrebna skrbna ocena, tudi glede tega, ali posameznik, na katerega se nanašajo osebni podatki, lahko v času zbiranja osebnih podatkov in v njegovem okviru razumno pričakuje, da se bodo ti obdelali v zadevni namen. Interesi in temeljne pravice posameznika, na katerega se nanašajo osebni podatki, bi zlasti lahko prevladali nad interesi upravljavca podatkov, kadar se osebni podatki obdelujejo v okoliščinah, ko posamezniki, na katere se nanašajo osebni podatki, razumno ne pričakujejo nadaljnje obdelave. […] 
 
Glede na predhodno navedeno gre po mnenju IP v danem primeru posredovanja vašega elektronskega naslova hčerki (pooblaščenki) vaše sestre in razkritja vašega elektronskega naslova vaši drugi sestri v okviru komunikacije v zvezi s solastništvom nepremičnine za obdelavo osebnih podatkov, ki predstavlja osebno oziroma domačo dejavnost in ki ne zapade pod pravila Splošne uredbe (ali ZVOP-1) ter zato tudi ni v pristojnosti IP. V primeru posredovanja vašega elektronskega naslova izven kroga oseb, ki se med seboj poznate in urejate določena osebna oziroma družinska razmerja, pa bi bila potrebna presoja zakonitosti obdelave vašega osebnega podatka, ki pa je IP izven ustreznega postopka, v katerem nedvoumno ugotovi dejansko stanje, ne more opraviti. 
 
Lep pozdrav,
 
 
Pripravila:
Mojca Leitinger Okršlar,
državna nadzornica za varstvo osebnih podatkov
 
Mojca Prelesnik, univ. dipl. prav.,
informacijska pooblaščenka
