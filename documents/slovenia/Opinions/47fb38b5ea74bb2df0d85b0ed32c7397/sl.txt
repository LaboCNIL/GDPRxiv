

Kdo lahko sprejme sklep o videonadzoru v občini
+
-


Datum: 08.09.2021
Številka: 07120-1/2021/459

Kategorije: Občine, Video in avdio nadzor
                        Informacijski pooblaščenec (v nadaljevanju: IP) je prejel vaše zaprosilo za mnenje. Zanima vas, kateri organ v občini ima pristojnost za sprejem sklepa o uvedbi videonadzora – župan ali občinski svet?
Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
 
Smisel in cilj odločitve o videonadzoru, ki izhaja iz 75. člena ZVOP-1 (ki sicer ureja dostop v uradne službene oziroma poslovne prostore) je pisna obrazložitev zakonitosti pogojev za uvedbo videonadzora in pogojev njegove uporabe. S tem se zagotavlja in izkazuje skladnost s predpisanimi pogoji varstva osebnih podatkov, ki jih določa zakon (ZVOP-1 in Splošna uredba) – izkazuje se pravna podlaga za uvedbo videonadzora, urejajo se tehnični in organizacijski pogoji za varno obdelavo osebnih podatkov (kdaj, kdo in pod kakšnimi pogoji dostopa do posnetkov, sledljivost vpogledov, varnost hrambe itd.), zagotavlja se transparentnost obdelave itd. Treba je ob tem poudariti, da je za zagotovitev skladnosti s pravili varstva osebnih podatkov takšna obrazložitev potrebna tudi v primeru, ko se videonadzor uvaja v drugih okoliščinah, ki jih 75. člen ZVOP-1 ne ureja – npr. videonadzor javnih površin.
Iz navedenega vidika se zdi smiselna ureditev po 75. členu ZVOP-1, ki določa, da odločitev glede videonadzora za dostop v službeni prostor sprejme pristojni funkcionar, predstojnik, direktor ali drugi pristojni oziroma pooblaščeni posameznik osebe javnega sektorja ali osebe zasebnega sektorja. Gre namreč zato, da oseba, ki je pristojna ali pooblaščena za organizacijo delovnega procesa v nekem prostoru (objekt, pisarna, skladišče itd.) presodi, kdaj so izpolnjeni zakonski pogoji za uvedbo videonadzora in tako odloči s sprejemom ustreznega internega akta. Takšna odločitev pa vsekakor velja tudi, če se uvedba videonadzora odloči s hierarhično višjim aktom – podzakonskim aktom ali zakonom (tako tudi zadnji stavek 75. člena ZVOP-1).
Glede vašega vprašanja – ali lahko zakonito sprejme sklep o videonadzoru župan ali občinski svet, velja dodati, da Zakon o lokalni samoupravi (Uradni list RS, št. 94/07 – uradno prečiščeno besedilo, 76/08, 79/09, 51/10, 40/12 – ZUJF, 14/15 – ZUUJFO, 11/18 – ZSPDSLS-1, 30/18, 61/20 – ZIUZEOP-A in 80/20 – ZIUOOPE) v 2. členu določa, da občina v okviru ustave in zakonov samostojno ureja, in opravlja svoje zadeve in izvršuje naloge, ki so nanjo prenesene z zakoni. Zakonitost in ustavnost splošnih aktov, ki jih sprejmejo občinski organi, pa lahko presoja ustavno sodišče. IP v nadzornih postopkih torej ne presoja ali je odločitev o videonadzoru v občini sprejeta s strani pristojnega organa (občinski svet ali župan), ker za to ni pristojen. IP presoja le ali so izpolnjeni pogoji za skladno obdelavo osebnih podatkov pod pogoji iz Splošne uredbe in ZVOP-1 – torej ali je zagotovljena ustrezna pravna podlaga ali so zagotovljeni ustrezni ukrepi za varnost in drugi pogoji varstva osebnih podatkov. Velja še pripomniti, da za zakonitost uvedbe in izvajanja videonadzora ni nujno, da bi bili pogoji izvajanja videonadzora urejeni s splošnim aktom ali predpisom. Ko so izpolnjeni zakonski pogoji zadostuje tudi akt interne veljave.
 
Lep pozdrav,
 
Pripravil:
Anže Novak,
Svetovalec pooblaščenca
za preventivo
 
Mojca Prelesnik, univ. dipl. prav.,
Informacijska pooblaščenka
