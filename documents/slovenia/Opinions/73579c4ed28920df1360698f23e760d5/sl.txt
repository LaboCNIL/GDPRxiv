

Snemanje in objava duhovnih praks
+
-


Datum: 16.05.2019
Številka: 0712-1/2019/1194

Kategorije: Snemanje sej in javnih dogodkov, Verske skupnosti 
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za stališče IP glede teme: religijska skupnost na svojem ozemlju snema duhovno prakso, a za dovoljenje članov skupnosti ne sprašuje, posnetke pa objavlja preko spleta, javno dostopno vsem.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP pojasnjuje, da svojega »stališča« na omenjeno temo ne more izraziti, saj v dosedanji inšpekcijski ali pritožbeni praksi še ni obravnaval podobnega primera, kjer bi lahko zavzel do tega vprašanja določeno stališče z vidika varstva osebnih podatkov. Prav tako že uvodoma izpostavljamo, da bi lahko šlo v okviru opisanega za poseg v širši poseg v pravico do zasebnosti, morda celo kaznivo dejanje neupravičenega slikovnega snemanja. V nadaljevanju vam podajamo le splošna pojasnila glede pravil varstva osebnih podatkov, ki veljajo na tem področju.Pri posnetkih je treba najprej odgovoriti na vprašanje ali sploh gre za obdelavo osebnih podatkov, ki jo ureja Splošna uredba. Za obdelavo v smislu Splošne uredbe npr. ne bo šlo, ko posamezniki na posnetkih sploh ne bi bili določljivi bodisi zaradi kota snemalnega kadra bodisi ločljivosti posnetka ali drugega razloga. Če ne gre za obdelavo v smislu Splošne uredbe, potem se pravila varstva osebnih podatkov ne uporabljajo. V teh primerih gre lahko za posege v širšo pravico do zasebnosti, za katero je predvideno sodno varstvo.Kadar pri snemanju in objavi gre za obdelavo osebnih podatkov v smislu Splošne uredbe, je treba zagotoviti vse pogoje za obdelavo, ki jih predpisuje Splošna uredba (pravno podlago, obvezno informiranje posameznikov, zagotovitev varne obdelave podatkov, evidence dejavnosti obdelav, kjer so potrebne, itd.). Ko gre za obdelavo osebnih podatkov s strani cerkva ali verskih organizacij, se skladno z 91. členom Splošne uredbe lahko uporabljajo posebna pravila, ki celovito urejajo varstvo posameznikov pri obdelavi, če so ta pravila usklajena s Splošno uredbo. Navedene organizacije lahko nadzira tudi neodvisen nadzorni organ (ki ni nujno IP), mora pa izpolnjevati pogoje neodvisnega nadzornega organa, ki po Splošni uredbi veljajo za neodvisen nadzorni organ za varstvo osebnih podatkov (v Sloveniji IP). Ob odsotnosti tovrstne posebne ureditve, se za obdelavo osebnih podatkov s strani cerkva in verskih skupnosti uporabljajo pravila Splošne uredbe kot za druge upravljavce osebnih podatkov.Za določitev pravil, ki bi veljale za konkretni primer je treba upoštevati tudi naravo samega dogodka (ali gre za javni dogodek, ki se ga udeležuje več ljudi ali za dogodek ki je namenjen le ožjemu krogu posameznikov, itd.), sestavo udeležencev (ali so pripadniki določeni verski oziroma drugi organizaciji ali ne), itd. Navedeno je zlasti lahko pomembno, da se določi ali konkretna obdelava predstavlja obdelavo t.i. posebnih vrst osebnih podatkov. Med posebne vrste osebnih podatkov spadajo tudi podatki v zvezi z verskim ali filozofskim prepričanjem posameznika. Za obdelavo teh podatkov, ki so bolj občutljive narave, Splošna uredba predpisuje strožje pogoje. Njihova obdelava je praviloma prepovedana, dopustna pa je le izjemoma pod strogimi pogoji. Kot rečeno, pa je od konkretnih okoliščin dogodka odvisno, če bi podobe oseb na posnetkih lahko šteli za posebne vrste osebne podatke (npr. podobe oseb na javnem dogodku, ki se ga udeleži veliko število oseb, kot npr. blagoslov konj, motorjev ipd. zaradi kulturne razširjenosti samega dogodka). Zavezujočo odločitev, ali gre v konkretnem primeru za obdelavo posebnih vrst osebnih podatkov, pa lahko IP sprejme le v konkretnem inšpekcijskem postopku, upoštevaje vse okoliščine primera. Sicer ima posameznik na voljo sodno varstvo za posege v širšo pravico do zasebnosti.Če gre za javni dogodek, kjer ne gre za obdelavo posebnih vrst osebnih podatkov, potem se za pravila snemanja uporablja splošna ureditev, ki jo je IP opisal v več svojih mnenjih, ki so dostopna na spletni strani IP (npr. mnenje Snemanje mednarodnega športnega turnirja za otroke, 0712-1/2019/281 z dne 12. 2. 2019). Pri snemanju javnih dogodkov je zlasti pomembno, da so posamezniki že na vstopu vidno in jasno informirani, da se dogodek snema, za kakšen namen, pri komu lahko uveljavljajo svoje pravice in druge informacije, ki jih zahteva člen 13 Splošne uredbe. IP je pripravil tudi vzorec obvestila po členu 13 Splošne uredbe, z dodatnimi pojasnili, kako je treba obveščati posameznike. Do omenjenega vzorca lahko dostopate na spletni strani IP, v zavihku OBRAZCI/Varstvo osebnih podatkov (Vzorec obvestila posameznikom glede obdelave osebnih podatkov (člen 13 Splošne uredbe).Če gre za dogodek bolj zaprtega tipa, ki je npr. namenjen in se ga udeležijo le člani določene verske skupnosti ali organizacije, bi morda lahko šlo tudi za obdelavo posebnih vrst osebnih podatkov (podatkov v zvezi z verskim ali filozofskim prepričanjem posameznika) ali celo kaznivo dejanje nezakonitega slikovnega snemanja.Obdelava posebnih vrst osebnih podatkov pa je izjemoma dopustna tudi, kadar so izpolnjeni pogoji določbe člena 9(2)(d) Splošne uredbe. Ta določa, da je obdelava posebnih vrst osebnih podatkov dopustna, če jo v okviru svojih zakonitih dejavnosti z ustreznimi zaščitnimi ukrepi izvaja ustanova, združenje ali katero koli drugo neprofitno telo s političnim, filozofskim, verskim ali sindikalnim ciljem in pod pogojem, da se obdelava nanaša samo na člane ali nekdanje člane telesa ali na osebe, ki so v rednem stiku z njim v zvezi z njegovimi nameni, ter da se osebni podatki ne posredujejo zunaj tega telesa brez privolitve posameznikov, na katere se nanašajo osebni podatki. Snemanje bi bilo pod navedenimi pogoji lahko torej dopustno, pri čemer morajo biti udeleženci nujno vnaprej obveščeni o dejstvu snemanja, namenih in drugih informacijah po 13. členu Splošne uredbe. Za javno objavo tovrstnih posnetkov, pa kot izhaja iz zadnjega stavka navedene določbe 9(2)(d) Splošne uredbe, da »se osebni podatki ne posredujejo zunaj tega telesa brez privolitve posameznikov, na katere se nanašajo osebni podatki« slednje pomeni, da je za javno objavo vselej treba zagotoviti privolitev posameznikov, na katere se osebni podatki nanašajo. Ob tem še opozarjamo, da so pogoji za privolitev, ko gre za obdelavo posebnih vrst osebnih podatkov, strožji, saj se skladno s členom 9 (2) (a), zahteva izrecna privolitev.Upamo, da smo vam s svojimi pojasnili uspeli pomagati.Lep pozdrav,Pripravil: Anže Novak, univ. dipl. prav.Svetovalec Pooblaščenca za preventivo                       Mojca Prelesnikinformacijska pooblaščenka
