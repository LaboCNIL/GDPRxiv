

Ponovno vprašanje glede varstva osebnih podatkov in Zakona o oskrbi s plini
+
-


Datum: 01.03.2022
Številka: 07121-1/2022/228

Kategorije: Definicija OP, Pooblaščene osebe za varstvo podatkov (»DPO«)
                        Po tem, ko ste od Informacijskega pooblaščenca (v nadaljevanju IP) prejeli mnenje št. 07121-1/2022/190, ste na nas naslovili ponovno vprašanje glede obveznosti varstva osebnih podatkov, ki jih določa Zakon o oskrbi s plini (ZOP). V vašem drugem dopisu nas tako prosite, da se IP z okoliščino, če oziroma kako pride do obdelave osebnih podatkov, ne ukvarjamo. Zanima vas, ali je določen operater prenosnega sistema dolžan imenovati pooblaščeno osebo za varstvo podatkov v skladu z desetim odstavkom 134. člena ZOP ob podani predpostavki, da operater prenosnega sistema ne obdeluje osebnih podatkov iz drugega odstavka 134. člena ZOP.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
IP poudarja, da več oziroma bolj konkretnih pojasnil, kot smo jih že podali, v neobveznem mnenju ne moremo podati, saj gre za konkretno vprašanje izpolnjevanja obveznosti, ki se lahko presoja zgolj v inšpekcijskem postopku. Ponovno poudarjamo, da IP v neobveznem mnenju ne more nadomestiti presoje samega zavezanca glede njegovih obveznosti po Zakonu o oskrbi s plini ter Splošni uredbi o varstvu podatkov. Splošna uredba namreč temelji na t.i. načelu odgovornosti, ki med drugim zajema obveznost in nalogo vsakega zavezanca, da presodi, ali obdeluje osebne podatke ali ne in kakšne obveznosti iz tega dejstva sledijo.
 
Deseti odstavek obravnavanega 134. člena ZOP določa naslovnike te določbe, in sicer upravljavce osebnih podatkov iz prvih dveh alinej tretjega odstavka tega člena. Samo ti so namreč dolžni imenovati pooblaščeno osebo za varstvo osebnih podatkov skladno z ZOP. Pojem upravljavca osebnih podatkov (ki ga je treba brati skupaj z delom določbe »iz prvih dveh alinej tretjega odstavka tega člena«) je opredeljen v Splošni uredbi. Upravljavec osebnih podatkov skladno s sedmim odstavkom 4. člena »pomeni fizično ali pravno osebo, javni organ, agencijo ali drugo telo, ki samo ali skupaj z drugimi določa namene in sredstva obdelave; kadar namene in sredstva obdelave določa pravo Unije ali pravo države članice, se lahko upravljavec ali posebna merila za njegovo imenovanje določijo s pravom Unije ali pravom države članice.«
 
Posamezen operater mora presoditi glede na lastne okoliščine, ali sodi med naslovnike določbe desetega odstavka 134. člena ZOP, prav tako pa tudi med naslovnike določbe (a) točke prvega odstavka 37. člena Splošne uredbe.
 
 
Lepo vas pozdravljamo,
 
                                                                                               Mojca Prelesnik, univ.dipl.prav.,                                                  
                                                                                                informacijska pooblaščenka
 
 
Pripravila:                                                                                                                                 
mag. Polona Merc, univ. dipl. prav.,
svetovalka IP za varstvo osebnih podatkov
