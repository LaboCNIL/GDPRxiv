

Posredovanje seznama članov društva za javni razpis
+
-


Datum: 02.03.2021
Številka: 07121-1/2021/403

Kategorije: Društva, Občine, Posredovanje OP med upravljavci, Upravni postopki, Pravne podlage
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Zanima vas, ali lahko občinski razpis kot obvezno prilogo k razpisni dokumentaciji zahteva poimenski seznam članov društva, ki se prijavlja na razpis, na kateremu mora biti navedena tudi starost posameznega člana in občina stalnega prebivališča? Navajate tudi, da so nekateri vaši člani mladoletne osebe, ki so člani s potrdili staršev.
 
***
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.  
 
Na podobno vprašanje, kot je vaše, je IP v preteklosti že odgovarjal, npr. v mnenju št. 0712-1/2019/944 z dne 23.4.2019.
 
Uvodoma pojasnjujemo, da mora za zakonito obdelavo osebnih podatkov obstajati pravna podlaga skladno s prvim odstavkom 6. člena Splošne uredbe:
 
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Ob tem opozarjamo, da se točka (f) ne uporablja za obdelavo s strani javnih organov pri opravljanju njihovih nalog.
 
Kot smo poudarili v zgoraj citiranem mnenju, ima občina za pridobitev in nadaljnjo obdelavo zahtevanih osebnih podatkov v zvezi s člani društva zaradi presojanja prijave društva na javni razpis pravno podlago v (c) točki prvega odstavka 6. člena Splošne uredbe v povezavi z 21. in 21.a členom Zakon o lokalni samoupravi (Uradni list RS, št. 94/07 – uradno prečiščeno besedilo, 76/08, 79/09, 51/10, 40/12 – ZUJF, 14/15 – ZUUJFO, 11/18 – ZSPDSLS-1, 30/18, 61/20 – ZIUZEOP-A in 80/20 – ZIUOOPE, v nadaljevanju: ZLS). Namen obdelave osebnih podatkov v okviru izvedbe javnega razpisa je odločanje o upravičenosti do sofinanciranja in nadzor nad zagotavljanjem namenskosti porabe sredstev pri izvedbi programov, ki jih na podlagi javnega razpisa sofinancira občina. Navedeno pomeni, da sme občina obdelovati zgolj podatke, ki so pomembni in potrebni za sprejem odločitve o financiranju ter nadalje tudi nujno potrebni za izvedbo nadzora (preverjanje namenskosti porabe).
 

a člen ZLS določa, da občina pridobiva podatke, ki jih potrebuje za opravljanje nalog iz svoje pristojnosti, jih obdeluje ter opravlja statistično, evidenčno in analitično funkcijo za svoje potrebe. V nadaljevanju izrecno določa, da občina med drugim pridobiva in obdeluje osebno ime, naslov stalnega ali začasnega prebivališča ter datum in kraj rojstva.

 
Z vidika posredovanja navedenih podatkov s strani društva naj poudarimo, da je IP je za obdelavo osebnih podatkov v društvih sprejel tolmačenje, da kadar društva izvajajo dejavnosti, ki jih določajo pravila delovanja društva (statut oz. drugi interni akti društva), potem obdelava osebnih podatkov poteka na podlagi zgoraj citirane točke (b) oziroma točke (f) prvega odstavka 6. člena Splošne uredbe. V navedenem primeru bi lahko šteli, da gre po citirani točki (f) za zakonit interes društva, da se prijavi na občinski razpis za sofinanciranje aktivnosti, povezanih z delovanjem društva. Glede mladoletnih članov pa poudarjamo, da je predpogoj za zakonito obdelavo osebnih podatkov mladoletnih članov, da je mladoletni član v društvo veljavno včlanjen skladno z določbami Zakona o društvih (Uradni list RS, št. 64/11 – uradno prečiščeno besedilo in 21/18 – ZNOrg, v nadaljevanju: ZDru-1). V drugem odstavku 11. člena ZDru-1 je določeno, da če se v društvo včlani mladoletna oseba do dopolnjenega sedmega leta starosti ali oseba, ki nima poslovne sposobnosti, podpiše pristopno izjavo njen zakoniti zastopnik. Za osebo od sedmega leta do dopolnjenega 15 leta starosti mora zakoniti zastopnik pred njenim vstopom v društvo podati pisno soglasje. V kolikor je mladoletna oseba včlanjena v društvo v skladu z zakonskimi pogoji, veljajo za obdelavo njenih osebnih podatkov zgoraj navedena pravila.
 
Več o tem si lahko preberete v smernicah Društva in varstvo osebnih podatkov, ki so dosegljive na: https://www.ip-rs.si/publikacije/prirocniki-in-smernice/drustva-in-varstvo-osebnih-podatkov/ (npr. stran 6 in 7).
 
Lepo vas pozdravljamo,
 
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                              
Barbara Pirš, univ.dipl.prav.,
Svetovalka Pooblaščenca za preventivo                                   
 
 
