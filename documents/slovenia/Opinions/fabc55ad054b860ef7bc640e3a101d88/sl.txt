

Informiranje svojcev
+
-


Datum: 07.04.2020
Številka: 07121-1/2020/540

Kategorije: Definicija OP, Pravica do seznanitve z lastnimi osebnimi podatki, Pravne podlage, Pridobivanje OP iz zbirk, Zdravstveni osebni podatki
                        Informacijski pooblaščenec (v nadaljevanju: IP) je e-pošti prejel vaše vprašanje. Navedli ste, da imate oba starša v domu starejših v ... Sprašujete, ali imate kot svojci teh varovancev pravico, da vam vodstvo doma na vašo željo poda informacijo, ali se je virus pojavil v tej ustanovi. ***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Uvodoma pojasnjujemo, kot smo poudarili v mnenju št. 07120-1/2020/223 z dne 24.3.2020, da sama informacija o tem, da je določeno število oseb v nekem organu ali drugi organizaciji okuženo (brez drugih podatkov) ni varovana skladno s Splošno uredbo, saj ne predstavlja obdelave osebnih podatkov in posameznika brez razkrivanja drugih podatkov (kot so spol, starost, naslov prebivališča, itd.), ni mogoče določiti. Prav tako predlagamo, da si preberete nekatere napotke, ki jih je IP izdal na temo odgovornega ravnanja v času virusne krize, ki je dostopno na spletni strani https://www.ip-rs.si/novice/odgovorno-ravnanje-vseh-je-kljucno-v-casu-virusne-krize-1170/. Kot smo poudarili, bo zdravnik epidemiolog Nacionalnega inštituta za javno zdravje (NIJZ) v primeru suma okužbe z inštitucijo nemudoma vzpostavil stik in ji podal natančna in jasna navodila glede nadaljnjih postopkov in predvidenih ukrepov, kadar epidemiološka služba NIJZ v določeni inštituciji potrdi primer okužbe z novim koronavirusom bodisi med zaposlenimi bodisi med uporabniki.Poudarjamo, da IP izven inšpekcijskega postopka ne sme in ne more presojati, katere konkretne podatke se lahko ali celo mora obdelovati v zvezi s trenutno situacijo, pač pa lahko to storijo le pristojne institucije.Splošna informacija o pojavitvi virusa v domu starejših bi eventuelno (če je zadoščeno vsem drugim pogojem in seveda, če zavezanec z njo razpolaga v obliki že obstoječih informacij oziroma dokumenta) lahko bila informacija javnega značaja, ki jo lahko zahtevate skladno z Zakonom o dostopu do informacij javnega značaja (Uradni list RS, št. 51/06 – uradno prečiščeno besedilo, 117/06 – ZDavP-2, 23/14, 50/14, 19/15 – odl. US, 102/15 in 7/18, v nadaljevanju: ZDIJZ). Namreč, skladno s prvim odstavkom 4. člena ZDIJZ je informacija javnega značaja informacija, ki izvira iz delovnega področja organa, nahaja pa se v obliki dokumenta, zadeve, dosjeja, registra, evidence ali drugega dokumentarnega gradiva (v nadaljnjem besedilu: dokument), ki ga je organ izdelal sam, v sodelovanju z drugim organom, ali pridobil od drugih oseb. Zahtevo za dostop do informacije javnega značaja poda prosilec v pisni obliki ali pa kot neformalno zahtevo, pri čemer opozarjamo, da pri neformalni zahtevi nima pravice do pravnega varstva (12. in 13. člen ZDIJZ). Morda bi zahtevan podatek poleg konkretnega doma za starejše (ki je kot izvajalec javne službe na podlagi koncesije zavezanec za podajo informacij javnega značaja), lahko vodil tudi NIJZ v okviru vodenja Evidence nalezljivih bolezni oz. opravljanja drugih nalog, povezanih z izvajanjem epidemiološke službe.Konkretni osebni podatek o tem, ali sta konkretno obolela tudi vaša starša pa lahko pridobite npr. tedaj, če ste staršu posebni zdravstveni pooblaščenec skladno z 32. členom Zakona o pacientovih pravicah (Uradni list RS, št. 15/08 in 55/17, v nadaljevanju: ZPacP) ali skrbnik skladno z Družinskim zakonikom (Uradni list RS, št. 15/17, 21/18 – ZNOrg, 22/19 in 67/19 – ZMatR-C) oziroma imate pravico do seznanitve z zdravstveno dokumentacijo na podlagi 41. člena ZPacP. Šesti odstavek 41. člena ZPacP tako določa, da imajo osebe, ki so po zakonu ali po pooblastilu pacienta upravičene do odločanja o pacientovi zdravstveni obravnavi pri izvajalcu zdravstvene dejavnosti pravico do seznanitve s pacientovo zdravstveno dokumentacijo pod pogoji in na način, določen v prejšnjih odstavkih tega člena, le kadar imajo pravico odločanja o konkretni zdravstveni obravnavi pacienta in v obsegu, ki je potreben za odločanje. Ob kršitvi te določbe s strani izvajalca zdravstvene dejavnosti lahko vložite pritožbo pri IP.V vseh drugih primerih vam predlagamo, da se obrnete na NIJZ, oz. obiščete spletno stran www.nijz.si ali npr. https://www.gov.si/teme/koronavirus/. Posamezniki se lahko s svojimi vprašanji obrnejo tudi na brezplačno telefonsko številko 080 1404. V upanju, da ste dobili odgovor na svoje vprašanje, vas lepo pozdravljamo.                                                                                             Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                              Barbara Pirš, univ.dipl.prav.,Svetovalka Pooblaščenca za preventivo                                   
