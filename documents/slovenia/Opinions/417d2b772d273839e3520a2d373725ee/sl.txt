

Portal eZdravje in samoplačniški pregledi
+
-


Datum: 18.08.2022
Številka: 07121-1/2022/902

Kategorije: Posredovanje OP med upravljavci, Pravne podlage, Zbirke osebnih podatkov, Zdravstveni osebni podatki
                        Pri Informacijskem pooblaščencu (IP) smo 10. 8. 2022 prejeli vaše zaprosilo za mnenje glede objave izvida samoplačniškega zdravstvenega pregleda v osebni zdravstveni kartoteki oziroma portalu eZdravje. Menite, da je do informacije o izvidu samoplačniškega pregleda upravičen izključno naročnik pregleda in je seznanjanje osebnega zdravnika oziroma tretjih oseb o izvidu prepuščeno izključno naročniku (samoplačniku), zaradi česar se sam izvid ne bi smel samodejno pripenjati v državne evidence, saj je bil izvajalec zasebnik, plačilo pa tudi zasebno. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Uporabniki CRPP so lahko tudi zasebni izvajalci zdravstvene dejavnosti, ne glede na koncesijo, zaradi česar lahko v sistem posredujejo podatke brez privolitve pacienta. Pacient torej ne more podati izrecne prepovedi pošiljanja dokumentov v CRPP, lahko pa pisno prepove vpogled v povzetek podatkov o pacientu. 
 
 
O b r a z l o ž i t e v:
 
Zakon o zbirkah podatkov s področja zdravstvenega varstva (Uradni list RS, št. 65/00, 47/15, 31/18, 152/20 – ZZUOOP, 175/20 – ZIUOPDVE, 203/20 – ZIUPOPDVE, 112/21 – ZNUPZ, 196/21 – ZDOsk in 206/21 – ZDUPŠOP; v nadaljevanju ZZPPZ) zasebnih izvajalcev zdravstvene dejavnosti, s koncesijo ali brez, ne izključuje iz uporabe zdravstvenega informacijskega sistema eZdravje oziroma Centralnega registra podatkov o pacientih (v nadaljevanju CRPP). V 3. členu ZZPPZ je določeno, da so upravljavci zbirk podatkov s področja zdravstvenega varstva Nacionalni inštitut za javno zdravje (v nadaljevanju NIJZ) in ostali izvajalci zdravstvene dejavnosti v Republiki Sloveniji. V 14. členu tega zakona je nadalje določeno, da so uporabniki eZdravja fizične in pravne osebe, ki uporabljajo storitve eZdravja in enotno informacijsko-komunikacijsko infrastrukturo eZdravja; obvezni uporabniki eZdravja so izvajalci, drugi uporabniki eZdravja, določeni v posamezni zbirki eZdravja iz Priloge 2 in drugi obvezni uporabniki eZdravja za posamezne storitve eZdravja, če pravica do obdelave podatkov, vsebovanih v zbirkah podatkov eZdravja, izhaja iz drugega zakona.
 
14.b člen ZZPPZ predpisuje, da je CRPP zbirka podatkov eZdravja o pacientih s stalnim ali začasnim prebivališčem v Republiki Sloveniji in o drugih pacientih, ki v Republiki Sloveniji prejmejo zdravstveno oskrbo. CRPP vsebuje naslednje podatke o pacientih iz prejšnjega odstavka:
-        povzetek podatkov o pacientu in
-        pacientovo zdravstveno dokumentacijo iz prvega odstavka 1.a člena tega zakona.
Iz tretjega odstavka tega člena tudi izhaja, da se podatki iz CRPP obdelujejo zato, da se izvajalcem v Republiki Sloveniji in v tujini omogoči dostop do podatkov in izmenjava podatkov za izvajanje zdravstvene oskrbe in mrliško pregledne službe ter z namenom ažuriranja podatkov zdravstvene dokumentacije.
 
Po 14.c členu ZZPPZ so uporabniki podatkov CRPP pacienti, izvajalci in pooblaščene osebe ZZZS, ki za namene iz tretjega odstavka prejšnjega člena obdelujejo podatke iz CRPP. Obdelava podatkov iz CRPP pri izvajalcih v Republiki Sloveniji je dopustna brez soglasja pacienta.
 
Tudi Pravilnik o pogojih, rokih, načinu vključitve in uporabe eZdravja za obvezne uporabnike (Uradni list RS, št. 69/15, 25/19, 10/21 in 58/21), Pravilnik o pooblastilih za obdelavo podatkov v Centralnem registru podatkov o pacientih (Uradni list RS, št. 51/16 in 95/21) ter Pravilnik o prepovedi vpogleda v povzetek podatkov o pacientu v Centralnem registru podatkov o pacientih (Uradni list RS, št. 84/15) ne vsebujejo določb, na podlagi katerih bi bilo utemeljeno sklepati, da so zasebni izvajalci izključeni iz uporabe CRPP. Iz tega sledi, da relevantne določbe ZZPPZ veljajo za vse tipe izvajalcev zdravstvene dejavnosti.
 
Podobno izhaja iz odgovorov na pogosta vprašanja na portalu eZdravje in sicer, da lahko zasebniki brez koncesije v CRPP posredujejo izvide ter pridobivajo podatke, ki so potrebni za zdravstveno obravnavo (https://podpora.ezdrav.si/faq/ali-lahko-crpp-uporabljajo-tudi-zasebniki-brez-koncesije/).
 
Veljavna zakonodaja ne omogoča, da bi pacient sam odločal o objavi svojih podatkov, kar pa ne pomeni, da imajo vsi zdravstveni delavci prost dostop do podatkov. Skladno s 4. členom Pravilnika o pooblastilih za obdelavo podatkov v Centralnem registru podatkov o pacientih lahko zdravnik v okviru zdravstvene oskrbe pacienta v CRPP v skladu s pooblastili iz Priloge tega pravilnika vpogleduje, pridobiva in uporablja zdravstveno dokumentacijo pacienta na podlagi:
-        pacientove privolitve,
-        izjave o izbiri izbranega osebnega zdravnika,
-        napotne listine,
-        izvajanja službe nujne medicinske pomoči ali
-        listine za napotitev na obdukcijo.
Poleg zdravnikov imajo v skladu s pooblastili pravico vpogleda tudi klinični psihologi.
Skladno s 5. členom tega pravilnika imajo zdravstveni delavci pravico do vpogleda, pridobivanja in uporabe podatkov v povzetek podatkov o pacientih, če ga pacient ni prepovedal v skladu z zakonom, ki ureja zbirke podatkov s področja zdravstvenega varstva, in so podatki potrebni za zagotavljanje primerne, kakovostne in varne zdravstvene oskrbe pacienta v skladu z zakonom, ki ureja pacientove pravice. Glede pridobivanja podatkov iz CRPP s strani ZZZS je IP že podal mnenje št. 07120-1/2020/538, ki je dostopno na https://www.ip-rs.si/mnenja-gdpr/6048a57a3cb77.
 
 
Pacient torej ne more podati izrecne prepovedi pošiljanja dokumentov v CRPP, lahko pa s pisno izjavo prepove vpogled v povzetek podatkov o pacientu (tretji in četrti odstavek 14. c člena ZZPPZ).
 
Kot je IP izpostavil v mnenju št. 07121-1/2022/313 (dostopno na https://www.ip-rs.si/mnenja-gdpr/po%C5%A1iljanje-zdravstvenih-podatkov-v-crpp-in-dostop-do-podatkov-v-zzzs-on-line-s-strani-zasebnih-ambulant-1647519390), pa presoja o tem, ali, v kakšnem obsegu, pod kakšnimi pogoji in na kateri podlagi so čisti zasebniki tudi zakoniti obvezni ali neobvezni uporabniki sistema CRPP, ne spada v pristojnost IP. Enako velja za vprašanje, ali lahko neobvezni uporabniki svobodno odločajo o posredovanju posameznih dokumentov v CRPP.
 
 
Lepo vas pozdravljamo,
 
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
