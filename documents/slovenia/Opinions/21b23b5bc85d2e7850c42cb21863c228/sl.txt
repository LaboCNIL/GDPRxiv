

Razkritje identitete avtorja odgovora na objavljeni članek
+
-


Datum: 13.11.2020
Številka: 07121-1/2020/2044

Kategorije: Društva, Mediji, Pravne podlage
                        Informacijski pooblaščenec (v nadaljevanju: IP) je prejel vaše zaprosilo za mnenje glede razkritja identitete avtorja odgovora na članek, ki je bil objavljen v vašem glasilu.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da lahko podaja nezavezujoča mnenja in pojasnila, ne sme pa izven konkretnih inšpekcijskih postopkov preverjati primernosti izbrane pravne podlage ali namenov oziroma obsega obdelave osebnih podatkov v konkretnem primeru. To pomeni, da IP v okviru izdaje mnenja ne more odločati o tem, ali so v konkretnem primeru podani pogoji za razkritje osebnih podatkov, temveč lahko zgolj opozori na relevantno pravno podlago ter pogoje, ki morajo biti izpolnjeni, da je določena obdelava osebnih podatkov zakonita. Dokončno presojo pa lahko oziroma mora opraviti izključno upravljavec osebnih podatkov.IP pojasnjuje, da Splošna uredba o varstvu podatkov v prvem odstavku 6. člena določa različne pravne podlage za zakonito obdelavo osebnih podatkov. Obdelava je tako zakonita le in kolikor je za konkretni namen obdelave in konkretne osebne podatke izpolnjen eden od naslednjih pogojev:: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito posameznika, na katerega se nanašajo osebni podatki, ali druge fizične osebe; obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu, obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.  IP dodatno pojasnjuje, da je treba pri obdelavi osebnih podatkov poleg določb Splošne uredbe o varstvu podatkov upoštevati tudi temeljne akte organizacije (v konkretnem primeru vaše zveze, ki izdaja glasilo). IP je sprejel načelno mnenje glede ustreznih pravnih podlag za obdelavo osebnih podatkov v društvih (mnenje IP št. 0712-1/2018/622, z dne 15. 3. 2018), ki je bilo objavljeno na spletni strani IP:https://www.ip-rs.si/varstvo-osebnih-podatkov/iskalnik-po-odlocbah-in-mnenjih/odlocbe-in-mnenja-vop/?tx_jzvopdecisions_pi1%5BshowUid%5D=3088Iz navedenega mnenja izhaja, da gre skladno s Splošno uredbo o varstvu podatkov tolmačiti, da ko društva obdelujejo osebne podatke svojih članov za namen delovanja društva (kot to določajo akti društva), jih obdelujejo zlasti na podlagi člena 6 (1b) Splošne uredbe o varstvu podatkov, ki določa, da je obdelava zakonita, kadar je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe. IP torej meni, da se v smislu Splošne uredbe o varstvu podatkov članstvo v društvu lahko razume kot pogodbeno razmerje, kjer član z včlanitvijo prevzame določene obveznosti in hkrati pridobi določene pravice glede sodelovanja v društvu (razmerje med članom in društvom ali zvezo društev je opredeljeno v aktih društva in zveze). V tem primeru dodatna privolitev ni potrebna.Iz omenjenega mnenja izhaja tudi, da kadar je ustrezno, je obdelava osebnih podatkov članov društva lahko dopustna tudi na podlagi člena 6 (1f) Splošne uredbe o varstvu podatkov, ki pravi, da je obdelava zakonita, če je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. Po mnenju IP gre navedeno določbo razumeti kot neposredno zakonsko podlago za obdelavo osebnih podatkov članov društev, ki že zaradi posebnega interesa združevanja obdelujejo posebne vrste osebne podatke svojih članov (npr. invalidska društva, društva bolnikov, itd.). Glede na navedeno bi se obdelava v tem primeru štela za zakonito, če se osebni podatki obdelujejo za namene zakonitih dejavnosti društva, kot so le-te opredeljene v zakonu ali v splošnem aktu društva. Tudi v tem primeru dodatna privolitev ni potrebna,  bi jo pa društvo potrebovalo v primeru, ko bi se osebni podatki članov obdelovali za druge namene ali posredovali tretjim osebam.Osebno privolitev kot podlago za obdelavo osebnih podatkov članov društva bo treba pridobivati zlasti v primerih, ko gre za obdelavo zunaj tistih namenov, ki so v neposredni zvezi z delovanjem društva. Tak primer je lahko npr. objava osebnih podatkov članov na spletni strani ali v glasilu, saj takšna objava osebnih podatkov običajno ni potrebna za samo članstvo in delovanje društva. Javna objava osebnih podatkov namreč predstavlja velik poseg v zasebnost posameznika, ki je redko upravičen z vidika izvajanja nalog društva (kot izvajanja pogodbe) ali kot zakoniti interes društva, ki prevlada nad pravico posameznika, zato je v takšnem primeru ustrezno, da društvo od posameznikov pridobi osebno privolitev, ki v največji meri zagotavlja posameznikom oblast nad njihovimi osebnimi podatki. Privolitev po Splošni uredbi o varstvu podatkov (točka (9) člena 4) je prostovoljna, izrecna, informirana in nedvoumna izjava volje posameznika, s katero z izjavo ali jasnim pritrdilnim dejanjem izrazi soglasje z obdelavo osebnih podatkov, ki se nanašajo nanj. Pri tem je treba upoštevati podrobnejša določila glede pogojev, po katerih se šteje, da je privolitev veljavna, ki so določeni v 7. členu Splošne uredbe o varstvu podatkov. Tudi vaša zveza tako kot večina ostalih podobnih organizacij deluje v skladu z določbami Zakona o društvih (ZDru-1; Uradni list RS, št. 64/11 – UPB, 21/18 – ZNOrg), ki v določbah prvega in drugega odstavka 2. člena določa, da je združevanje prostovoljno ter da lahko vsakdo postane član društva in v društvu deluje pod pogoji, ki jih društvo določi v temeljnem aktu. Društvo je v skladu z 9. členom ZDru-1 v svojem temeljnem aktu dolžno predpisati in opredeliti namen in cilje delovanja, dejavnost oziroma naloge, način upravljanja ter pravice in obveznosti članov. Posameznik lahko postane in ostane član društva le, če se strinja s pogoji, ki so zapisani in določeni s temeljnim aktom, obdelava osebnih podatkov članov društva pa je prav tako dopustna pod pogoji, ki so določeni s temeljnim aktom oziroma za namene, za katere je dal posameznik veljavno privolitev. IP pri tem poudarja, da mora biti posameznik ob vstopu v društvo seznanjen s temeljnim aktom, s čimer se šteje tudi, da mora biti seznanjen tudi z obdelavo njegovih osebnih podatkov, ki jo društvo izvaja za namene svojih zakonitih dejavnosti.V kolikor v vaši zvezi kot društvu oziroma zvezi društev v svojem temeljnem aktu sami niste določili pravil obdelave osebnih podatkov ali pa ste jih določili in ne obsegajo tudi objave osebnih podatkov avtorjev člankov oziroma odgovorov nanje v vašem glasilu, jih lahko v skladu s 6. členom Splošne uredbe o varstvu podatkov obdelujete le na podlagi zakona ali na podlagi osebne privolitve posameznika. IP ni znan noben zakon, ki bi določal takšno obdelavo osebnih podatkov. Zakon o medijih (ZMed; Uradni list RS, št. 110/06 – UPB, 36/08 – ZPOmK-1, 77/10 – ZSCFJA, 90/10 – odl. US, 87/11 – ZAvMS, 47/12, 47/15 – ZZSDT, 22/16, 39/16, 45/19 – odl. US, 67/19 – odl. US)  v 43. členu določa le, da se mora odgovor na objavljeno informacijo objaviti brez sprememb in dopolnitev, razen pravopisnih popravkov. Iz vašega zaprosila za mnenje jasno izhaja, da avtor ni želel objave svojih osebnih podatkov. Na podlagi navedenega zato IP meni, da bi moralo društvo za razkritje osebnih podatkov avtorja odgovora na objavljeni članek najverjetneje pridobiti njegovo osebno privolitev.IP sklepno ponovno poudarja, da je presoja in odgovornost za zakonitost razkritja osebnih podatkov vedno na upravljavcu. IP v okviru mnenja ne more namesto upravljavca presojati, ali je oziroma ali bi bila posamezna zahteva za razkritje osebnih podatkov utemeljena. IP namreč ne sme in ne more prevzeti odgovornosti posameznih subjektov za njihovo poslovanje, podobno kot to velja za druge inšpekcijske organe.S spoštovanjem.Pripravil:Matej Sironič,                                                   Svetovalec pooblaščencaza varstvo osebnih podatkov                                                                                                 Mojca Prelesnik, univ. dipl. prav.,                                                                                                     Informacijska pooblaščenka            
