

Snemanje javne površine
+
-


Datum: 26.04.2021
Številka: 07121-1/2021/828

Kategorije: Video in avdio nadzor
                        Informacijski pooblaščenec RS (v nadaljevanju IP) prejel vaše zaprosilo za mnenje. Navajate, da je kamera v kotu ulice očitno obrnjena proti ulični cesti, ki vodi še do štirih hiš. Menite, da je namenjena snemanju ulice, saj začne utripati, ko nekdo hodi ali se pelje z avtom mimo. Zanima vas, kam se lahko obrnete, da se ta kamera obrne proti posesti lastnika, saj se v kontakt z lastnikom ne želite spuščati. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem.
 
 
IP pojasnjuje, da videonadzor javnih površin praviloma ni dopusten, razen če bi za obstajale posebej utemeljene okoliščine - če bi bil tak ukrep nujno potreben za varnost ljudi ali premoženja in ob spoštovanju načela sorazmernosti, vendar lahko IP primer konkretno presoja le v okviru inšpekcijskega ali drugega upravnega postopka. Pogoje za zakonito izvajanje videonadzora javnih površin je IP opisal v več svojih mnenjih, med drugim tudi v mnenju: Videonadzor javnih površin št. 07121-1/2020/1214, z dne 09.07.2020.
 
Dodajamo še, da bi IP lahko inšpekcijski postopek uvedel le v primeru, ko bi obstajali konkretni dokazi, da posameznik dejansko snema javne površine (dokaz bi bil npr. posnetek zaslonske slike kamere oziroma npr. ko posameznik sam razkrije posnetke – npr. posreduje posnetke Policiji). Samo dejstvo, da se prižge lučka, ko gre nekdo mimo, še ne kaže nujno na snemanje, saj bi lahko obstajal zgolj senzor gibanja, ki je povezan z lučko v slepi kameri. Ob odsotnosti dokaza o nedovoljenem videonadzoru, IP ne more vzpostaviti potrebnega suma za uvedbo inšpekcijskega postopka. Podobno izhaja tudi iz že objavljenega mnenja IP: Varnostne kamere na sosedovem objektu, št. 07121-1/2021/597, z dne 26.03.2021.
 
Lep pozdrav,
Mojca Prelesnik, univ. dipl. prav.
informacijska pooblaščenka
 
Pripravil:
Anže Novak, univ. dipl. prav.
Svetovalec pooblaščenca za preventivo
 
