

Sledljivost vpogledov v vidoenadzorni posnetek
+
-


Datum: 05.02.2021
Številka: 07121-1/2020/2163

Kategorije: Video in avdio nadzor, Zavarovanje osebnih podatkov
                        Informacijski pooblaščenec RS (v nadaljevanju IP) je prejel vaše dodatno vprašanje v zvezi s pogoji za uvedbo videonadzora vhodov v uradne oz. službene prostore in sicer vas zanima, ali je treba voditi (tudi) evidenco uporabe videonadzora oz. dnevnik dela videonadzornega sistema.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.
 
 
IP sklepa, da ste z evidenco uporabe videonadzora oz. dnevnikom dela videonadzornega sistema imeli v mislih obveznost zagotoviti sledljivost vpogledov v videonadzorne posnetke, ki ste jo, skladno z ZVOP-1 in Splošno uredbo, praviloma dolžni zagotoviti.
 
V zvezi s tem IP pojasnjuje, da Splošna uredba v členu 32 določa, da ob upoštevanju najnovejšega tehnološkega razvoja in stroškov izvajanja ter narave, obsega, okoliščin in namenov obdelave, pa tudi tveganj za pravice in svoboščine posameznikov, ki se razlikujejo po verjetnosti in resnosti, upravljavec in obdelovalec z izvajanjem ustreznih tehničnih in organizacijskimi ukrepov zagotovita ustrezno raven varnosti glede na tveganje, vključno med drugim z naslednjimi ukrepi, kot je ustrezno:

psevdonimizacijo in šifriranjem osebnih podatkov;
zmožnostjo zagotoviti stalno zaupnost, celovitost, dostopnost in odpornost sistemov in storitev za obdelavo;
zmožnostjo pravočasno povrniti razpoložljivost in dostop do osebnih podatkov v primeru fizičnega ali tehničnega incidenta;
postopkom rednega testiranja, ocenjevanja in vrednotenja učinkovitosti tehničnih in organizacijskih ukrepov za zagotavljanje varnostni obdelave.

 
Poleg navedenega ZVOP-1 v 24. členu določa, da zavarovanje osebnih podatkov obsega organizacijske, tehnične in logično-tehnične postopke in ukrepe, s katerimi se varujejo osebni podatki, preprečuje slučajno ali namerno nepooblaščeno uničevanje podatkov, njihova sprememba ali izguba ter nepooblaščena obdelava teh podatkov tako, da se:

varujejo prostori, oprema in sistemsko programska oprema, vključno z vhodno-izhodnimi enotami;
varuje aplikativna programska oprema, s katero se obdelujejo osebni podatki;
preprečuje nepooblaščen dostop do osebnih podatkov pri njihovem prenosu, vključno s prenosom po telekomunikacijskih sredstvih in omrežjih;
zagotavlja učinkovit način blokiranja, uničenja, izbrisa ali anonimiziranja osebnih podatkov;
 omogoča poznejše ugotavljanje, kdaj so bili posamezni osebni podatki vneseni v zbirko osebnih podatkov, uporabljeni ali drugače obdelani in kdo je to storil, in sicer za obdobje, ko je mogoče zakonsko varstvo pravice posameznika zaradi nedopustnega posredovanja ali obdelave osebnih podatkov.

 
ZVOP-1 v 5 točki 1. odstavka 24. člena torej izrecno določa, da mora biti zagotovljena sledljivost pri obdelavi osebnih podatkov. Ta zahteva je še posebej nujna, ko gre za videonadzor, ki predstavlja hujši poseg v zasebnost ali ko gre za obdelavo osebnih podatkov zaposlenih, ki so v razmerju do delodajalca v podrejenem položaju. V teh primerih je treba z ustreznimi tehničnimi in organizacijskimi ukrepi uravnotežiti poseg v zasebnost in pravico do varstva osebnih podatkov posameznikov, ki ga povzroči obdelava osebnih podatkov (npr. videonadzor).
 
S spoštovanjem,
 
 
Mojca Prelesnik, univ. dipl. prav.
informacijska pooblaščenka
 
Pripravil:
Anže Novak
Svetovalec Pooblaščenca za preventivo
 
