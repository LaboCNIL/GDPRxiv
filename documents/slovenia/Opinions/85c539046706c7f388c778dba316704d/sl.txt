

Obdelava osebnih podatkov pooblaščenih strokovnih delavcev CSD s strani bank
+
-


Datum: 24.06.2022
Številka: 07120-1/2022/225

Kategorije: Bančništvo, Informiranje posameznika, Postopki na centrih za socialno delo, Pravne podlage
                        Pri Informacijskem pooblaščencu (IP) smo 22. 6. 2022 prejeli vaše zaprosilo za dodatno mnenje glede načina preverjanja pooblaščenih strokovnih delavcev centrov za socialno delo na bankah. Izpostavljate različno prakso bank ter poudarjate, da strokovni delavci v večini primerov plačujejo položnice za varovance, po navadi ne v višjih denarnih zneskih, zato se vam zdi ukrep pregleda stranke po 21. členu ZPPDFT-2 pretiran. Primernejša se vam zdita 62. člen in 63. člen ZPPDFT-2, ki določata poenostavljen pregled stranke. Opozarjate tudi, da formalno ni pravilno, da je kot skrbnik naveden strokovni delavec kot fizična oseba, saj je skrbnik pravna oseba. Zavedate se, da skrbništvo ni najbolj poznan institut in da lahko nastane zmeda, saj je stranka varovanec, ki jo zastopa skrbnik, ki je pravna oseba, le tega pa pooblastilu zastopa strokovni delavec, na nek način gre za tripartitni odnos. Strokovni delavci pa ne želijo, da so kot skrbniki navedeni s svojim imenom in priimkom, ker niso skrbniki. Radi bi dosegli, da bi se v osebnostne pravice strokovnih delavcev posegalo najmanj, kar je mogoče, ter poskrbeli za varstvo pravic zasebnosti in varstvo pred kršenjem varstva osebnih podatkov.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Vsak upravljavec mora imeti za zakonito obdelavo osebnih podatkov ustrezno pravno podlago skladno s Splošno uredbo o varstvu podatkov. Ob pridobitvi osebnih podatkov pa mora upravljavec posamezniku podati tudi nekatere informacije o sami obdelavi, npr. namen in pravna podlaga za obdelavo osebnih podatkov, rok hrambe itd.
 
O b r a z l o ž i t e v:
 
IP pojasnjuje, da je odgovornost za zakonito in pošteno obdelavo osebnih podatkov odgovornost upravljavca osebnih podatkov. V okviru mnenja lahko IP poda le splošne usmeritve, saj izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Neobvezna mnenja IP namreč niso namenjena presoji zakonitosti posameznih obdelav in ravnanj konkretnih upravljavcev, temveč podaji načelnih in splošnih stališč glede interpretacije določb zakonov, ki se nanašajo na varstvo osebnih podatkov. Prav tako se mnenja IP lahko nanašajo le na vprašanja varstva osebnih podatkov.
 
IP vam je že predstavil določbe  Zakona o preprečevanju pranja denarja in financiranja terorizma (Uradni list RS, št. 48/22; v nadaljevanju ZPPDFT-2), ki lahko predstavljajo pravno podlago za zbiranje določenih osebnih podatkov pooblaščenih strokovnih delavcev centrov za socialno delo, pri čemer pa je banka še vedno dolžna spoštovati osnovna načela obdelave osebnih podatkov iz člena 5 Splošne uredbe o varstvu podatkov. IP izpostavlja predvsem načelo najmanjšega obsega podatkov, ki določa, da morajo biti podatki ustrezni, relevantni in omejeni na to, kar je potrebno za namene, za katere se obdelujejo. Kakšen pregled stranke (osnovni, poenostavljen ali poglobljen) je na podlagi določb ZPPDFT-2 dolžna banka opraviti v konkretnem primeru, IP ni pristojen presojati. Opozarja pa, da je banka dolžna skladno s členom 13 Splošne uredbe o varstvu podatkov takrat, ko od pooblaščenega strokovnega delavca pridobiva osebne podatke, podati nekatere informacije o obdelavi, med drugim tudi namene, za katere se osebni podatki obdelujejo, ter pravno podlago za njihovo obdelavo. Če tega banka ne stori, lahko te informacije strokovni delavec zahteva naknadno oziroma zahteva dostop do lastnih osebnih podatkov in informacij v skladu s členom 15 Splošne uredbe o varstvu podatkov.
 
Banka je torej informacije po členu 13 oziroma podatke in informacije po členu 15 Splošne uredbe o varstvu podatkov dolžna zagotoviti, sicer gre za kršitev določb Splošne uredbe o varstvu podatkov in lahko posameznik pri IP poda prijavo oziroma pritožbo. Enako velja v primeru, če bi na podlagi informacij, ki bi jih posameznik na ta način pridobil od banke, ugotovil ali sumil, da banka za obdelavo osebnih podatkov nima ustrezne pravne podlage oziroma da od posameznika zahteva več podatkov, kot jih potrebuje za dosego zakonitega namena.
 
Lepo vas pozdravljamo,
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
