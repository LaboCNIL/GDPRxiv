

Obiski v bolnišnici in preverjanje pogoja PCT
+
-


Datum: 19.08.2021
Številka: 07120-1/2021/409

Kategorije: Zdravstveni osebni podatki, Pravne podlage
                        Pri Informacijskem pooblaščencu (IP) smo dne 16. 7. 2021 in 17. 8. 2021 prejeli vaše vprašanje o tem, ali so zaposleni v zdravstveni negi v bolnišnici (na vstopni točki) upravičeni pred obiskom pacienta, pri pacientovih svojcih (obiskovalcih) preveriti izpolnjevanje pogoja PCT z vpogledom v potrdilo. Obiskovalce in paciente se je do sedaj že spraševalo po cepljenosti in prebolevnosti. 
 
Dodatno vas zanima, ali lahko predstojnik oddelka pridobi podatke o cepljenih sodelavcih iz interne Evidence cepljenih zdravstvenih delavcev, ki jo vodi Enota za obvladovanje bolnišničnih okužb. Cepljeni namreč niso zavezani k testiranju. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji. Hkrati se opravičujemo za pozen odgovor.
 

 Če je dopustno vstop obiskovalcev v bolnišnico pogojevati z zahtevo po PCT, je s strani bolnišnice dopustno tudi preverjanje pogoja PCT na način sorazmernega vpogleda v ustrezno dokazilo (npr. EU potrdilo).

 

 V zvezi z dostopom do internih zbirk podatkov o cepljenih zaposlenih je IP že izdal mnenje št. 07120-1/2021/292.

 
O b r a z l o ž i t e v:
 
Vprašanje dopustnosti preverjanja pogoja PCT ima dva vidika:
(1) najprej je treba ugotoviti, ali je dopustno, da bolnišnica pogojuje vstop obiskovalcev v bolnišnico s pogojem PCT – to vprašanje na splošno ne spada v pristojnost IP;
(2) in če je to dopustno, je z vidika varstva osebnih podatkov dopustno tudi preverjanje, ali je ta pogoj pri posameznem obiskovalcu izpolnjen. Pri tem mora bolnišnica uporabiti tak način preverjanja, ki najmanj posega v upravičene interese posameznikov (npr. brez kopiranja, skeniranja ali fotografiranja predloženih dokazil v papirni ali digitalni obliki, ter brez ugotavljanja konkretnih razlogov za izpolnjevanje pogoja PCT).
 
Bolnišnica lahko sama interno določa, kdo konkretno izvaja preverjanje in kdaj.
 
Vse zgoraj navedeno velja, če nek zakon dopustnosti in načina preverjanja pogoja PCT ne ureja drugače.
 
V pomoč vam je lahko tudi mnenje IP št. 07120-1/2021/198 (točka 2). Glede aplikacije za preverjanje pogojev se je IP opredelil tudi v mnenju št. 07121-1/2021/1406. Smiselno pride v vašem primeru v poštev tudi mnenje IP št. 07120-1/2021/385.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
