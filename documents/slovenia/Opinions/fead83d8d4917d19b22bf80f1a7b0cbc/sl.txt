

Pridobivanje podatkov o transakcijskih računih fizičnih oseb
+
-


Datum: 15.10.2020
Številka: 07120-1/2020/552

Kategorije: Posredovanje OP med upravljavci, Pravne podlage, Pridobivanje OP iz zbirk, Upravni postopki
                        Pri Informacijskem pooblaščencu (IP) smo dne 7. 10. 2020 prejeli vaše vprašanje, ali lahko Zavod za zdravstveno zavarovanje Slovenije (ZZZS) – glede na dejstvo, da opravlja vrsto postopkov in dejanj, pri katerih izvaja nakazila denarnih sredstev (nadomestila, povrnitve stroškov, plačila za storitve po pogodbah z ZZZS) na transakcijske račune (TRR) fizičnih oseb  – pravico preveriti (npr. prek elektronske povezave z AJPES), ali TRR resnično pripada osebi, ki je upravičena do nakazila oziroma, ali gre za veljaven TRR. Dogaja se namreč, da številke TRR, ki jih navedejo stranke niso prave (pomotoma in namenoma iz posebnih razlogov) ali pa niso več veljavne. V takih primerih je izterjava neupravičenih izplačil zahtevna in dolgotrajna, hkrati pa prihaja do zamud pri izplačilih. Poleg tega menite, da ni dovoljeno, da upravičenci navajajo številke tujih TRR.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.1. ZZZS praviloma ne more pri Agenciji Republike Slovenije za javnopravne evidence in storitve (AJPES) preverjati pravilnosti in veljavnosti TRR fizičnih oseb za potrebe izvajanja izplačil tem osebam, zlasti če gre za izplačila na podlagi pogodb. 2. Toda preverjanje TRR fizičnih oseb pri AJPES je lahko dopustno, če je izplačilo fizični osebi (npr. o pravici iz naslova zdravstvenega zavarovanja) povezano z odločanjem v upravnem postopku in je ugotavljanje ter preverjanje TRR možno šteti kot sestavni del upravnega postopka (ugotavljanje dejanskega stanja). Izjema je, če bi fizična oseba tak način pridobivanja osebnih podatkov izrecno prepovedala. O b r a z l o ž i t e v:1. Po 191. členu Zakona o plačilnih storitvah, storitvah izdajanja elektronskega denarja in plačilnih sistemih (Uradni list RS, št. 7/18, 9/18 – popr. in 102/20; ZPlaSSIED) je register transakcijskih računov enotna informatizirana baza podatkov o transakcijskih računih in sefih ter imetnikih transakcijskih računov, pooblaščencih imetnikov transakcijskih računov, dejanskih lastnikih transakcijskih računov ter najemnikih sefov. Register vodi AJPES.Na podlagi drugega odstavka 193. člena ZPlaSSIED se osebni podatki fizičnih oseb v registru transakcijskih računov, med drugim, obdelujejo tudi z namenom zagotavljanja varnosti pravnega prometa, tekočega in učinkovitega opravljanja plačilnih storitev. Prav tako se podatki o transakcijskih računih fizičnih oseb obdelujejo tudi z namenom, da se ti podatki zagotovijo osebam, za katere poseben zakon določa pravno podlago in namen obdelave osebnih podatkov.Ena takih pravnih podlag je tudi v 194. členu ZPlaSSIED. V skladu s tretjim odstavkom 194. člena ZPlaSSIED lahko osebne podatke o transakcijskih računih fizičnih oseb pridobijo: osebe, ki so na podlagi pravnomočnega izvršilnega naslova upravičene predlagati postopek izvršbe ali zavarovanja zoper imetnika transakcijskega računa v skladu z zakonom, ki ureja izvršbo in zavarovanje, ali z drugim zakonom, ki določa postopek prisilne izvršitve terjatev, sodišča in drugi organi, ki opravljajo dejanja v postopku izvršbe ali drugih postopkih, ki jih vodijo v okviru svojih pristojnosti, in ponudniki plačilnih storitev iz 1., 7. in 8. točke prvega odstavka 20. člena tega zakona za namen izvrševanja sklepov o izvršbi, brezplačno. Prva in tretja točka iz tretjega odstavka 194. člena ZPlaSSIED ne prideta v poštev, ker ZZZS v teh primerih ne nastopa kot udeleženec v izvršilnem postopku in tudi ne kot ponudnik plačilnih storitev. Druga točka v konkretnem primeru prav tako ne pride v poštev, ker določba omogoča pridobivanje podatkov le »organom« in če ti organi »opravljajo dejanja v postopkih v okviru svojih pristojnosti«. ZZZS namreč ni oblastni organ (kot so to ministrstva, organi v sestavi ministrstev, upravne enote, vladne službe, sodišča, državna tožilstva ipd.), temveč s statusnega vidika javni zavod z javnimi pooblastili, torej samostojna pravna oseba. Poleg tega se preverjanje številk TRR ne bi izvajalo v oziroma zaradi (uradnih) postopkov iz zakonske pristojnosti, pač pa bi bilo pridobivanje številk TRR namenjeno zgolj izvajanju izplačil fizičnim osebam na različnih podlagah, torej izpolnjevanju finančnih obveznosti ZZZS.    Drugi stavek petega odstavka 195. člena ZPlaSSIED še določa, da se lahko o neposrednem elektronskem dostopu do podatkov iz registra transakcijskih računov AJPES dogovori tudi z drugimi državnimi organi, nosilci javnih pooblastil ali drugimi osebami, ki so na podlagi posebnega zakona upravičeni za pridobitev podatkov iz registra. Ta določba v konkretnem primeru sama po sebi ne predstavlja pravne podlage, ker je njeno jedro v možnosti dogovora za neposredni elektronski dostop do podatkov, in ker se navezuje na področno zakonsko podlago (oziroma pogojuje njeno uporabo z obstojem specialne oziroma področne zakonske podlage), zaradi česar ta določba ni samostojna pravna podlaga za obdelavo osebnih podatkov.  IP-ju v tem trenutku ni znana izrecna zakonska podlaga (v ZPlaSSIED ali v drugih zakonih) za želeni dostop ZZZS do podatkov o TRR fizičnih oseb, če gre za izplačila, ki niso povezana z odločanjem v upravnem postopku – o tem. gl. točka 2 obrazložitve.IP ni pristojen presojati, ali in zakaj ponudniki plačilnih storitev, ki imajo po ZPlaSSIED podlago za uporabo podatkov v registru TRR, ne izvajajo preverjanja pravilnosti številke TRR pri samem opravljanju plačilnih storitev.2. Kljub načelni nedopustnosti pridobivanja želenih podatkov, pa je za določena izplačila lahko drugače. To velja v primerih, ko je izplačilo fizični osebi (npr. kot pravica iz naslova zdravstvenega zavarovanja) povezano z odločanjem ZZZS v upravnem postopku in je ugotavljanje ter preverjanje TRR možno šteti kot sestavni del upravnega postopka, torej kot ugotavljanje dejanskega stanja. V takih primerih je podlaga za pridobivanje podatkov v 34.a členu in 139. členu ZUP v zvezi z že omenjenim drugim stavkom petega odstavka 195. člena ZPlaSSIED, ki določa, da se lahko o neposrednem elektronskem dostopu do podatkov iz registra transakcijskih računov AJPES dogovori tudi z drugimi državnimi organi, nosilci javnih pooblastil ali drugimi osebami, ki so na podlagi posebnega zakona upravičeni za pridobitev podatkov iz registra. Upravičenje za dogovor o neposrednem elektronskem dostopanju do podatkov je torej določeno v posebnem zakonu, tj. ZUP. Možno je namreč, da je točnost in pravilnost TRR pogoj za odobritev izplačila oziroma za upravičenost do izplačila. Torej gre lahko za pravno relevantno dejstvo, ki ga je ZZZS upravičen ugotoviti (npr. z navedbo stranke na vlogi) ter tudi preveriti v lastnih in zunanjih uradnih evidencah. Taka uporaba podatkov je tudi skladna z nameni vodenja registra TRR iz 193. člena ZPlaSSIED. Sklicevanje na ZUP je seveda možno le v času do izdaje odločbe.Po četrtem odstavku 66. člena ZUP si organ na način iz tretjega odstavka istega člena priskrbi podatke iz uradnih evidenc, če gre za dejstva, ki se s časom spreminjajo in organ podvomi v njihovo resničnost. Omenjeni tretji odstavek 66. člena ZUP določa, da v postopku, ki se začne na zahtevo stranke, vlogi ni potrebno prilagati potrdil, izpiskov in drugih podatkov o dejstvih iz uradnih evidenc, ki jih vodijo upravni in drugi državni organi, organi samoupravnih lokalnih skupnosti ali nosilci javnih pooblastil. Organ v tem primeru ravna po 139. členu ZUP. Slednji pa med drugim določa, da lahko uradna oseba, ki vodi postopek, med postopkom ves čas ugotavlja dejansko stanje in izvaja dokaze o vseh dejstvih, pomembnih za izdajo odločbe, tudi o tistih, ki v postopku še niso bila navedena (prvi odstavek); uradna oseba, ki vodi postopek, odredi po uradni dolžnosti izvedbo vsakega dokaza, če spozna, da je to potrebno za razjasnitev zadeve (drugi odstavek); uradna oseba, ki vodi postopek, si preskrbi po uradni dolžnosti podatke o dejstvih, o katerih vodi uradno evidenco organ, ki je pristojen za odločanje - enako ravna uradna oseba glede dejstev, o katerih vodi uradno evidenco (v tem primeru register TRR) kakšen drug državni organ oziroma organ samoupravne lokalne skupnosti ali nosilec javnega pooblastila (v tem primeru je to AJPES) (tretji odstavek).ZUP v 34.a členu določa, da so upravljavci (npr. AJPES) zbirk osebnih podatkov, ki razpolagajo s podatki, ki so potrebni za ugotovitev dejstev v zvezi z vodenjem in odločanjem v upravnem postopku, dolžni na podlagi obrazložene zahteve organa (pojem »organ« je  v ZUP mišljen katerikoli pristojni subjekt, ki mora o upravni stvari odločati v upravnem postopku in ne zgolj organ v pravem pomenu besede – gl. pojasnila k 1. točki), brezplačno, najkasneje v roku 15 dni, posredovati zahtevane podatke. Zahteva mora vsebovati navedbo zahtevanih podatkov, pravno podlago za posredovanje, namen njihove uporabe in številko upravne zadeve.V obravnavanem primeru so izpolnjeni pogoji za sklicevanje na splošno pravno podlago v Splošni uredbi o varstvu podatkov iz točke (c) prvega odstavka člena 6, ki določa, da je obdelava osebnih podatkov (nopr. pridobivanje in dajanje podatkov iz registra TRR) zakonita, če je potrebna za izpolnitev zakonske obveznosti, ki velja za upravljavca (v tem primeru so to obveznosti iz ZZVZZ). Po tretjem odstavku člena 6 Splošne uredbe o varstvu podatkov je »podlaga za obdelavo iz točke (c) določena v skladu s pravom države članice, ki velja za upravljavca«. Takšno pravo je v vašem primeru ZUP v zvezi z ZPlaSSIED.Opozarjamo še na možno omejitev iz petega odstavka 139. člena ZUP, ki določa, da uradna oseba lahko pridobiva za potrebe ugotavljanja dejanskega stanja osebne podatke iz uradnih evidenc o stranki, ki je vložila zahtevo za uvedbo postopka, razen, če je stranka pridobitev teh podatkov izrecno prepovedala.Glede na navedeno ZZZS ne more pridobivati podatkov o TRR fizičnih oseb v zvezi z izplačili po sklenjenih pogodbah (npr. z zdravniki izvedenci), ker se v teh primerih o izplačilih ne odloča po ZUP.Prijazen pozdrav,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
