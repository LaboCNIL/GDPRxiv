

Objava imena in priimka na obešanki
+
-


Datum: 24.07.2020
Številka: 07121-1/2020/1271

Kategorije: Delovna razmerja, Pravne podlage
                        Na e-naslov Informacijskega pooblaščenca (v nadaljevanju IP) ste posredovali e-sporočilo, v katerem nas sprašujete, ali lahko delodajalec od vas zahteva, da nosite obešanke z vašim polnim imenom in priimkom. Pojasnili ste, da ste zaposleni kot pospeševalec prodaje in da delate praktično v vseh trgovinah, blagovnicah, centrih… po Sloveniji. Delodajalec vas je opremil z obešankami, na katerih je ime podjetja za katerega delate in vaše polno ime s priimkom. Te obešanke morate imeti pripete, ko delate v kateri koli trgovini.                                                                    Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP v okviru neobvezujočega mnenja ne more podati dokončnega odgovora na vaša vprašanja, temveč to lahko stori zgolj v okviru postopka inšpekcijskega nadzora, ko se v konkretnih okoliščinah ugotovi dejansko stanje obdelave osebnih podatkov.Splošna uredba v členu 6 določa, da se obdelava osebnih podatkov šteje za zakonito, le in kolikor je izpolnjen vsaj eden od naslednjih pogojev: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. ZVOP-1 v 2. odstavku 106. člena pa določa, da lahko upravljavci osebnih podatkov javnosti posredujejo in javno objavijo osebno ime, naziv ali funkcijo, službeno telefonsko številko in naslov službene elektronske pošte predstojnika in tistih zaposlenih, katerih delo je pomembno zaradi poslovanja s strankami oziroma uporabniki storitev, do uveljavitve posebnega zakona, ki bo uredil ta vprašanja.Presoja o tem, ali je objava osebnih podatkov delavca potrebna zaradi poslovanja s strankami oziroma uporabniki storitev, je odvisna od delodajalca in narave delavca, na katerega se osebni podatki nanašajo, saj 2. odst. 106. čl. ZVOP-1 pomeni pravno podlago, ki upravljavcu (delodajalcu) omogoča sprejeti odločitev o tem, ali bo javno objavil določene podatke. Delodajalec je pri presojanju vezan na merilo narave dela delavcev, ki mora torej z vidika 2. odst. 106. čl. ZVOP-1 vključevati poslovanje s strankami oziroma uporabniki storitev. Prav tako 2. odst. 106. čl. ZVOP-1 omejuje delodajalca, da lahko objavi le sledeče vrste osebnih podatkov bodisi predstojnika, bodisi zaposlenega, ki posluje s strankami: osebno ime, naziv ali funkcija, službena telefonska številka in naslov službene elektronske pošte. Pri tem pa mora delodajalec izhajati tudi iz načela sorazmernosti, urejenim v čl. 5 Splošne uredbe in lahko zato od naštetih osebnih podatkov objavi le tiste, ki so ustrezni in po obsegu primerni glede na namene, za katere se objavljajo.Zaradi navedenega IP meni, da lahko delodajalec za zaposlene, ki so v stalnem kontaktu s strankami, brez njihovega soglasja predpiše obveznost nošenja priponk z imenom in priimkom, saj je navedeno v skladu z 2. odst. 106. čl. v povezavi s čl. 5 Splošne uredbe.Lep pozdrav,                                                                                   Mojca Prelesnik                                                                                   informacijska pooblaščenkaPripravila:mag. Tanja SLAKdržava nadzornica za varstvo osebnih podatkov           To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
