

Zahteva VIZ za predložitev delavčevega dokazila o prebolelosti COVID-19
+
-


Datum: 24.08.2021
Številka: 07121-1/2021/1554

Kategorije: Delovna razmerja, Zdravstveni osebni podatki
                        Pri Informacijskem pooblaščencu (IP) smo dne 15. 8. 2021 prejeli vaše vprašanje o tem, ali je dopustno, da delodajalec – vzgojno varstveni zavod (VIZ) od zaposlenih zahteva predložitev dokazila o prebolelosti COVID-19. V letošnjem letu ste zboleli za COVID-19. Ko ste bili še na bolniški odsotnosti, je delodajalec zahteval kakršnokoli dokazilo o tem in ste ga kasneje tudi res predložili. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Pri tem še pojasnjujemo, da je naš odgovor splošen:

ker se IP izven inšpekcijskega postopka ne more konkretno in dokončno opredeljevati do obdelave osebnih podatkov v posamičnih primerih in
ker v vašem sporočilu ni navedeno, zakaj (s kakšnim namenom) konkretno je delodajalec zahteval predložitev potrdila.

 
Po mnenju IP je dopustno, da je VIZ kot delodajalec zahteval dokazilo o prebolelosti COVID-19, če ste uveljavljali izjemo od obveznega testiranja po takratnih predpisih.  
 
O b r a z l o ž i t e v:
 
Sklepamo, da je v času, ko ste delodajalcu predložili potrdilo še veljala Odredba o izvajanju posebnega presejalnega programa za zgodnje odkrivanje okužb z virusom SARS-CoV-2 za osebe, ki opravljajo dejavnost vzgoje in izobraževanja (Uradni list RS, št. 11/21, 64/21, 81/21, 99/21 in 115/21). Ta je določala obveznost testiranja za zaposlene in med izjeme (4. člen) uvrstila tudi tiste zaposlene, ki predložijo dokazilo o pozitivnem rezultatu testa PCR, ki je starejši od deset dni, razen če zdravnik presodi drugače, vendar ni starejši od šest mesecev, ali potrdilo zdravnika, da je oseba prebolela COVID-19 in od začetka simptomov ni minilo več kot šest mesecev. Če ste pri delodajalcu uveljavljali to izjemo, je dopustno, da je delodajalec (ali oseba pri delodajalcu, ki je bila zadolžena za ta opravila) o tem zahteval pisni dokaz. Ker so torej osebni podatki bili potrebni in primerni za izvrševanje pravic in obveznosti iz delovnega razmerja, je bila podlaga za obdelavo osebnih podatkov v 48. členu Zakona o delovnih razmerjih (ZDR-1) v povezavi z (b) točko drugega odstavka 9. člena Splošne uredbe o varstvu podatkov.
 
V vašem primeru smiselno pride v poštev tudi mnenje IP št. 07121-1/2021/1363, ki je dostopno na spletni strani IP.
 
Za kršitev varstva osebnih podatkov bi lahko šlo:

če je bil namen delodajalca drugačen kot je opisano zgoraj in neskladen s predpisi ali
če je delodajalec zahteval obvezno predložitev potrdila in ni dopustil možnosti, da se zaposleni svobodno odloči med testiranjem in predložitvijo potrdila ali
če je delodajalec s potrdilom nadalje ravnal neskladno s pravili o varstvu osebnih podatkov (npr. njegovo vsebino razkrival nepooblaščenim osebam).

 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
