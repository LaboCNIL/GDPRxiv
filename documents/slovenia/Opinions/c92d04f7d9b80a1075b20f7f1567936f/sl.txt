

Zdravstveni podatki na vlogi za institucionalno varstvo
+
-


Datum: 23.04.2020
Številka: 07121-1/2020/108

Kategorije: Posebne vrste, Pravne podlage, Uradni postopki
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem navajate, da ste dne 13. 2. 2020 oddali izpolnjeno vlogo za sprejem v DSO in prejeli ste poziv, da morate vlogo dopolniti s svojimi zdravstvenimi podatki (diagnoze, terapijo), ki ne smejo biti starejši od 1 meseca. Socialna služba DSO vas je seznanila, da je čakalna doba 5 let, sami pa upate, da institucionalnega varstva ne boste potrebovali vsaj še 10 let in sprašujete se, kje bodo vsa ta leta vaši zdravstveni podatki in kdo bo imel vpogled vanje. Podpisati bi morali tudi izjavo, da soglašate s posredovanjem vaših zdravstvenih podatkov. Privolitve ne želite dati, a te možnosti nimate.   Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. Ob tem IP poudarja, da izven postopka inšpekcijskega nadzora ustreznosti izpolnjevanja določb Splošne uredbe s strani upravljavcev ne more presojati.Upravljavci osebnih podatkov (tudi domovi starejših občanov) morajo imeti za obdelavo osebnih podatkov ustrezno pravno podlago, sicer obdelava osebnih podatkov ni dopustna. Za obdelavo osebnih podatkov s strani doma starejših občanov mora biti na podlagi točke (c) člena 6(1) Splošne uredbe podana pravna podlaga v zakonu ali pa če je to na podlagi točke (e) člena 6(1) potrebno za opravljanje naloge v javnem interesu ali pri izvajanju javne oblasti, dodeljene upravljavcu.Izvajalci institucionalnega varstva o sprejemu, premestitvi in odpustu uporabnikov pri uveljavljanju pravice do institucionalnega varstva odločajo v skladu z določbami Pravilnika o postopkih pri uveljavljanju pravice do institucionalnega varstva (v nadaljevanju: Pravilnik). Tako je potrebno vlogi za sprejem v dom starejših občanov na podlagi 2. alineje drugega odstavka 12. člena Pravilnika priložiti tudi zdravniško mnenje o zdravstvenem stanju, staro največ mesec dni.  Ker vlogi niste priložili mnenja o zdravstvenem stanju, vas je dom starejših občanov na podlagi drugega odstavka 13. člena Pravilnika pozval, da vlogo dopolnite. Na podlagi te določbe mora namreč zavod, če prejme nepopolno prošnjo, pozvati vlagatelja, da v roku 15 dni od prejema poziva za dopolnitev prošnjo dopolni. Če vlagatelj v tem roku prošnje ne dopolni, je zavod ne obravnava in pisno obvesti uporabnika, da prošnje ni mogoče obravnavati, dokler ne bo vsebovala vseh podatkov in dokazil iz tega pravilnika.Dom starejših občanov je torej ravnal v skladu z določbami Pravilnika, ko vas je pozval za dopolnitev vloge. Pravilnik namreč ne predvideva različnih postopkov za vloge vlagateljev, ki bi se želeli v institucionalno varstvo vključiti čez nekaj let, zato se tudi v vašem primeru vloga ne more obravnavati brez vseh prilog, ki jih določa Pravilnik.Pravilnik določa tudi postopek v primeru, ko želi posameznik vložiti vlogo za vključitev v več zavodov. V sedmem odstavku 12. člena Pravilnika je tako določeno, da če želi uporabnik oziroma njegov zakoniti zastopnik vložiti prošnjo v več zavodov hkrati, vloži prošnjo v prednostni zavod in v njej navede, v katere zavode bi še želel biti sprejet. Prednostni zavod obvesti druge zavode, ki jih je uporabnik navedel v svoji prošnji, da je prošnja vložena tudi v njihov zavod, uporabnik pa mora v 30 dneh od vložitve prošnje poslati tem zavodom tudi vso potrebno dokumentacijo. V primeru, da uporabnik dokumentacije v določenem roku ne posreduje kateremu od zavodov, ki jih je navedel v svoji prošnji, se šteje, da prošnja v ta zavod ni bila vložena. Na željo uporabnika lahko tudi prednostni zavod, proti plačilu (povračilo materialnih stroškov), posreduje vso potrebno dokumentacijo zavodom, ki jih je uporabnih navedel v prošnji. Vsak od zavodov, v katere je uporabnik vložil prošnjo, vodi svoj postopek sprejema uporabnika.Posameznik ima torej možnost, da potrebno dokumentacijo v zavode, v katere je vložil vlogo za vključitev, predloži sam, lahko pa to na željo uporabnika stori prednostni zavod. To stori v primeru, če posameznik na vlogi navede, da soglaša s posredovanjem njegovih podatkov. Imate torej možnost izbire: v primeru, da boste soglasje za posredovanje dali, bo vaše podatke drugim zavodom posredoval prednostni zavod, če soglasja ne boste dali, pa boste te podatke morali posredovati sami, sicer drugi zavodi vaše vloge ne bodo mogli obravnavati (postopek obravnave vlog je namreč v vseh domovih starejših občanov enak).  IP v zvezi z vašim pomislekom glede varovanja osebnih podatkov pojasnjuje, da morajo biti na podlagi člena 5 (1) (f) osebni podatki obdelani na način, ki zagotavlja ustrezno varnost osebnih podatkov, vključno z zaščito pred nedovoljeno ali nezakonito obdelavo ter pred nenamerno izgubo, uničenjem ali poškodbo z ustreznimi ali organizacijskimi ukrepi. Do osebnih podatkov lahko dostopajo le tisti zaposleni, ki osebne podatke obdelujejo za namen izvedbe svojih nalog, upravljavci pa jih pred tem seznanijo z dolžnostjo varovanja osebnih podatkov. Lepo vas pozdravljamo,                                                                                                            Mojca Prelesnik, univ. dipl. prav.,                                                                                                 informacijska pooblaščenkaPripravila:Sonja Božič Testen,državna nadzornica za varstvo osebnih podatkov
