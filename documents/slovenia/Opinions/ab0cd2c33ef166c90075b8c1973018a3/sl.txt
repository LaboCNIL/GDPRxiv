

Blokada uporabniškega računa na Facebooku
+
-


Datum: 11.08.2022
Številka: 07121-1/2022/877

Kategorije: Pravica do seznanitve z lastnimi osebnimi podatki, Svetovni splet
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da vam je facebook blokiral račun. Ne poznate razloga, ste pa morali poslati sliko svoje osebne izkaznice in telefonsko številko. Od njih ne dobite nobenega odziva, ker pa so vam blokirali račun, niti ne morete opraviti vseh korakov. Obenem se vam na prijavni strani odštevajo dnevi, do kdaj imate čas rešiti situacijo, preden vam trajno onemogočijo račun. Zanima vas, kako lahko aktivirate svoj račun ali vsaj pridobite svoje osebne podatke in slike.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
Od upravljavca imate pravico zahtevati dostop do lastnih osebnih podatkov, ta pa mora o vaši zahtevi odločiti najkasneje v enem mesecu po prejemu zahteve. Če odgovora v tem času ne prejmete ali se z njim ne strinjate, se lahko pritožite. Pritožbo lahko vložite tudi pri slovenskemu nadzornemu organu (IP), obravnaval pa jo bo irski nadzorni organ. 
 
 
Obrazložitev
 
V primeru, ki ga opisujete, vam lahko pomagamo z nasveti glede uveljavljanja vaših pravic, ki jih imate po Splošni uredbi o varstvu podatkov. V nadaljevanju vam tako opisujemo postopek uveljavljanja vaših pravic iz sfere varstva osebnih podatkov, žal pa se pri ne moremo opredeljevati do drugih vprašanj, ki niso povezana z varstvom osebnih podatkov (na primer vprašanja glede samega blokiranja uporabniškega računa; odštevanja do trajne deaktivacije; kako aktivirati svoj račun ipd.). Ker navajate, da vas zanima predvsem, kako pridobiti svoje osebne podatke in slike, vam v nadaljevanju opisujemo pravico do seznanitve z lastnimi osebnimi podatki.
 
IP pojasnjuje, da ima vsak posameznik skladno z določbami Splošne uredbe pravico pridobiti v jedrnati, pregledni, razumljivi in lahko dostopni obliki ter jasnem in preprostem jeziku določene informacije o obdelavi osebnih podatkov ter dostop do samih osebnih podatkov.
 
Prvi odstavek 15. člena Splošne uredbe tako posamezniku daje pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in med drugim naslednje informacije: namen obdelave; vrste zadevnih osebnih podatkov; uporabnike ali kategorije uporabnika, ki so jim bili ali jim bodo razkriti osebni podatki, predvideno obdobje hrambe osebnih podatkov; obstoj pravic posameznika; informacije o virih idr.
 
Ker Splošna uredba velja v celotni Evropski uniji, lahko pravico do dostopa do lastnih osebnih podatkov uveljavljate od vsakega upravljavca osebnih podatkov, ustanovljenega v Evropski uniji. Upravljavec osebnih podatkov ima nato dolžnost, da vam zahtevane osebne podatke in informacije o obdelavi osebnih podatkov zagotovi brez nepotrebnega odlašanja in v vsakem primeru v enem mesecu po prejemu zahteve, ali pa vas obvesti o razlogih za neukrepanje ter o možnosti vložitve pritožbe pri nadzornem organu in možnosti uveljavljanja pravnih sredstev.
 
Več o uveljavljanju pravic si lahko preberete tudi na spletni strani Informacijskega pooblaščenca: https://tiodlocas.si/kako-uveljavim-svoje-pravice/.
 
V kolikor upravljavec najkasneje v enem mesecu od prejema zahteve ne zagotovi vaših osebnih podatkov oziroma vas ne obvesti o razlogih za zavrnitev vaše zahteve, lahko vložite pritožbo pri nadzornem organu za varstvo osebnih podatkov. Glede na to, da je konkretni upravljavec osebnih podatkov v Evropski uniji ustanovljen na Irskem, je pristojni nadzorni organ za obravnavo vaše morebitne pritožbe irski nadzorni organ - Data Protection Commission.
 
Pravila Splošne uredbe omogočajo, da lahko posameznik v primeru nestrinjanja z odločitvijo upravljavca, ustanovljenega v drugi državi članici, pritožbo vloži pri nadzornem organu v državi članici, kjer ima ta posameznik prebivališče. Pritožbo lahko torej vložite tudi pri slovenskem Informacijskem pooblaščencu, vendar pa mora IP takšno pritožbo odstopiti irskemu nadzornemu organu, ki dejansko tudi vodi postopek in deluje kot "vodilni nadzorni organ".
 
V upanju, da ste dobili odgovor na svoje vprašanje, vas lepo pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
