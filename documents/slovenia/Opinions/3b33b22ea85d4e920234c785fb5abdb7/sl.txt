

Posredovanje podatkov o datumih obiskov tuje osebe pri zdravniku
+
-


Datum: 21.01.2020
Številka: 07120-1/2020/28

Kategorije: Pravne podlage, Upravne enote, Upravni postopki, Zdravstveni osebni podatki
                        Pri Informacijskem pooblaščencu (IP) smo dne 7. 1. 2020 prejeli vaše zaprosilo za mnenje o tem, ali so upravne enote upravičene od zdravstvenega doma pridobiti podatke o datumih obiskov določene tuje osebe pri zdravniku, in sicer v okviru postopkov pridobitve slovenskega državljanstva.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Ker nismo pristojni za presojanje konkretnih upravnih postopkov drugih upravnih organov, je odgovor le splošen oziroma načelen.Upravne enote lahko od izvajalcev zdravstvene dejavnosti pridobivajo podatke o datumih obiskov določenih oseb (prosilcev za pridobitev državljanstva) pri zdravniku v določenem obdobju, in sicer na podlagi 34.a člena ZUP, če je to potrebno za ugotovitev obdobja neprekinjenega bivanja v RS, ki ga določajo materialno pravni pogoji v Zakonu o državljanstvu RS. O b r a z l o ž i t e v:Pravni podlagi, ki ju navajate v dopisu – 139. člen ZUP in 27.a člen Zakona o državljanstvu RS v konkretnem primeru nista ustrezni oziroma nista najbolj primerni, ker se nanašata na uradne evidence, s katerimi upravljajo državni organi, lokalne skupnosti ali nosilci javnih pooblastil. Sem namreč ne sodijo javni zdravstveni zavodi.  V konkretnem primeru je relevanten 34.a člen ZUP, ki določa, da so upravljavci zbirk osebnih podatkov, ki razpolagajo s podatki, ki so potrebni za ugotovitev dejstev v zvezi z vodenjem in odločanjem v upravnem postopku, dolžni na podlagi obrazložene zahteve organa, brezplačno, najkasneje v roku 15 dni, posredovati zahtevane podatke. Zahteva mora vsebovati navedbo zahtevanih podatkov, pravno podlago za posredovanje, namen njihove uporabe in številko upravne zadeve. V zvezi s tem členom je že bilo izdanih več mnenj, ki so dostopna na naši spletni strani.Uporaba omenjenega člena ZUP je seveda vezana na potrebe dokazovanja pravnorelevantnih dejstev, ta pa so pogojena z materialnopravnimi določbami v Zakonu o državljanstvu RS. Ker gre v konkretnem primeru za ugotavljanje, ali je izpolnjen pogoj neprekinjenega bivanja v določenem obdobju (npr. 12. člen zakona), je ta pogoj možno ugotavljati tudi na način pridobitve podatkov o aktivnostih vlagatelja v RS, na primer o obiskih vlagatelja pri zdravniku ali kje drugje.Lepo pozdravljeni,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
