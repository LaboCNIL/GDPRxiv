

Snemanje in prenos posnetkov v športnih dvoranah
+
-


Datum: 18.12.2019
Številka: 0712-1/2019/2923

Kategorije: Informiranje posameznika, Snemanje sej in javnih dogodkov, Video in avdio nadzor, Zavarovanje osebnih podatkov
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje. Pojasnjujete, da je odbojkarska zveza Slovenije (OZS) septembra obvestila klube, ki nastopajo v 1. državni odbojkarski ligi , da bo v sezoni 2019/2020 uvedla določene tehnične zahteve pri spremljanju tekem 1. državne odbojkarske lige (moške in ženske). Nova verzija statističnega programa, ki ga ponuja italijanski ponudnik, poleg običajne statistične obdelave podatkov same tekme omogoča tudi internetni prenos tekme v živo (live streaming). Za te potrebe, bi morali klubi namestiti v športne dvorane kamere, ki bi bile priklopljene na internet in bodo omogočale internetni prenos. V nadaljevanju postavljate več vprašanj v zvezi z ureditvijo live streaming pravic med klubi, OZS, italijanskim ponudnikom opreme ter prenosa in trženjem posnetkov in trženju live streamov globalnim športnim stavnicam. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP uvodoma pojasnjuje, da deluje državni organ pristojen za varstvo osebnih podatkov in dostop do informacij javnega značaja. Vaša vprašanja ki se nanašajo na razporeditev pravic glede posnetkov in prenosa tekem, se nanašajo na vprašanja avtorskega prava, ki ga ureja Zakon o avtorski in sorodnih pravicah (Uradni list RS, št. 16/07 – uradno prečiščeno besedilo, 68/08, 110/13, 56/15, 63/16 – ZKUASP in 59/19). Na tem področju je pristojen Urad za intelektualno lastnino.IP posebej opozarja, da je treba pred vzpostavitvijo sistema za video spremljanje in prenos video posnetkov upoštevati tudi vprašanja varstva zasebnosti in varstva osebnih podatkov (varstvo človekovih pravic posameznikov, ki se nahajajo na posnetkih). Če bi na primer vzpostavljen sistem zagotavljal stalno video-spremljanje določenega območja, lahko gre za »videonadzor« v smislu določb ZVOP-1 in Splošne uredbe. V navedenih primerih pride v poštev izvedba predhodne ocene učinka na varstvo osebnih podatkov. Več o oceni učinka si lahko preberete na spletni stani IP: Ocena učinka v zvezi z varstvom podatkov oziroma v Smernicah o Smernicah o ocenah učinkov na varstvo podatkov. Glede na konkretne okoliščine in v okviru predpisanih kriterijev je upravljavec dolžan presoditi, ali je ocena učinka obvezna (več o tem, kdaj bo ocena učinka obvezna preverite tukaj). Več o videonadzoru si lahko preberete v smernicah IP o izvajanju videonadzora.V zvezi z vprašanjem varstva osebnih podatkov in zasebnosti pri snemanju športnih ali drugih dogodkov je IP izdal tudi več mnenj, med drugim: Snemanje dogodka društva z dne 22.05.2019, št. 0712-1/2019/1243. Snemanje javne prireditve, 28.05.2019, št. 0712-1/2019/1320 Upamo, da smo vam s svojimi usmeritvami uspeli pomagati.Lep pozdrav,Informacijski pooblaščenecMojca Prelesnik, univ. dipl. prav.informacijska pooblaščenkaPripravil:                                                                                 Anže Novak, univ. dipl. prav.                                       Svetovalec Pooblaščenca za preventivo                                
