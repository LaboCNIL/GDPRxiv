

Neobvezujoče mnenje Informacijskega pooblaščenca
+
-


Datum: 11.04.2022
Številka: 07121-1/2022/401

Kategorije: Informiranje posameznika, Pravne podlage
                        Pri Informacijskem pooblaščencu (IP) smo prejeli vaše zaprosilo za potrditev odgovora, ki ste ga predhodno že pridobili v telefonskem pogovoru z strokovnim sodelavcem pri IP in se nanaša na vprašanje o tem, ali lahko na novoustanovljeno podjetje prenesete osebne podatke strank. 
 
Na podlagi informacij, ki ste nam jih posredovali in iz katerih ne izhajajo potrebne okoliščine (glede prodaje podjetja oz. pogojih za ustanovitev novega podjetja ipd.), ki bi jih IP lahko pred podajo neposrednega odgovora lahko preveril zgolj v inšpekcijskem postopku vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
IP meni, da bi pravno podlago za prenos osebnih podatkov od enega upravljavca k drugemu upravljavcu, do katerega bo prišlo ob prodaji podjetja, lahko predstavljala točka f prvega odstavka člena 6 Splošne uredbe. 
 
Prenos osebnih podatkov na drugo podjetje je lahko zakonit tudi, v kolikor gre za prenos celotne dejavnosti (poslovanja), za opravljanje katere so osebni podatki iz zbirke, ki se prenaša, po naravi stvari nujno potrebni.
 
 
O b r a z l o ž i t e v:
 
IP pojasnjuje, da je za prenos podatkov na novoustanovljeno podjetje potrebno zagotoviti ustrezno pravno podlago. V zasebnem sektorju je skladno s prvim odstavkom člena 6 Splošne uredbe obdelava zakonita le in kolikor je izpolnjen vsaj eden od naslednjih pogojev:
a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
c) obdelava je potrebna za izpolnitev zakonske obveznosti, ki velja za upravljavca;
d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
IP meni, da bi pravno podlago za prenos osebnih podatkov od enega upravljavca k drugemu upravljavcu, do katerega bo prišlo ob prodaji podjetja, lahko predstavljala točka f prvega odstavka člena 6 Splošne uredbe. Ta določa, da je obdelava osebnih podatkov zakonita, če je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
Po mnenju IP bi lahko prenos zbirke osebnih podatkov v okviru prenosa celotne dejavnosti podjetja pomenil takšno uresničevanje zakonitega interesa zasebnega sektorja, ki očitno prevladuje nad interesi posamezne stranke. Seveda pa to velja le v primeru, da je bila baza strank prvotno pridobljena v skladu z veljavno zakonodajo in da se ta prenaša kot del celotnega poslovanja. Namreč smiselno je, da z nakupom celotne dejavnosti podjetja stranka pridobi tudi bazo uporabnikov. Prenos osebnih podatkov na drugo podjetje je torej eventualno zakonit, v kolikor gre za prenos celotne dejavnosti (poslovanja), za opravljanje katere so osebni podatki iz zbirke, ki se prenaša, po naravi stvari nujno potrebni.
V enem od elektronskih sporočil navajate, da so bili osebni podatki strank pridobljeni na podlagi privolitev posameznikov v obdelavo njihovih podatkov. IP vas v zvezi s tem napotuje na svojo spletno stran, kjer se lahko seznanite z informacijami o tem, kateri pogoji morajo biti izpolnjeni, da je privolitev v skladu s Splošno uredbo:
https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/privolitev/.
Pri tem IP opozarja tudi na 14. člen Splošne uredbe, po katerem mora upravljavec osebnih podatkov (v konkretnem primeru bo to kupec podjetja, ki bo osebne podatke strank dobil od prodajalca), v primeru, ko osebni podatki niso bili pridobljeni neposredno od posameznika, na katerega se ti nanašajo, temu posamezniku zagotoviti naslednje informacije:

istovetnost in kontaktne podatke upravljavca in njegovega predstavnika, kadar ta obstaja;
kontaktne podatke pooblaščene osebe za varstvo podatkov, kadar ta obstaja;
namene, za katere se osebni podatki obdelujejo, kakor tudi pravno podlago za njihovo obdelavo;
vrste zadevnih osebnih podatkov;
uporabnike ali kategorije uporabnikov osebnih podatkov, kadar obstajajo;
kadar je ustrezno, informacije o tem, da namerava upravljavec prenesti osebne podatke uporabniku v tretji državi ali mednarodni organizaciji, ter o obstoju ali neobstoju sklepa Komisije o ustreznosti ali v primeru prenosov iz člena 46 ali 47 ali drugega pododstavka člena 49(1) sklic na ustrezne ali primerne zaščitne ukrepe in sredstva za pridobitev njihove kopije ali kje so na voljo.

Upravljavec poleg informacij iz prvega odstavka 14. člena Uredbe posamezniku, na katerega se nanašajo osebni podatki, zagotovi naslednje informacije, ki so potrebne za zagotavljanje poštene in pregledne obdelave:

obdobje hrambe osebnih podatkov ali, če to ni mogoče, merila, ki se uporabijo za določitev tega obdobja;
kadar obdelava temelji na točki (f) člena 6(1), zakonite interese, za uveljavljanje katerih si prizadeva upravljavec ali tretja oseba;
obstoj pravice, da se od upravljavca zahtevajo dostop do osebnih podatkov in popravek ali izbris osebnih podatkov ali omejitev obdelave v zvezi s posameznikom, na katerega se nanašajo osebni podatki, in obstoj pravice do ugovora obdelavi ter pravice do prenosljivosti podatkov;
kadar obdelava temelji na točki (a) člena 6(1) ali točki (a) člena 9(2), obstoj pravice, da se lahko privolitev kadar koli prekliče, ne da bi to vplivalo na zakonitost obdelave podatkov, ki se je na podlagi privolitve izvajala do njenega preklica;
pravico do vložitve pritožbe pri nadzornem organu;
od kje izvirajo osebni podatki in po potrebi, ali izvirajo iz javno dostopnih virov, in
obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.

 
Lepo vas pozdravljamo,
 
Mojca Prelesnik, univ. dipl. prav.
informacijska pooblaščenka
 
Pripravila:
mag. Tanja SLAK
država nadzornica za varstvo osebnih podatkov
