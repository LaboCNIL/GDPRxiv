

Osebni podatki etažnih lastnikov
+
-


Datum: 25.05.2021
Številka: 07121-1/2021/972

Kategorije: Stanovanjsko in nepremičninsko pravo
                        Informacijski pooblaščenec (v nadaljevanju IP) je prejel vaše zaprosilo za mnenje glede petega odstavka 29. člena Pravilnika o upravljanju večstanovanjskih stavb.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da ni pristojen predlagatelj predpisov niti ne nastopa v vlogi zakonodajalca. IP pa lahko podaja mnenja ter načelna in splošna stališča glede interpretacije določb predpisov, ki se nanašajo na varstvo osebnih podatkov.
 
Pojem osebni podatki pomeni skladno s členom 4(1) Splošne uredbe katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. Pojem osebni podatki se skladno z Mnenjem 4/2007 o pojmu osebnih podatkov Delovne skupine za varstvo osebnih podatkov iz člena 29 razlaga široko.[1]
 
Peti odstavek 29. člena Pravilnika o upravljanju večstanovanjskih stavb (v nadaljevanju Pravilnik) določa, da upravnik na podlagi prejetih sporočil o uporabnikih posameznih enot sestavi seznam posameznih enot s številom uporabnikov, brez navedbe osebnih podatkov, in ga obesi na oglasni deski.
 
IP je v smernicah za upravnike večstanovanjskih stavb, ki jih izpostavljate, pojasnil, da je razlika med seznamom, ki je v določenih primerih lahko dostopen le etažnim lastnikom in seznamom, ki je lahko dostopen vsem obiskovalcem večstanovanjske stavbe (str. 10). Na tak način je IP peti odstavek 29. člena Pravilnika interpretiral na način, ki zagotavlja varstvo osebnih etažnih lastnikov, obenem pa upošteva potrebe etažnih lastnikov, ki so zaradi preverjanja pravilnosti izračuna stroškov čiščenja skupnih prostorov in drugih skupnih stroškov upravičeni do podatkov o tem, kakšno je število uporabnikov posamezne stanovanjske enote, vključno s številom psov. Prav zato je IP zavzel stališče, da je dopustno seznam, iz katerega so razvidne tudi številke posameznih enot oziroma je iz njega razvidno, na katero konkretno stanovanjsko enoto se podatki nanašajo, izobesiti na oglasni deski, ki pa ni dostopna tretjim osebam. Če to ni možno, lahko upravnik takšen seznam etažnim lastnikom tudi pošlje. Tako se osebni podatki lastnikov stanovanj ne razkrivajo drugim, sami etažni lastniki pa so še vedno pravilno in zadostno obveščeni.
 
Z razlago določbe petega odstavka 29. člena Pravilnika na način, kot je opisan v smernicah IP, se torej nikakor ne posega v legitimne interese etažnih lastnikov, da dosežejo plačevanje vseh etažnih lastnikov po dejanskem stanju uporabnikov stanovanj, kvečjemu nasprotno. Prav tako lahko skladno z določbo šestega odstavka 29. člena Pravilnika uporabnik, ki prebiva v stavbi, pisno opozori upravnika o večjem številu uporabnikov določene posamezne enote, kot jih je lastnik ali najemnik te enote sporočil. V tem primeru upravnik pozove lastnika ali najemnika, navedenega v pisnem opozorilu, k pojasnitvi in tako ugotovi dejansko stanje. Prav ta določba je posledica ugotovitve, da je bilo v posamezni enoti nastanjeno tudi večje število uporabnikov, a s tem lastnik in upravnik nista bila seznanjena, ostali uporabniki večstanovanjske stavbe pa so se pritoževali, ker so plačevali toliko večje zneske posameznih obratovalnih stroškov.
 
Glede vaših navedb, da ste etažni lastniki zaradi stališča IP, kot jih je podal v svojih smernicah, ostali brez neformalnega pritiska na druge etažne lastnike, da sporočajo spremembe podatkov, IP še poudarja, da je določba petega odstavka 29. člena Pravilnika jasna ter da je IP ne more razlagati na način, kot predlagate. Bistveno je, da seznam posameznih enot s številom uporabnikov, ki bi vseboval osebne podatke etažnih lastnikov, ni dostopen tretjim osebam. To je tudi namen določbe petega odstavka 29. člena Pravilnika, ki je IP ni razlagal strogo ali izven konteksta. Zakaj je objavljanje osebnih podatkov etažnih lastnikov na oglasni deski v večstanovanjskih stavbah, ki je dostopna širšemu krogu ljudi, nezakonita in v nasprotju s splošnimi načeli varstva osebnih podatkov iz člena 5 Splošne uredbe, pa si lahko preberete na spletni strani IP: https://www.ip-rs.si/varstvo-osebnih-podatkov/in%C5%A1pekcijski-nadzor/najbolj-pogoste-kr%C5%A1itve/eta%C5%BEni-lastniki.
 
 
Lep pozdrav,
 
                                                                                                     Mojca Prelesnik, univ. dipl. prav.,           
                                                                                                             informacijska pooblaščenka
Pripravila:                                                                                                                                
Tina Ivanc, univ. dipl. prav.,svetovalka IP za varstvo osebnih podatkov
 
