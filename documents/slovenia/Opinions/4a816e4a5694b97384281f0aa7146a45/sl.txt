

Pridobivanje podatkov o transakcijski računih fizičnih oseb (povračila sodnih stroškov)
+
-


Datum: 16.11.2020
Številka: 07120-1/2020/594

Kategorije: Pravne podlage, Pridobivanje OP iz zbirk, Sodni postopki, Upravni postopki
                        Pri Informacijskem pooblaščencu (IP) smo dne 2. 11. 2020 prejeli vaše vprašanje, ki se navezuje na naše predhodno mnenje št. 07120-1/2020/552. Dodatno vas še zanima, ali lahko tudi pravna služba pri ZZZS pridobiva podatke o TRR fizičnih oseb od AJPES-a v okviru sodnih postopkov, predvsem zaradi povračila sodnih stroškov fizičnim osebam.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Po mnenju IP ZZZS ne more za potrebe povračil sodnih stroškov pri AJPES pridobivati ali preverjati številk TRR fizičnih oseb kot upravičencev. O b r a z l o ž i t e v:V tem mnenju se sklicujemo na predstavitev in interpretacijo pravnih podlag v mnenju št. 07120-1/2020/552.IP-ju v tem trenutku ni znana izrecna zakonska podlaga (v ZPlaSSIED ali v drugih zakonih) za želeni dostop ZZZS do podatkov o TRR fizičnih oseb, če gre za izplačila, ki niso povezana z odločanjem v upravnem postopku – o tem. gl. točka 2 obrazložitve mnenja št. 07120-1/2020/552.Povrnitev s strani sodišča naloženih stroškov sodnega postopka nasprotni stranki ni obveznost, ki bi izvirala iz prvotnega upravnega ali drugega postopka in tudi nima neposredne zveze z materialnimi pravicami in obveznostmi ZZZS in stranke, ki so predmet spora v času pred sodnim postopkom ali v njem. Poleg tega se o tej obveznosti s strani ZZZS ne odloča v upravnem postopku oziroma ZZZS o njej sploh ne odloča več, ker je obveznost že pravnomočno naložena s strani sodišča po procesni zakonodaji, ki velja za sodišče. Povedano drugače, obveznost povrnitve sodnih stroškov je samostojna stranska obveznost, ki nima izvora v materialnem pravnem razmerju med strankama sodnega postopka in tudi ni predmet (ponovnega) odločanja s strani ZZZS. Ker torej pridobivanje ali preverjanje številke TRR ni del upravnega postopka oziroma ugotavljanja dejanskega stanja v upravnem postopku, kot podlaga za dostop do podatkov v registru TRR ne prideta v poštev 34.a člen in 139. člen ZUP v zvezi z drugim stavkom petega odstavka 195. člena ZPlaSSIED. To velja tudi v primeru, če je s strani sodišča zadeva vrnjena v ponovno odločanje na ZZZS, saj sodni stroški niso predmet ponovnega odločanja. Zato je ZZZS vezan na podatke o številkah TRR, ki jih morebiti že ima v lastnih zbirkah podatkov, ali ki jih samostojno oziroma na poziv sporoči upravičenec.Po mnenju IP to mnenje velja za sodne stroške, ki izvirajo iz upravnih sporov, »klasičnih« pravdnih postopkov pred rednimi sodišči, posebnih pravdnih postopkov pred specializiranimi sodišči (socialni spori) ter nepravdnih postopkov, vključno z izvršilnimi. Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
