

Izjava o izpolnjevanju PCT pogoja v osnovni šoli
+
-


Datum: 18.10.2021
Številka: 07121-1/2021/2086

Kategorije: Šolstvo, Zdravstveni osebni podatki
                        Informacijski pooblaščenec (v nadaljevanju: IP) je po e-pošti prejel vaše zaprosilo za mnenje v zvezi s preverjanjem PCT pogoja. Prosite nas za mnenje v zvezi s priloženo izjavo, ki so jo otroci prinesli iz osnovne šole kot pogoj za udeležbo na roditeljskem sestanku.
 
Zanima vas, ali je takšno zbiranje podatkov sprejemljivo, glede na to, da že Odlok o načinu izpolnjevanja PCT od vas zahteva, da morate potrdilo izkazati, v kolikor udeležba na dogodku to zahteva.
 
Sprašujte tudi o sprejemljivosti hranjenja podatkov za obdobje 30 dni, glede na to, da je PCT pogoj potrebno izpolnjevati v danem trenutku. Hkrati je zahtevana letnica rojstva, brez pojasnila namena zbiranja tega podatka. Po vašem mnenju tudi izjava nenavadno narekuje, v kakšnem primeru se lahko obrnete na IP, saj osebno zadovoljstvo z odgovorom ne pomeni nujno dejanske zakonitosti vsebine izjave.
 
 ***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Predloženo izjavo bi lahko konkretno presojali zgolj v inšpekcijskem postopku, z nezavezujočim mnenjem pa vam lahko podamo zgolj usmeritve in priporočila. Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
IP je za namen lažjega izvajanja odlokov o preverjanju PCT pogojev pripravil smernice o preverjanju PCT pogojev (za upravljavce in za posameznike), ki so dostopne na spletni strani: https://www.ip-rs.si/novice/smernice-o-preverjanju-pct-pogojev.
 
Kot smo poudarili v smernicah, lahko upravljavec (npr. oseba, ki organizira opravljanje dela, oz. izvajanje dejavnosti) vpogleda v dokazilo o izpolnjevanju PCT pogojev, če za to obstaja pravna podlaga – to je lahko določba v ustreznem pravnem predpisu. Na primer, če takšno obvezno preverjanje izpolnjenosti PCT pogojev pri obiskovalcih in uporabnikih storitev nalaga vladni odlok, je posredna pravna podlaga za to podana. Pri tem pa upravljavec ne sme beležiti nobenih podatkov glede izpolnjevanja pogojev PCT obiskovalcev/uporabnikov, temveč lahko v dokazilo le vpogleda. Če se dokazovanje izvaja z evropskimi digitalnimi potrdili, si ob vpogledu lahko pomaga še z aplikacijo za odčitavanje QR kode zato, da se prepriča, ali je potrdilo pristno oziroma veljavno. Aplikacija upravljavcu ne omogoča vpogleda v centralne zbirke zdravstvenih podatkov. Ob preverjanju izpolnjevanja pogojev PCT pa je dovoljen tudi vpogled v javno listino, ki izkazuje istovetnost osebe (npr. osebna izkaznica), pravno podlago predstavlja četrti odstavek 4. člena Zakona o osebni izkaznici (Uradni list RS, št. 35/11 in 41/21).
 
Poudarjamo tudi, da je IP pri Ustavnem sodišču vložil zahtevo za presojo ustavnosti in zakonitosti odlokov, ki urejajo obdelavo osebnih podatkov pri preverjanju PCT pogojev. IP ni pristojen, da bi sam presodil, ali so odloki skladni z Ustavo, to pristojnost ima le Ustavno sodišče. Opozarjamo pa, da so odloki veljavni, dokler o njih ne odloči Ustavno sodišče, kar pomeni, da jih morajo upravljavci upoštevati in jih izvajati.
 
V zvezi z vašim vprašanjem tudi poudarjamo, da mora upravljavec posamezniku podati ustrezne informacije o obdelavi osebnih podatkov, skladno s 13. členom Splošne uredbe. Med drugim mu mora zagotoviti informacije glede pravice do vložitve pritožbe pri nadzornem organu. Ostala priporočila IP si lahko preberete v citiranih smernicah.
 
V kolikor na podlagi navedenega menite, da je pri upravljavcu prišlo do kršitve varstva osebnih podatkov, lahko podate prijavo pri IP (podana je lahko tudi anonimno). Pomagate si lahko z obrazcem »Prijava kršitve varstva osebnih podatkov (Obrazec ZIN PRIJAVA)«, ki je objavljen na povezavi: https://www.ip-rs.si/obrazci/varstvo-osebnih-podatkov/.
 
 
Lepo pozdravljeni.
 
                                                                                             
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
