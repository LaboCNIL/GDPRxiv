

Napačno dostavljena pošta
+
-


Datum: 29.06.2022
Številka: 07121-1/2022/729

Kategorije: Telekomunikacije in pošta
                        Informacijski pooblaščenec (v nadaljevanju IP) je po e-pošti prejel vaše vprašanje. Navajate, da Pošta Slovenije pogosto dostavlja vašo pošto drugi osebi z istim imenom, ki živi v istem kraju kot vi. Napačno dostavljena pošta običajno vsebuje tudi vaše osebne podatke, ki jih ne želite deliti z drugimi (npr. vaša zdravstvena izkaznica). Pošto ste na to težavo že večkrat opozorili.
Skrbi vas, kako pošta malomarno razkriva vaše osebne podatke in krši GDPR, zato vas zanima, kako lahko te kršitve prijavite pri IP?
 
***
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Načeloma gre po mnenju IP za kršitev določb Zakona o poštnih storitvah oziroma Splošnih pogojev izvajanja univerzalne poštne storitve, za nadzor nad katerimi je pristojna Agencija za komunikacijske storitve in omrežja oz. inšpektorji, pristojni za pošto. V kolikor pa gre v vašem primeru dejansko za kršitev Splošne uredbe, zlasti npr. zaradi nezakonite seznanitve z občutljivimi osebnimi podatki (npr. zdravstveni osebni podatki), pa lahko v zvezi s tem podate prijavo na IP.
 
O b r a z l o ž i t e v:
 
Pri tem IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.  
 
V zvezi z vašim vprašanjem vas napotujemo na že izdano mnenje IP št. 07121-1/2021/1825 z dne 17.9.2021 (dostopno je s pomočjo iskalnika na www.ip-rs.si/vop).
 
Kot smo poudarili v citiranem mnenju, 53. člen Zakona o poštnih storitvah (Uradni list RS, št. 51/09, 77/10, 40/14 – ZIN-B in 81/15, ZPSto-2) določa obveznost varovanja zaupnosti poštnih pošiljk, nezagotavljanje zaupnosti pa predstavlja tudi prekršek skladno z navedenim zakonom. Nadalje pa 64. člen ZPSto-2 določa, da pooblaščene osebe agencije – gre za Agencijo za komunikacijska omrežja in storitve RS, nadzirajo izvajanje določb tega zakona, ki se nanašajo na izvajanje in kakovost univerzalne storitve, dostop do poštnega omrežja, splošne pogoje in oblikovanje cen izvajalca univerzalne storitve, prepoved subvencioniranja in na vodenje računovodstva izvajalcev univerzalne storitve ter izvajanje vseh posamičnih aktov, ki jih izdaja agencija v okviru svojih pristojnosti. Inšpektorji, pristojni za pošto, nadzirajo izvajanje določb tega zakona ter na njegovi podlagi izdanih predpisov, ki jih ne nadzorujejo pooblaščene osebe agencije. Agencija je na podlagi 62. člena ZPSto-2 pristojna tudi za reševanje sporov med izvajalci ter uporabniki poštnih storitev.
 
V zvezi z navedenimi določbami IP torej ni pristojen, temveč je pristojen AKOS oziroma inšpektorji, pristojni za pošto. Pojasnjujemo tudi, da preverjanja identitete posameznikov Splošna uredba oz. ZVOP-1 ne določata. Upravljavec mora kljub temu upoštevati nekatere določbe Splošne uredbe in ZVOP-1, npr. določbe glede zavarovanja osebnih podatkov.
 
Način ugotavljanja istovetnosti prejemnika poštne storitve pa podrobneje določajo Splošni pogoji izvajanja univerzalne poštne storitve (v nadaljevanju: Splošni pogoji, dostopni so na: https://www.posta.si/zakoni-in-splosni-pogoji), ki so sprejeti na podlagi 37. člena ZSto-2. V 28. členu navedenih Splošnih pogojev je tako med drugim določeno, da če naslovnik ali oseba, ki se ji pošiljka dostavlja, ni znana vročevalcu, jo ta dostavi le, če prevzemnik dokaže svojo istovetnost. Istovetnost državljan Republike Slovenije dokazuje z veljavnim osebnim dokumentom, ki po predpisih šteje za javno listino, ki jo je izdal državni organ. Med javne listine štejemo naslednje dokumente: osebno izkaznico, potno listino, vozniško dovoljenje, obmejno prepustnico, orožni list in potrdilo o usposobljenosti za voditelja čolna. Način potrjevanja prevzema pošiljke je določen v 29. členu Splošnih pogojev, ki med drugim določa, da naslovnik oziroma oseba, ki se ji pošiljka lahko dostavi, potrdi prevzem pošiljke s podpisom v listinah za potrditev prevzema pošiljk ali prek elektronske naprave izvajalca za zajemanje podpisa. Če prejemnik ni naslovnik pošiljke, mora ob dostavi poleg podpisa napisati ime in priimek, v primeru vročitve odraslemu članu gospodinjstva pa tudi razmerje do naslovnika. V primeru vročitve prek elektronske naprave podatek vnese izvajalec, prejemnik pošiljke pa potrdi pravilnost vnesenih podatkov.
 
Načeloma gre po mnenju IP za kršitev določb ZSto-1 oziroma Splošnih pogojev izvajanja univerzalne poštne storitve, zato vas napotujemo na AKOS. V kolikor pa menite, da gre v vašem primeru tudi za kršitev Splošne uredbe, zlasti zaradi nezakonite seznanitve z občutljivimi osebnimi podatki (npr. zdravstveni osebni podatki), pa lahko v zvezi s tem podate prijavo na IP. Pomagate si lahko z obrazcem »Prijava kršitve varstva osebnih podatkov«, ki je objavljen na povezavi: https://www.ip-rs.si/obrazci/varstvo-osebnih-podatkov/.
 
Lepo vas pozdravljamo,
 
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
