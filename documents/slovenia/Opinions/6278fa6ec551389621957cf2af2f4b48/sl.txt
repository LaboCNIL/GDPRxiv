

Razkritje informacij o delavcu delodajalcu
+
-


Datum: 28.07.2019
Številka: 0712-1/2019/1752

Kategorije: Delovna razmerja, Zdravstveni osebni podatki
                        Pri Informacijskem pooblaščencu (IP) smo dne 5. 7. 2019 prejeli vaše zaprosilo za mnenje o tem, katere informacije, lahko kot izvajalec medicine dela razkrijete delodajalcu v zvezi z delavčevim zdravstvenim stanjem. Navajate več konkretnih primerov.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanji.Ker so konkretne rešitve odvisne od vrste okoliščin vsakega konkretnega primera posebej in se lahko na konkretni ravni presojajo le v inšpekcijskem postopku, so odgovori splošni in načelni. Poleg tega je konkreten odgovor pogosto odvisen od strokovne presoje s področja medicine dela, za kar pa nismo pristojni.1. Izvajalec medicine dela načeloma lahko delodajalca opozori na splošne opozorilne znake glede možnih sprememb vedenja delavca, ki zahtevajo določeno ravnanje, če je ta informacija pomembna z vidika izvrševanja pravic in obveznosti iz delovnega razmerja (sem spada npr. tudi vprašanje, ali je informacija v neposredni zvezi z zdravstvenimi zahtevami za delovno mesto in z zdravstvenimi omejitvami), ali če je pomembna za varovanje življenja ali hudega poslabšanja zdravja delavca ali drugih oseb, in če (v prvem in drugem primeru) ne razkriva konkretnih informacij o zdravstvenem stanju.2. V zvezi z nadaljnjimi napotitvami se delodajalcu (na soglasjih in računih) načeloma lahko razkrije le splošen podatek o vrsti storitve (npr. »laboratorijske preiskave«) in o izvajalcu zdravstvene dejavnosti. 3. Načeloma ni videti utemeljenega razloga, da bi izvajalec medicine dela lahko obveščal delodajalca o možnih pogostih bolniških odsotnostih delavca v prihodnosti, razen če je ta podatek v neposredni zvezi z zdravstvenimi zahtevami za delovno mesto in z zdravstvenimi omejitvami. 4. Izvajalec medicine dela lahko delodajalcu sporoči konkretna navodila v zvezi z dieto (tj. vsebino diete) le, če je ta podatek neizogibno potreben za uveljavljanje pravic in obveznosti iz delovnega razmerja (npr. za pripravo posebne hrane, ki jo zagotavlja delodajalec) in če ne razkriva konkretnih razlogov za dieto oziroma konkretnega zdravstvenega stanja. 5. Predvidene omejitve iz vašega priloženega seznama načeloma niso sporne z vidika sporočanja osebnih podatkov delodajalcu, če je potreba po sporočanju v vsakem konkretnem primeru strokovno utemeljena. Enako velja za nasvete.  O b r a z l o ž i t e v:Omejitev ali nedopustnost razkrivanja konkretnih osebnih podatkov delodajalcu izhaja iz dejstva, da Zakon o varnosti in zdravju pri delu (ZVZD-1), Zakon o pacientovih pravicah (ZPacP), Splošna uredba o varstvu podatkov, ZVOP-1, Zakon o delovnih razmerjih (ZDR-1) in drugi predpisi s področja zdravstva in delovnih razmerij ne določajo ustreznih pravnih podlag za razkritje.Pravne podlage oziroma pogoji za omejeno razkritje nekaterih osebnih podatkov v konkretnem primeru lahko izhajajo iz naslednjih predpisov: tretji odstavek 45. člena ZPacP, šesti odstavek 12. člena Pravilnika o varovanju delavcev pred tveganji zaradi izpostavljenosti kemičnim snovem pri delu, 12. in 15. člen Pravilnika o preventivnih zdravstvenih pregledih delavcev, skupaj z obrazcem napotnice in zdravniškega spričevala, prvi odstavek 48. člena ZDR-1 in (d) in (f) točka prvega odstavka člena 6 Splošne uredbe o varstvu podatkov (c) točka drugega odstavka člena 9 Splošne uredbe o varstvu podatkov in (c) točka prvega odstavka člena 5 Splošne uredbe o varstvu podatkov. V zvezi z navedenimi predpisi je bilo že izdanih več mnenj, ki so dostopna na naši spletni strani.Prijazen pozdrav,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
