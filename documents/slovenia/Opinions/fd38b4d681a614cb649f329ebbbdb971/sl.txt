

Videonadzor vhoda v poslovno stavbo
+
-


Datum: 23.02.2021
Številka: 07121-1/2021/302

Kategorije: Stanovanjsko in nepremičninsko pravo, Video in avdio nadzor, Pravne podlage, Skupni upravljavci
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje glede videonadzora v poslovni stavbi. Navedli ste, da ste upravnik večstanovanjskih in poslovnih stavb. V eni od poslovnih stavb, z vsaj 100 posameznimi deli, lastniki izražajo interes, da bi pred vhod poslovne stavbe in nekaj skupnimi deli, postavili videonadzor. Kot upravnik morate glede tega na predlog članov nadzornega odbora pripraviti predlog sklepa o glasovanju lastnikov in navesti (potrebno) višino solastniškega deleža,  ki bo meja za učinkovitost sprejetega sklepa in posledično veljavno namestitev videonadzora. Ugotavljate, da ZVOP-1 določa in ureja potrebno zakonsko višino solastniškega deleža, potrebnega za sprejemanje veljavne odločitve lastnikov za namestitev videonadzora zgolj v večstanovanjskih stavbah.
 
Prosite nas za naše mnenje glede potrebne višine solastniškega deleža, da bo sklep štet kot sprejet in učinkovit.  
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V okviru nezavezujočega mnenja vam lahko tako podamo zgolj splošne usmeritve in priporočila. 
 
Na vprašanje, kot je vaše, je IP v preteklosti že odgovarjal. Mnenja IP si lahko poiščete s pomočjo iskalnika na www.ip-rs.si/vop. Primer takšnega mnenja je mnenje št. 07121-1/2020/1164 z dne 28.6.2020.
 
Glede na vaše vprašanje sklepamo, da gre v vašem primeru za videonadzor v celoti nad poslovno stavbo. Kot ugotavljate tudi sami, ZVOP-1 v 75. členu v zvezi z videonadzorom dostopa v uradne službene oz. poslovne prostore izrecno ne določa, kakšna večina lastnikov poslovnih prostorov je potrebna za sprejem sklepa o uvedbi videonadzora. Kot smo izpostavili v zgoraj citiranem mnenju, izhajajoč iz sodbe Upravnega sodišča, opr. št. UL0012360 z dne 28.10.2015, zagotovo za uvedbo videonadzora ni potrebno predložiti dokaza o 100% soglasju solastnikov.
 
IP meni, da bi odgovor na vaše vprašanje, koliko lastnikov mora podati soglasje za uvedbo videonadzora poslovne stavbe, lahko izhajal iz 29. člena Stanovanjskega zakona (Uradni list RS, št. 69/03, 18/04 – ZVKSES, 47/06 – ZEN, 45/08 – ZVEtL, 57/08, 62/10 – ZUPJS, 56/11 – odl. US, 87/11, 40/12 – ZUJF, 14/17 – odl. US, 27/17, 59/19 in 189/20 – ZFRO, v nadaljevanju: SZ-1). IP opozarja, da v skladu s svojimi pristojnostmi ni pristojen podati tolmačenje določb SZ-1 in da lahko poda v zadevi zgolj svoje nezavezujoče mnenje v zvezi z vprašanji, ki se nanašajo na varstvo osebnih podatkov. Določba 29. člen SZ-1 tako ureja posle, ki presegajo okvir rednega upravljanja. Četrti odstavek 29. člena SZ-1 določa, da lahko etažni lastniki, ki imajo več kakor tri četrtine solastniških deležev, izvedejo izboljšave, za katere ni treba pridobiti gradbenega dovoljenja. Za takšne izboljšave štejejo zlasti dela, ki niso potrebna za vzdrževanje, ampak pomenijo vgraditev novih naprav, opreme ali instalacij ali njihovo nadomestitev pred potekom pričakovane dobe trajanja, pod pogojem, da izboljšava ne ovira izvrševanja lastninske pravice etažnih lastnikov in zaradi nje ni ogrožena požarna varnost.
 
Glede na to, da uvedba videonadzora predstavlja vgraditev novih naprav, opreme in ne ovira izvrševanja lastninske pravice etažnih lastnikov, pri čemer pa zaradi nje ni ogrožena požarna varnost, bi lahko po mnenju IP v zgoraj citirani določbi naveden delež solastnikov (3/4) šteli kot zadosten za vzpostavitev videonadzora.
 
Ob uvedbi videonadzora je torej treba upoštevati določbe 75. člena ZVOP-1 (videonadzor dostopa v njihove uradne službene oziroma poslovne prostore) oziroma če je za vas relevantno, določbe 77. člena ZVOP-1 (videonadzor v delovnih prostorih). Prav tako je treba pri uvedbi videonadzora upoštevati splošne določbe iz 74. člena ZVOP-1, ki predpisuje objavo obvestila o videonadzoru in preprečitev nepooblaščenega dostopa do videonadzornega sistema tretjim osebam. Ob izvajanju videonadzora mora upravljavec upoštevati tudi določila Splošne uredbe, npr. glede zavarovanja osebnih podatkov (24., 25. in 32. člen Splošne uredbe), vodenja evidenc dejavnosti obdelave (30. člen Splošne uredbe), obveščanja posameznikov (13. in 14. člen Splošne uredbe) in pogodbene obdelave osebnih podatkov (28. člen Splošne uredbe). Kot smo poudaril v mnenju št. 07121-1/2020/1872 z dne 20.10.2020, pa priporočamo tudi, da se v zvezi z videonadzorom poslovne stavbe sprejme skupni dogovor glede upravljanja videonadzornega sistema skladno s 26. členom Splošne uredbe.
 
Več informacij o videonadzoru vključno z ukrepi za zavarovanje osebnih podatkov, si lahko preberete
na spletni strani IP:
https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora/.
 
V zvezi z morebitnimi drugimi vprašanji, ki se nanašajo na razlago določb SZ-1 vam predlagamo, da se obrnete na Ministrstvo za okolje in prostor.
 
V upanju, da vam bodo naši napotki v pomoč, vas lepo pozdravljamo.
 
 
Mojca Prelesnik, univ.dipl.prav.,                                                  
informacijska pooblaščenka
 
 
Pripravila:                                                                                                                              
Barbara Pirš, univ.dipl.prav.,
Svetovalka Pooblaščenca za preventivo                                   
 
 
