

Lažna stran občine na Facebooku
+
-


Datum: 26.07.2021
Številka: 07120-1/2021/384

Kategorije: Občine, Svetovni splet
                        Informacijski pooblaščenec (v nadaljevanju IP) prejel vaše zaprosilo za mnenje, v katerem pojasnjujete, da ste opazili, da je nekdo ustvaril stran konkretne občine na Facebooku. Pojasnjujete, da občina, v imenu katere ste nam pisali, tega ni storila. Zanima vas, ali se da to stran izbrisati. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Skladno s členom 4(1) Splošne uredbe o varstvu podatkov pomeni pojem »osebni podatek« katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. Občina ni posameznik oz. fizična oseba, temveč je pravna oseba. V posledici navedenega gre v danem primeru za obdelavo podatkov pravne osebe in ne osebnih podatkov. Pristojnost IP pa je vezana na obdelavo osebnih podatkov, kar pomeni, da vaše vprašanje presega pristojnosti IP.
 
Ne glede na to pa vam IP svetuje, da se glede strani na Facebooku obrnete neposredno na družbo Facebook. Ta je pripravila mehanizem, prek katerega je mogoče prijaviti lažne profile in strani. Navodila za prijavo lažne strani lahko najdete na povezavi:  

https://www.facebook.com/help/174210519303259.

 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP
