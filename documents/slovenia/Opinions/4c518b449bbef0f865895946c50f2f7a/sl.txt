

Predstavnik v EU
+
-


Datum: 26.03.2021
Številka: 07121-1/2021/599

Kategorije: Pogodbena obdelava podatkov
                        Informacijski pooblaščenec (v nadaljevanju IP) je po e-pošti prejel vaš dopis, v katerem pojasnjujete, da bi vaše podjetje nastopilo kot predstavnik v EU za obdelovalca osebnih podatkov iz Srbije. Zanima vas, ali ste dolžni IP sporočiti svoje podatke. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Splošna uredba o varstvu podatkov upravljavcu podatkov ali samemu predstavniku ne nalaga obveznosti, da se o imenovanju slednjega obvesti nadzorni organ. Ne glede na to pa so upravljavci v skladu s členoma 13(1)(a) in 14(1)(a) Splošne uredbe o varstvu podatkov dolžni posameznikom zagotoviti informacije glede identitete svojih predstavnikov v EU. Poleg tega morajo biti te informacije zlahka dostopne nadzornim organom, da lahko, ko je to potrebno, vzpostavijo stik s predstavniki.
 
Več o vlogi in imenovanju predstavnika si lahko preberete v smernicah Evropskega odbora za varstvo podatkov na temo ozemeljske veljavnosti Splošne uredbe o varstvu podatkov (glej predvsem poglavje 4): https://edpb.europa.eu/our-work-tools/our-documents/riktlinjer/guidelines-32018-territorial-scope-gdpr-article-3-version_en.
 
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,         
informacijska pooblaščenka               
 
Pripravila:                                                                                                                              
Neja Domnik, mag. prav.,
asistentka svetovalca pri IP                                         
 
 
