

Centralna baza podatkov, do katere dostopajo banke
+
-


Datum: 23.03.2022
Številka: 07121-1/2022/337

Kategorije: Bančništvo, Pravica do seznanitve z lastnimi osebnimi podatki, Zbirke osebnih podatkov
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da vam je določena banka zavrnila odpiranje računa pri njih. Zanima vas, kdo vodi centralno bazo podatkov (kakor pravite t.i. finančni dosjeji), do katere imajo dostop vse banke in finančne institucije. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
IP uvodoma poudarja, da izven konkretnih inšpekcijskih ali drugih upravnih postopkov ne sme presojati zakonitosti konkretnih obdelav osebnih podatkov. Mnenja IP so namenjena podaji načelnih in splošnih stališč glede interpretacije določb predpisov, ki se nanašajo na varstvo osebnih podatkov.
Glede na vaš dopis IP meni, da centralno bazo podatkov, o kateri pišete v svojem zaprosilu za mnenje,  najverjetneje predstavlja centralni kreditni register, ki ga upravlja Banka Slovenije. Centralni kreditni register je centralizirana zbirka podatkov in informacij o: 1. zadolženosti poslovnih subjektov ter kreditnih tveganjih in drugih izpostavljenostih, ki jih prevzemajo kreditodajalci pri poslovanju s poslovnimi subjekti, in 2. zadolženosti fizičnih oseb iz naslova kreditnih poslov. Banka Slovenije v skladu s 4. členom Zakon o centralnem kreditnem registru (Uradni list RS, št. 77/16; v nadaljevanju: ZCKR) vzpostavi in vodi elektronski sistem za izmenjavo podatkov in informacij o zadolženosti fizičnih oseb in poslovnih subjektov oz. SISBON, pri čemer lahko znotraj sistema obdeluje le tiste podatke o posameznikih, ki jih podrobno določa ZCKR v 7. členu. Banka Slovenije upravlja sistem izmenjave informacij kot del centralnega kreditnega registra tako, da članom sistema izmenjave informacij omogoča dostop do individualiziranih podatkov o zadolženosti posameznih fizičnih oseb in poslovnih subjektov, ter izbris napačnega podatka iz sistema izmenjave informacij po postopku iz 24. člena ZCKR.
ZCKR v 15. členu določa člane sistema izmenjave informacij oz. katere poročevalske enote in kreditodajalci se vključijo v sistem izmenjave podatkov znotraj SISBON sistema. V sistem izmenjave podatkov se med drugim obvezno vključijo vse banke (tako določa drugi odstavek 15. člena ZCKR). ZCKR v 21. členu določa, za katere namene lahko banka uporabi podatke iz sistema, pri čemer tretji odstavek izrecno določa, da član sistema in vključeni dajalec kreditov ne smeta uporabiti podatkov o zadolženosti fizične osebe, ki se obdelujejo v sistemu izmenjave informacij, pri odločanju, ali naj fizični osebi odpreta transakcijski račun.
Pravica do seznanitve z lastnimi osebnimi podatki je urejena v Splošni uredbi v členih 12 in 15. Pravica omogoča vsakemu posamezniku, da lahko od upravljavca zahteva, da mu: 1. posreduje potrditev, ali se v zvezi z njim obdelujejo osebni podatki, 2. omogoči vpogled ali posreduje reprodukcijo teh osebnih podatkov, torej zagotovi dostop do njihove vsebine, in 3. če se osebni podatki posameznika pri upravljavcu res obdelujejo, tudi določene informacije v zvezi z osebnimi podatki. Na takšno zahtevo mora upravljavec odgovoriti najkasneje v roku enega meseca (izjemoma se lahko pod določenimi pogoji ta rok podaljša za nadaljnja dva meseca). V kolikor upravljavec v navedenem roku na zahtevo ne odgovori oz. zahtevo zavrne, lahko posameznik vloži pritožbo pri pritožbenem organu – IP. Več o pravici do seznanitve in o tem, kako jo uveljavljati, si lahko preberete na naši spletni strani: https://tiodlocas.si/zelim-vedeti-kaj-pocnejo-z-mojimi-podatki/ in https://tiodlocas.si/kako-uveljavim-svoje-pravice/.
Nadalje pa IP opozarja na 22. člen ZCKR, ki pravico do seznanitve dodatno ureja. In sicer člen določa, da fizična oseba uveljavlja pravico do seznanitve z obdelavo lastnih osebnih podatkov v sistemu izmenjave informacij v skladu z zakonom, ki ureja varstvo osebnih podatkov, tako, da vloži zahtevo za seznanitev pri Banki Slovenije ali članu sistema. Član sistema v tem delu glede izvajanja pravice posameznika do seznanitve z lastnimi osebnimi podatki za osebne podatke, do katerih lahko posamezen član sistema dostopa, nosi naloge upravljavca. To predvsem pomeni, da lahko uveljavljate svojo pravico do seznanitve tako pri konkretni banki, kakor tudi neposredno pri Banki Slovenije.
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
