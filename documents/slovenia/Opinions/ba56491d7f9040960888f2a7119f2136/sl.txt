

Obdelava osebnega podatka na CSD v dveh različnih postopkih
+
-


Datum: 24.07.2020
Številka: 07121-1/2020/1277 

Kategorije: Postopki na centrih za socialno delo
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nas sprašujete, ali je dovoljeno, da CSD, ki pridobi vaše podatke v okviru enega postopka, uporabi v drugem postopku, torej za druge namene. Kot primer navajate, da navedete v vlogi za uveljavljanje pravic iz javnih sredstev svoj naslov, ki ga CSD nato uporabi, da vas v drugem postopku povabi na razgovor.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Uvodoma poudarjamo, da Informacijski pooblaščenec izven postopka inšpekcijskega nadzora konkretnih obdelav osebnih podatkov, predvsem z vidika zakonitosti, ne more presojati. Poleg tega IP glede na sklep Ustavnega sodišča RS (US) št. U-I-92/12-13 z dne 10. 10. 2013 ne sme presojati zakonitosti obdelave v posameznih pravnih postopkih, ki jih vodijo za to pristojni državni organi ter ne sme preverjati, ali se v konkretnih pravnih postopkih ustavnoskladno in zakonito spoštuje varstvo osebnih podatkov. Na splošno pa vam lahko sporočimo, da v kolikor je obdelava s strani upravljavca osebnih podatkov zakonita (v primeru CSD torej skladna s področnimi predpisi, ki urejajo njihovo delovanje na področju socialnovarstvenih zadev), ne obstaja ovira, da bi isti upravljavec uporabil podatke, ki jih ima v svojih evidencah, v dveh različnih postopkih.Zelo podroben opis obdelave osebnih podatkov s strani CSD-jev lahko najdete v Smernicah Informacijskega pooblaščenca za Centre za socialno delo, ki so dostopne prek povezave https://www.ip-rs.si/fileadmin/user_upload/Pdf/smernice/Smernice_za_CSD_julij2017.pdf. V Smernicah obširno opisujemo možne pravne podlage za obdelavo osebnih podatkov, ki jih je na področju socialnovarstvene dejavnosti ogromno. Kot rečeno pa se obdelava, ki jo omenjate, glede na prakso Informacijskega pooblaščenca in zakonske podlage ter načela Splošne uredbe, ne zdi sporna. Konkretne okoliščine primera (posebej v smislu delovanja izven zakonskih pristojnosti CSD) bi to splošno oceno IP lahko spremenile.V upanju, da ste dobili odgovor na svoje vprašanje, vas lepo pozdravljamo.                                                                                               Mojca Prelesnik, univ.dipl.prav.,                                                                                                                                                 informacijska pooblaščenkaPripravila:                                                                                                                              mag. Polona Merc, univ. dipl. prav.,svetovalka IP za varstvo osebnih podatkov
