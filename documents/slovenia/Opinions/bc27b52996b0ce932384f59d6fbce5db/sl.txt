

Privolitvena nesposobnost
+
-


Datum: 05.12.2019
Številka: 0712-1/2019/2804

Kategorije: Pravne podlage, Privolitev
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas, kdo podpiše soglasje stanovalca za privolitev za obdelavo osebnih podatkov namesto stanovalca, ki ni zmožen razumeti namena soglasja (npr. stanovalci z boleznijo demenca) oziroma ga ni zmožen podpisati (npr. nepokretni stanovalci). Sprašujete, ali to izpolnijo in podpišejo v njihovem imenu skrbniki/zakoniti zastopniki ali za take stanovalce ni treba imeti soglasja.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.Za vsako obdelavo osebnih podatkov je treba imeti ustrezno in zakonito pravno podlago. Te so določene v členu 6(1) Splošne uredbe in so za javni sektor, kamor spadate kot javni zavod, naslednje:- zakon (točka (c)),- privolitev, kadar ne gre za izvajanje javnih nalog (točka (a)),- sklenitev ali izvajanje pogodbe (točka (b)),- izvajanje javne naloge (točka (e)).Za obdelavo posebnih vrst osebnih podatkov (to so npr. podatki v zvezi z zdravjem) pa mora biti izpolnjen še dodatni pogoj iz člena 9(2) Splošne uredbe.IP je za enostavnejši in razumljivejši prikaz dopustnih pravnih podlag obdelave osebnih podatkov v javnem sektorju izdelal infografiko, ki je dostopna na naslednji povezavi: https://www.ip-rs.si/fileadmin/user_upload/Pdf/infografike/pravne_podlage_javni_sektor.pdf.Če je pravna podlaga za obdelavo osebnih podatkov v privolitvi, IP opozarja, da mora biti posameznik za podajo veljavne privolitve poslovno (in s tem privolitveno) sposoben. Če v konkretnem primeru presodite, da je posameznik (omejeno) poslovno sposoben, morate sami ali s pomočjo sorodnikov ter CSD ugotoviti, ali ima ustrezno urejeno zastopanje oziroma kdo ga zastopa (zakoniti zastopnik, skrbnik, pooblaščenec). Ta vprašanja namreč ne spadajo v pristojnost IP. Zastopnik lahko v mejah svojih pooblastil poda privolitev v imenu poslovno omejeno sposobnega oziroma nesposobnega posameznika.Izbira ustrezne pravne podlage za obdelavo osebnih podatkov, upoštevajoč konkretne okoliščine in namen obdelave, je obveznost upravljavca. IP pa poudarja, da je za zakonitost obdelave dovolj, da je izpolnjena ena od samostojnih pravnih podlag, ki jih določa člen 6(1) Splošne uredbe. To pomeni, da v kolikor upravljavec osebne podatke obdeluje npr. na podlagi zakona ali zaradi izvajanja pogodbe oziroma javne naloge, za te podatke privolitev ni dolžan pridobivati. Prav tako IP opozarja, da je privolitev v javnem sektorju načeloma ustrezna pravna podlaga le, kadar je to prepisano v specialnem zakonu ali pa kadar ne gre za izvajanje javnih nalog (npr. objava na spletu, prijava na e-novice, itd.). Glede na opisano IP priporoča, da preverite, ali je privolitev v smislu člena 6(1)(a) Splošne uredbe sploh ustrezna pravna podlaga za obdelavo osebnih podatkov v konkretnem primeru.Člen 4(11) Splošne uredbe določa, da pomeni privolitev posameznika, na katerega se nanašajo osebni podatki vsako prostovoljno, izrecno, informirano in nedvoumno izjavo volje posameznika, na katerega se nanašajo osebni podatki, s katero z izjavo ali jasnim pritrdilnim dejanjem izrazi soglasje z obdelavo osebnih podatkov, ki se nanašajo nanj. Skladno s členom 7(1) Splošne uredbe mora biti upravljavec zmožen dokazati, da je posameznik, na katerega se nanašajo osebni podatki, privolil v obdelavo svojih osebnih podatkov.Splošna uredba torej ne predpisuje pisne oblike privolitve. Bistveno je, da posameznik izrazi soglasje z jasnim pritrdilnim ravnanjem, ki mora vedno biti dano z izjavo (pisno ali ustno, vključno z e-sredstvi) ali z izkazano aktivnostjo. Če posameznik privolitve ni zmožen podpisati, vendar je privolitveno sposoben, lahko poda privolitev tudi ustno. V takem primeru pa je priporočljivo, da se dokazljivost zagotovi na drug način (npr. s pričami, zapisom, posnetkom, ipd.). Če pa posameznik privolitveno ni sposoben, pa zanj privolitev poda zastopnik.IP ob tem še opozarja, da je za obdelavo posebne vrste osebnih podatkov (člen 9 Splošne uredbe) treba pridobiti izrecno privolitev, za katero so postavljene višje zahteve, pri čemer se izraz izrecno nanaša na način, kako je privolitev izražena.Več o pogojih za veljavno privolitev si lahko preberete na spleti strani IP: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/privolitev/ in v infografiki, dostopni na povezavi: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/privolitev/.Lep pozdrav,Mojca Prelesnik, univ. dipl. prav.,                                               informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
