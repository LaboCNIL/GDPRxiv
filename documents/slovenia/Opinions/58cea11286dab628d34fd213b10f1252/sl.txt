

Posredovanje zdravstvene dokumentacije odvetniku
+
-


Datum: 08.11.2021
Številka: 07121-1/2021/2193

Kategorije: Sodni postopki, Pridobivanje OP iz zbirk, Zdravstveni osebni podatki
                        Pri Informacijskem pooblaščencu (IP) smo dne 2. 9. 2019 prejeli vaše zaprosilo za mnenje o tem, ali lahko odvetnik pridobi zdravstveno dokumentacijo, ki se nanaša na nasprotno stranko, in sicer neposredno od izvajalca zdravstvene dejavnosti. Nasprotna stranka se namreč v sodnem postopku zaradi plačila odškodnine sklicuje na zdravljenje na določenem oddelku, odvetnika pa zanimajo razlogi za zdravljenje in čas zdravljenja. Menite, da odvetnik brez te dokumentacije ne more nasprotovati zahtevku, sodišče pa dokumentacije ne bo pridobivalo samo. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Zakon o odvetništvu v 10. členu v konkretnem primeru žal ne pride v poštev. 
 
Zato menimo, da je edina možnost, da predmetno zdravstveno dokumentacijo pridobi sodišče (1) po pravilih o ediciji listin ali (2) v okviru sodnih poizvedb ali (3) prek dokazovanja z izvedencem, in sicer na podlagi dokaznega predloga toženca. Tudi tožnik bi moral v podporo svojih trditev predložiti kopijo iste, torej lastne zdravstvene dokumentacije.    
 
 
O b r a z l o ž i t e v:
 
O problematiki 10. člena Zakona o odvetništvu (ZOdv) je na spletni strani IP že objavljenih več mnenj. Ključni razlog, da 10. člen ZOdv v konkretnem primeru ne pride v poštev je, da izvajalci zdravstvene dejavnosti ne spadajo v nobeno od treh skupin zavezancev za posredovanje osebnih podatkov po tem členu.
 
Možna podlaga za razkritje bi bila v konkretnem primeru privolitev pacienta (četrti odstavek 44. člena ZPacP), ki seveda zaradi narave stvari v konkretnem primeru ne pride v poštev.
 
Zato menimo, da je dostop do predmetne zdravstvene dokumentacije v konkretnem primeru možno uresničiti le na podlagi in v okviru procesnih pravil civilnega sodnega postopka, ki je že v teku.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
