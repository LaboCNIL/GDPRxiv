

Dokazovanje pridobljenih soglasij s strani zunanjega izvajalca
+
-


Datum: 22.09.2021
Številka: 07121-1/2021/1885

Kategorije: Neposredno trženje, nagradne igre, Pogodbena obdelava OP
                        Informacijski pooblaščenec (v nadaljevanju IP) je po elektronski pošti prejel vaš dopis v zvezi z uporabo soglasij za profiliranje, zbranih v imenu družbe … pri zunanjem izvajalcu. V imenu družbe … je zunanji izvajalec izvedel nagradno igro, v okviru katere je zbiral osebne podatke, namenjene za izvedbo nagradne igre (ime, priimek, e-mail), obenem pa je na način »opt-in« zbiral tudi soglasja za profiliranje na podlagi navedenih osebnih podatkov. Vsa dokazila o tem, da je stranka podala soglasje za profiliranje (IP naslov, klik, časovno dokazilo) niso posredovana neposredno v … bazo podatkov, ampak v bazo podatkov zunanjega izvajalca. V zvezi z navedenim sprašujete, ali lahko družba … uporabi pridobljena soglasja o profiliranju, če s strani zunanjega izvajalca v obliki, ki je ni mogoče spreminjati, kot dokaz pridobi podatke o oddanem soglasju za profiliranje (IP naslov, klik, časovno dokazilo).
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem poudarjamo, da IP v okviru neobvezujočega mnenja ne more presojati zakonitosti konkretne obdelave osebnih podatkov, saj lahko dokončno presojo o ustreznosti izvede le v okviru inšpekcijskega postopka. V nadaljevanju vam zato podajamo zgolj splošna pojasnila ter pravna izhodišča in pogoje za zakonito obdelavo osebnih podatkov v opisani situaciji.
 
* * *
 
Kot pojasnjujete, se konkretna obdelava osebnih podatkov vrši na podlagi privolitve, torej na podlagi točke 6(1)(a) Splošne uredbe o varstvu podatkov. Skladno z uvodno določbo št. 42 Splošne uredbe o varstvu podatkov je eden temeljnih elementov za veljavnost privolitve tudi njena dokazljivost. Omenjena določba med drugim določa, da kadar obdelava temelji na privolitvi posameznika, na katerega se nanašajo osebni podatki, bi moral biti upravljavec zmožen dokazati, da je posameznik, na katerega se nanašajo osebni podatki, privolil v dejanje obdelave. Upravljavec mora biti torej zmožen dokazati, da je posameznik, na katerega se nanašajo osebni podatki, privolil v dejanje obdelave na način, skladen s pogoji za privolitev iz člena 7 Splošne uredbe o varstvu podatkov.
 
Splošna uredba o varstvu podatkov ne določa natančno, kako je treba zagotoviti dokazljivost privolitve. IP tako glede načina zagotavljanja dokazila o podani privolitvi pojasnjuje, da je način izkazovanja verodostojnosti privolitve povsem na strani upravljavca (v konkretnem primeru torej na vaši družbi), pri čemer morate biti glede na način pridobivanja privolitve in glede na tehnologijo, ki vam je na voljo, v inšpekcijskem postopku zmožni izkazati, da je bila posamezna privolitev ustrezno pridobljena. Ob tem IP opozarja, da je tudi v tem primeru treba upoštevati načelo najmanjšega obsega podatkov, ki določa, da morajo biti pod pogojem, da obstaja pravna podlaga, osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo. Navedeno načelo pomeni, da je potrebno obdelovati samo toliko osebnih podatkov, kolikor je nujno potrebno za dosego zakonitega namena obdelave (v konkretnem primeru zagotavljanje dokazljivosti privolitve).
 
Glede roka hrambe dokaza o obstoju privolitve po končani obdelavi IP priporoča, naj se dokaz o pridobljeni privolitvi ne hrani dlje, kot je to nujno potrebno za izpolnjevanje pravne obveznosti ali za uveljavljanje, izvajanje ali obrambo pravnih zahtevkov. Ocena roka je v rokah konkretnega upravljavca, ki seveda najbolje pozna specifike posameznih obdelav, ki jih izvaja, in pravne posledice, ki lahko izhajajo iz njih.
 
IP sklepno ponovno poudarja, da v okviru neobvezujočega mnenja ne more odločati o tem, na kakšen način mora upravljavec v konkretnem primeru izkazati dokaz o pridobljeni privolitvi, temveč lahko zgolj opozori na relevantno pravno podlago. Konkretno presojo pa lahko oziroma mora opraviti izključno upravljavec osebnih podatkov, v konkretnem primeru torej vaša družba.
 
V zvezi s privolitvijo kot pravno podlago za obdelavo osebnih podatkov vas napotujemo še na Smernice Evropskega odbora za varstvo podatkov (EDPB) o privolitvi, v katerih je podrobno pojasnjeno, kakšna naj bo privolitev, med drugim pa vsebuje tudi razdelek o dokazu privolitve: https://edpb.europa.eu/sites/default/files/files/file1/edpb_guidelines_202005_consent_sl_0.pdf.
 
S spoštovanjem.
 
 
Pripravila:
mag. Eva Kalan Logar,
vodja državnih nadzornikov
 
Mojca Prelesnik, univ. dipl. prav.,
informacijska pooblaščenka
