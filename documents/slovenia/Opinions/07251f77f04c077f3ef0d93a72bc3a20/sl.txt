

Informiranje o obdelavi lastnih osebnih podatkov
+
-


Datum: 29.03.2021
Številka: 07121-1/2021/612

Kategorije: Bančništvo, Šolstvo
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nas prosite za odgovor na dve vprašanji. Prvo vprašanje se tiče zbiranja mobilne številke, e-naslova in davčne številke staršev s strani osnovnih in srednjih šol, ko starši svoje otroke prijavljajo za vpis v srednjo šolo. Zmotilo vas je predvsem zbiranje davčne številke kot obveznega podatka. Drugo vprašanje pa se nanaša na obdelavo osebnih podatkov s strani bank in njihovih pogodbenih izvajalcev, in sicer vas zanima, kako lahko izveste, komu banke posredujejo vaše osebne podatke in ali me ima še kdo (denimo pogodbeni izvajalec) pravico kar po telefonu preverjati vaše osebne podatke.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Obdelava osebnih podatkov je dopustna le, če zanjo obstaja ustrezna pravna podlaga. V 6. členu Splošne uredbe so tako določene pravne podlage; med drugim je obdelava zakonita, če je podana privolitev posameznika, če je obdelava potrebna za izvajanje pogodbe, za izpolnitev zakonske obveznosti upravljavca, za zaščito življenjskih interesov posameznika, zaradi javnega interesa ali zakonitih interesov upravljavca (vse pod določenimi strogimi pogoji).
 
IP pa ugotavlja, da se obe vaši vprašanji dotikata področja transparentnosti obdelave osebnih podatkov, bolj natančno pravice posameznika, da od upravljavca pridobi določene ključne informacije o obdelavi njegovih osebnih podatkov. IP v neobveznem mnenju ne more za vsako obdelavo osebnih podatkov vseh upravljavcev osebnih podatkov vedeti ali slutiti, za kakšen namen obdelujejo osebne podatke in presojati, ali je takšna obdelava zakonita ali ne. Razlog za to je med drugim v tem, da ne razpolagamo z vso relevantno dokumentacijo konkretnega primera, zaradi česar bi lahko podali povsem napačno stališče. Presoja zakonitosti posameznih obdelav oziroma spoštovanje izvajanja zakonodaje s področja varstva osebnih podatkov se opravlja v postopku inšpekcijskega nadzora, v katerem so zagotovljene tudi vse varovalke in procesne pravice udeležencem postopka.
 
Zaradi navedenega je Splošna uredba o varstvu podatkov predvidela t.i. pravico do informacij in dostopa do osebnih podatkov, ki se nanašajo na posameznika. V prvi vrsti (pred morebitno podajo inšpekcijske prijave) vam svetujemo, da izkoristite to pravico in se najprej obrnete na upravljavce osebnih podatkov, v primerih, ki ju opisujete, torej na osnovno šolo in na banko.
 
IP pojasnjuje, da ima vsak posameznik skladno z določbami Splošne uredbe pravico pridobiti v jedrnati, pregledni, razumljivi in lahko dostopni obliki ter jasnem in preprostem jeziku vse informacije iz členov 13 in 14 ter sporočila iz členov 15 do 22 in 34 Splošne uredbe.
 
Pravico do informacij ureja 13. člen Splošne uredbe, ki določa nabor informacij, ki jih mora upravljavec osebnih podatkov zagotoviti posamezniku, kadar se osebni podatki pridobijo od posameznika, na katerega se nanašajo osebni podatki, med drugim identiteto in kontaktne podatke upravljavca; namene in pravno podlago za obdelavo; uporabnike ali kategorije uporabnikov osebnih podatkov ter nadalje tudi obdobje hrambe osebnih podatkov; obstoj pravic posameznika; obstoj pravice do preklica privolitve; pravico do vložitve pritožbe pri nadzornem organu.
 
Skladno z določbo 13. člena Splošne uredbe posameznik ne bi smel biti v dilemi, zakaj in na kakšni pravni podlagi se obdelujejo njegovi osebni podatki, na primer davčna številka, e-naslov itd. V kolikor pa upravljavec pred obdelavo ne zagotovi informacij o obdelavi osebnih podatkov, jih lahko posameznik zahteva od upravljavca po 15. členu Splošne uredbe (zahteva pa jih lahko tudi če je zadoščeno pravici iz 13. člena oziroma neodvisno od tega).
 
Posameznik ima tako skladno s členom 15(1) pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in naslednje informacije:
(a) namene obdelave;
(b) vrste zadevnih osebnih podatkov;
(c) uporabnike ali kategorije uporabnika, ki so jim bili ali jim bodo razkriti osebni podatki, zlasti uporabnike v tretjih državah ali mednarodnih organizacijah;
(d) kadar je mogoče, predvideno obdobje hrambe osebnih podatkov ali, če to ni mogoče, merila, ki se uporabijo za določitev tega obdobja;
(e) obstoj pravice, da se od upravljavca zahteva popravek ali izbris osebnih podatkov ali omejitev obdelave osebnih podatkov v zvezi s posameznikom, na katerega se nanašajo osebni podatki, ali obstoj pravice do ugovora taki obdelavi;
(f) pravico do vložitve pritožbe pri nadzornem organu;
(g) kadar osebni podatki niso zbrani pri posamezniku, na katerega se ti nanašajo, vse razpoložljive informacije v zvezi z njihovim virom;
(h) obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.
 
Glede oblike pridobivanja osebnih podatkov je v členu 15(3) določeno, da upravljavec zagotovi kopijo osebnih podatkov, ki se obdelujejo. Za dodatne kopije, ki jih zahteva posameznik, na katerega se nanašajo osebni podatki, lahko upravljavec zaračuna razumno pristojbino ob upoštevanju administrativnih stroškov. Kadar posameznik, na katerega se nanašajo osebni podatki, zahtevo predloži z elektronskimi sredstvi, in če posameznik, na katerega se nanašajo osebni podatki, ne zahteva drugače, se informacije zagotovijo v elektronski obliki, ki je splošno uporabljana.
 
Skladno s členom 12(3) Splošne uredbe upravljavec informacije o ukrepih, sprejetih na zahtevo v skladu s členi 15 do 22, posamezniku, na katerega se nanašajo osebni podatki, zagotovi brez nepotrebnega odlašanja in v vsakem primeru v enem mesecu po prejemu zahteve.
 
Glede na vse navedeno vam IP torej svetuje, da zahtevo za informacije vložite pri upravljavcih osebnih podatkov in se tako prepričate, kako, zakaj in katere vaše osebne podatke so obdelovali. Pri tem si lahko pomagate z neobveznim obrazcem, ki ga je pripravil IP v pomoč posameznikom in je dosegljiv na spletni povezavi https://www.ip-rs.si/obrazci/varstvo-osebnih-podatkov/ - obrazec Zahteva za seznanitev z lastnimi osebnimi podatki (obrazec SLOP).
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
Lep pozdrav,
 
                                                                                    Mojca Prelesnik
                                                                                    informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
