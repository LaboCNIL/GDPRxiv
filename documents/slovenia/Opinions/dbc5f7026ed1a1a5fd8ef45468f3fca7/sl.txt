

Varstvo osebnih podatkov
+
-


Datum: 15.03.2021
Številka: 07121-1/2021/492

Kategorije: Telekomunikacije in pošta, Zavarovalništvo, Pravne podlage, Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da želite prekiniti polico življenjskega zavarovanja vaše mame, niste pa njen skrbnik po Zakonu o socialnem varstvu.
Pojasnjujete, da se zavarovalnica v odgovoru, ki ga prilagate, ni sklicevala na pooblastilo, temveč le na varstvo osebnih podatkov, ob tem pa opozarjate, da morate na pošti, ko plačujete račune vaše mame, pokazati osebni dokument (zaradi pranja denarja) in vas celo vprašajo, kje ste rojena. Sprašujete, kaj je legalno in kaj legitimno in kje je tukaj varstvo osebni podatkov in varstvo osebne integritete.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma pojasnjuje, da Splošna uredba varuje temeljne pravice in svoboščine posameznikov, zlasti njihovo pravico do varstva osebnih podatkov. V uvodni določbi 4 določa, da bi morala biti obdelava osebnih podatkov oblikovana tako, da služi ljudem. Namen varstva osebnih podatkov namreč ni varovanje osebnih podatkov kot takih, temveč varovanje pravic posameznika, na katerega se podatki nanašajo.
 
Obdelava osebnih podatkov mora biti v prvi vrsti zakonita, kar pomeni, da mora za obdelavo obstajati ena od pravnih podlag, ki jih predpisuje člen 6(1) Splošne uredbe. V zasebnem sektorju se osebni podatki pogosto obdelujejo na podlagi privolitve posameznikov ali pogodbe, ki so jo posamezniki sklenili z upravljavci iz zasebnega sektorja.
 
Posameznik, ki meni, da se njegovi osebni podatki nezakonito obdelujejo, lahko pri IP poda prijavo. Posameznik pa ima tudi druge pravice, kot na primer seznaniti se z lastnimi osebnimi podatki, ki jih določen upravljavec obdeluje.
 
Glede konkretnih primerov, ki jih opisujete, pa IP pojasnjuje sledeče. Iz odgovora zavarovalnice, ki ste ga priložili zaprosilu za mnenje, izhaja, da lahko podatke o zavarovalni polici zavarovalnica posreduje le zavarovalcu zavarovanja oziroma v primeru njegove smrti upravičencu, ki je določen na zavarovalni polici, ali sodišču na osnovi njegove uradne poizvedbe. Zakaj je zavarovalnica v konkretnem primeru podala takšen odgovor na vaše vprašanje glede police življenjskega zavarovanja vaše mame ter se ni sklicevala na pooblastilo, IP ne more presojati. Prav tako IP ni pristojen presojati ustreznosti takšnega ravnanja izven vidika varstva osebnih podatkov, prav tako pa konkretnih obdelav osebnih podatkov ni upravičen presojati v okviru mnenja. Kot že navedeno, pa mora biti za posredovanje osebnih podatkov vedno podana ena izmed pravnih podlag iz člena 6(1)(c) Splošne uredbe. Prav tako je posameznik do svojih lastnih osebnih podatkov (ne pa do osebnih podatkov drugih) upravičen na podlagi pravice do dostopa iz člena 15 Splošne uredbe.
 
Glede podatkov, ki jih od vas zahteva pošta ob plačevanju računov, pa vas IP napotuje na že izdano mnenje št. 0712-1/2017/1907 z dne 5. 10. 2017, ki je objavljeno na spletni strani IP: https://www.ip-rs.si/varstvo-osebnih-podatkov/iskalnik-po-odlocbah-in-mnenjih/odlocbe-in-mnenja-vop/?tx_jzvopdecisions_pi1%5BshowUid%5D=2981&tx_jzvopdecisions_pi1%5BhighlightWord%5D=0712-1%2F2017%2F1907. IP je izdal tudi sporočilo za javnost glede inšpekcijskega postopka o zakonitosti obdelave osebnih podatkov Pošte Slovenije d.o.o., ki je dostopno na povezavi: https://www.ip-rs.si/novice/informacijski-pooblascenec-v-inspekcijskem-postopku-ni-ugotovil-krsitev-s-strani-poste-slo-1067/.
 
Več o varstvu osebnih podatkov ter o pravicah posameznika glede varstva podatkov si lahko preberete na spletnih straneh IP: www.ip-rs.si/varstvo-osebnih-podatkov/ in www.tiodlocas.si.
 
 
Lep pozdrav,
 
                                                                                                     Mojca Prelesnik, univ. dipl. prav.,                                                
                                                                                                           informacijska pooblaščenka
Pripravila:                                                                                                                              
Tina Ivanc, univ. dipl. prav.,
svetovalka IP za varstvo osebnih podatkov
 
 
