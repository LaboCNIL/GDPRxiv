

Pridobitev kopije osebnih podatkov
+
-


Datum: 22.06.2020
Številka: 07121-1/2020/1121

Kategorije: Pravica do seznanitve z lastnimi osebnimi podatki, Upravne enote
                        Informacijski pooblaščenec (v nadaljevanju IP) je prejel vaše zaprosilo za mnenje. V zvezi z zahtevo za vpogled v vaše osebne podatke vas zanima, ali vam je odvetnik dolžan na zahtevo izročiti zgolj odgovor UE, GURS, MNZ glede vaših osebnih podatkov in premoženja ali lahko zahtevate tudi njegovo poizvedbo, ki jo je poslal tem organom in od njih zahteval vaše osebne podatke. Sprašujete, ali je dovolj, če vam izroči zgolj prepis podatkov, ki jih je pridobil, ali lahko zahtevate prav listino, ki ga je izdala v tem primeru upravna enota in so na njem navedeni vaši podatki.  Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Osebni podatek pomeni v skladu s členom 4(1) Splošne uredbe o varstvu podatkov katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.IP poudarja, da skladno z Mnenjem 4/2007 o pojmu osebnih podatkov Delovne skupine za varstvo osebnih podatkov iz člena 29 izraz »katera koli informacija« zahteva široko razlago pojma osebnega podatka. Z vidika narave informacij vključuje pojem osebnih podatkov vse vrste trditev o osebi. Zajema tako »objektivne« informacije, kot je prisotnost določene snovi v krvi neke osebe, ter tudi »subjektivne« informacije, mnenja ali ocene. Določena informacija se lahko šteje za osebni podatek, tudi če ni nujno resnična ali dokazana. S stališča vsebine informacij pa vključuje pojem osebnih podatkov podatke, ki prinašajo kakršne koli informacije. Izraz osebni podatki torej vključuje informacije, ki zadevajo posameznikovo zasebno in družinsko življenje, vendar tudi informacije o kakršni koli vrsti dejavnosti, ki jo opravlja posameznik, na primer o delovnih razmerjih ali o njegovem gospodarskem ali socialnem vedenju. Pravica posameznika do seznanitve z lastnimi osebnimi podatki oziroma pravica dostopa je temeljna človekova pravica, določena v tretjem odstavku 38. člena Ustave Republike Slovenije (Uradni list RS, št. 33/91-I, s spremembami in dopolnitvami), ki predpisuje, da se ima vsakdo pravico seznaniti z zbranimi osebnimi podatki, ki se nanašajo nanj. Ta pravica je konkretizirana v členu 15 Splošne uredbe o varstvu podatkov, ki določa, da ima posameznik, na katerega se nanašajo osebni podatki, pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov ter tudi določene informacije, ki so natančno naštete v členu 15(1) Splošne uredbe o varstvu podatkov.Skladno s členom 15(3) Splošne uredbe o varstvu podatkov pa je upravljavec posamezniku dolžan zagotoviti tudi brezplačno kopijo osebnih podatkov, ki se obdelujejo.IP ob tem izpostavlja, da se pravica do seznanitve nanaša na lastne osebne podatke posameznika, kar pa ne pomeni nujno tudi celotnih listin oziroma dokumentov, v katerih so ti podatki vsebovani. Listina predstavlja zgolj obliko materializacije podatka, kar je sicer pogoj za seznanitev z njim, vendar pa to še ne pomeni, da bi se prosilec imel pravico seznaniti tudi z vsebino listine, ki bi kakorkoli presegala pojem osebnega podatka. Pojem kopije iz člena 15(3) Splošne uredbe o varstvu podatkov pa je treba po mnenju IP razlagati tudi v kontekstu namena pravice do dostopa in dejstva, da gre za ustavno zagotovljeno pravico, ki je ne gre omejevati. Kot izhaja iz uvodne izjave 63 Splošne uredbe o varstvu podatkov in sodne prakse Sodišča Evropske unije, je cilj člena 15 Splošne uredbe o varstvu podatkov posamezniku, na katerega se nanašajo osebni podatki, omogočiti, da se seznani z obdelavo lastnih osebnih podatkov in preveri njeno zakonitost oziroma da izvrši ostale pravice, ki mu pripadajo. To v primeru zahtevanih listin oziroma dokumentov, ki vsebujejo osebne podatke posameznika, praviloma pomeni, da je dolžan upravljavec posamezniku zagotoviti fotokopijo in ne zgolj prepis njegovih osebnih podatkov.Pri tem pa je treba paziti, da pravica do pridobitve kopije ne vpliva negativno na pravice in svoboščine drugih, kar ima v praksi največkrat za posledico, da upravljavec varovane osebne podatke tretjih oseb oziroma druge zaupne informacije v fotokopiji prekrije. Pri presoji, ali je posameznik upravičen do celotnega dokumenta, je lahko med drugim pomembno tudi, ali je vsebina dokumenta vezana neposredno na prosilca oziroma ali se lahko šteje, da dokument kot celota predstavlja prosilčeve osebne podatke, ali vsebuje t.i. dvojne osebne podatke, v kakšnem postopku je bil dokument pridobljen in podobno.Če želite torej pridobiti kopijo dokumenta z lastnimi osebnimi podatki, lahko pri upravljavcu uveljavljate pravico iz člena 15(3) Splošne uredbe o varstvu podatkov. Ali boste prejeli celoten dokument, pa je odvisno od več konkretnih okoliščin, česar IP v okviru mnenja ne sme presojati, saj bi s tem lahko prejudiciral svojo odločitev, ker nastopa kot pritožbeni organ v zvezi z uveljavljanjem pravic po Splošni uredbi o varstvu podatkov. Če upravljavec vašo zahtevo za pridobitev kopije zavrne, mora to storiti z obrazloženo pisno odločitvijo načeloma v enem mesecu od dneva vložitve vaše zahteve. Zoper zavrnilno odločitev ali če upravljavec na vašo zahtevo v navedenem roku ne odgovori, imate možnost vložiti pritožbo pri IP. Neobvezni obrazci za zahtevo za seznanitev ter za pritožbo so dostopni na spletni strani https://www.ip-rs.si/obrazci/varstvo-osebnih-podatkov/.Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.Vsa mnenja IP so objavljena in dostopna na naši spletni strani: https://www.ip-rs.si/vop/.Prav tako pa so vsa ključna področja, kot jih ureja Splošna uredba o varstvu podatkov, predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.Lep pozdrav,                                                                                               Mojca Prelesnik, univ. dipl. prav.,                                                                                                                                              informacijska pooblaščenkaPripravila:                                                                                                                              Tina Ivanc, univ. dipl. prav.,svetovalka IP za varstvo osebnih podatkovTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
