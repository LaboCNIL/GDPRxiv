

Kršitve v zvezi z videonadzorom
+
-


Datum: 21.06.2021
Številka: 07121-1/2021/1136

Kategorije: Šolstvo, Video in avdio nadzor, Pravne podlage
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navedli ste, da  vam je bila 1. 6. 2021 s strani ravnatelja doma …, izdana odločba o izključitvi zaradi kršitve pravilnika doma. Kršitev je bila ugotovljena na podlagi videonadzora, ki se izvaja na območju…. Vpogled v shranjene videoposnetke se je, po besedah ravnatelja, zgodil isti dan. Pojasnjujete, da je na celotni zgradbi samo na enem od več vhodov nalepka, na kateri je navedeno: … in spodaj: …, nikjer pa ni označeno, da se videoposnetki hranijo, za koliko časa in kdo je kontaktna oseba. Ena izmed kamer je nameščena tako, da njen vidni kot očitno sega v sobe dijakov, v katerih stanujejo in v njih zagotovo pričakujejo določeno stopnjo zasebnosti. Videonadzor poteka tudi v notranjosti zgradbe, na hodnikih.
 
Zanima vas, če lahko karkoli naredite glede navedenih kršitev.
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.
 
Pojasnjujemo, da glede videonadzora še vedno veljajo določila ZVOP-1, ne glede na sprejetje Splošne uredbe. ZVOP-1 eksplicitno ureja poleg splošnih določb (74. člen) le videonadzor dostopov v uradne službene oziroma poslovne prostore (75. člen), videonadzor v večstanovanjskih stavbah (76. člen) ter videonadzor delovnih prostorov (77. člen). V primeru videonadzora, ki ga opisujete, bi eventualno lahko šlo za nadzor dostopa v dom … oziroma videonadzor delovnih prostorov. Za vse druge oblike videonadzora mora imeti upravljavec osebnih podatkov primerno pravno podlago skladno s prvim odstavkom 6. člena Splošne uredbe. Videonadzor se mora vršiti skladno s pogoji, ki so navedeni v Splošni uredbi oz. v določbah ZVOP-1, na primer, videonadzor znotraj delovnih prostorov je skladno z določbo 77. člena ZVOP-1 mogoč izjemoma in sicer, kadar je to nujno potrebno za varnost ljudi ali premoženja ali za varovanje tajnih podatkov ter poslovne skrivnosti, tega namena pa ni možno doseči z milejšimi sredstvi. Obstajati morajo torej utemeljeni razlogi za uvedbo videonadzora, pri čemer mora upravljavec upoštevati načelo sorazmernosti – skrbno mora pretehtati, ali obstaja milejši ukrep za dosego želenega cilja. Poudariti je treba, da je prepovedano izvajati videonadzor v delovnih prostorih izven delovnega mesta, zlasti v garderobah, dvigalih in sanitarnih prostorih. Zaposleni morajo biti pred začetkom izvajanja videonadzora po tem členu vnaprej pisno obveščeni o njegovem izvajanju. Ob tem dodatno opozarjamo, da je v primeru zakonitosti izvajanja videonadzora dopustno namestiti kamere tako, da se snemajo zgolj prostori oz. deli prostorov, ki se z videonadzorom zakonito varujejo in ne samodejno celotni prostori upravljavca (vsekakor ne snemanje sob dijakov, kot navajate v dopisu).
 
Glede obvestila o izvajanju videonadzora pojasnjujemo, da ga mora izvajalec videonadzora objaviti vidno in razločno tako, da omogoča posamezniku, da se seznani z njegovim izvajanjem najkasneje, ko se nad njim začne izvajati videonadzor. Obvestilo mora vsebovati naslednje informacije (tretji odstavek 74. člena ZVOP-1):
- da se izvaja videonadzor;
- naziv osebe javnega ali zasebnega sektorja, ki ga izvaja in
- telefonsko številko za pridobitev informacije, kje in koliko časa se shranjujejo posnetki iz videonadzornega sistema.
 
Vpogled v same videoposnetke je v dovoljen v skladu z osnovnimi nameni njihovega zbiranja, na primer za zagotavljanje varnosti ljudi ali premoženja oziroma eventualno v primeru nekega izrednega, deviantnega dogodka, ko bi videoposnetek služil kot dodaten dokaz v pravnem postopku. Nadaljnja pojasnila glede dopustnosti uvedbe videonadzora ter spoštovanja ostalih določb skladno s Splošno uredbo, si lahko preberete v že izdanih mnenjih IP, ki jih lahko poiščete s pomočjo iskalnika www.ip-rs.si/vop, npr. v mnenju št. 0712-1/2019/2552 z dne 8.11.2019 in št. 0712-1/2019/1104 z dne 10.5.2019 (zlasti glede vpogleda v posnetke videonadzornega sistema).
 
V kolikor želite podati prijavo v zvezi z domnevnimi kršitvami pri IP, si lahko pomagate z obrazcem »Prijava kršitve varstva osebnih podatkov (Obrazec ZIN PRIJAVA)«, ki je objavljen na povezavi: https://www.ip-rs.si/obrazci/varstvo-osebnih-podatkov/. Predlagamo vam, da prijavi priložite čim več informacij, podatkov oziroma dokazil, s katerimi razpolagate glede kršitev, ki jih navajate v dopisu. 
 
V upanju, da vam bodo naša napotila v pomoč, vas lepo pozdravljamo.
 
Mojca Prelesnik, univ.dipl.prav.,                  
informacijska pooblaščenka
                       
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo 
