

Nameščanje aplikacij na službenih napravah
+
-


Datum: 03.02.2021
Številka: 07121-1/2021/174

Kategorije: Delovna razmerja, Privolitev, Pravne podlage, Informiranje posameznika
                        Na e-naslov Informacijskega pooblaščenca (v nadaljevanju IP) ste posredovali e-sporočilo, v katerem nas sprašujete, ali lahko delodajalec od delavcev zahteva, da si na službenih napravah (mobilni telefon, tablica, računalnik...) namestijo aplikacijo (facebook, instgram, linkedin..) s katero bi pospeševali prepoznavnost družbe (delodajalca) pri kateri so zaposleni oz. ali lahko delodajalec to zahteva od delavca v kolikor delavci že imajo nameščeno katero od navedenih aplikacij na službenih napravah. Pojasnili ste, da gre pri tem za oglaševanje in večjo prepoznavnost družbe na družbenih omrežjih s pomočjo zaposlenih.
                                                                  Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da IP v okviru izdaje mnenja ne more potrjevati ustreznosti konkretnih nameravanih obdelav osebnih podatkov, temveč lahko zgolj opozori na relevantno pravno podlago ter pogoje, ki morajo biti izpolnjeni, da je določena obdelava osebnih podatkov zakonita. Zato IP na vaše vprašanje v okviru tega mnenja ne more dokončno odgovoriti, temveč v nadaljevanju podaja zgolj splošna pojasnila.
 
IP pojasnjuje, da gre v primeru, ki ga opisujete, predvsem za dopustnost delodajalca pri določanju pogojev uporabe službenih sredstev (telefon, računalnik,…), ki vam jih daje v uporabo pri delu, na katere naj bi namestili posamezne profile, ki jih pri oglaševanju uporablja podjetje (v tem delu ne gre za obdelavo varovanih osebnih podatkov) in na drugi strani za pogoj delodajalca, da od zaposlenih zahteva, da preko družbenih omrežji oz. osebnih profilov, ki jih imajo zaposleni na socialnih omrežjih oglašujejo podjetje, v katerem so zaposleni. 
 
IP meni, da sme delodajalec obdelovati le tiste osebne podatke zaposlenih, ki so potrebni zaradi uresničevanja pravic in obveznosti iz delovnega razmerja ali so v zvezi z delovnim razmerjem oziroma jih določa Zakon o evidencah na področju dela in socialne varnosti (ZEPDSV). IP ob tem pojasnjuje, da je potrebno osebne podatke delavcev, ki jih delodajalec lahko obdeluje, če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem, presojati od primera do primera. Na delodajalcu je, da obrazloži, zakaj potrebuje določen osebni podatek zaposlenega zaradi uresničevanja pravic in obveznosti iz delovnega razmerja oziroma v zvezi z delovnim razmerjem.
 
Za obdelavo osebnih podatkov zaposlenih, ki se nanašajo na uporabo osebnih profilov, ki jih imajo zaposleni na socialnih omrežjih bi po mnenju IP delodajalec glede na določbe člena 6 Splošne uredbe moral imeti privolitev zaposlenega. IP ob tem meni, da privolitev v delovnih razmerjih v razmerju do zgoraj navedene delovnopravne zakonodaje velja le za tiste osebne podatke, ki niso vezani na uresničevanje pravic in obveznosti iz delovnega razmerja oziroma niso v zvezi z delovnim razmerjem posameznika. Zaradi izrazite neenakosti moči strank v delovnopravnih razmerjih oziroma zaradi varstva delavca, ki je v razmerju do delodajalca šibkejša stranka, je namreč zakonodajalec to področje uredil strožje. Zato pride obdelava osebnih podatkov na podlagi privolitve na tem področju v poštev zgolj izjemoma in pod pogojem, da lahko posameznik resnično brez kakršnihkoli posledic za delovno razmerje privolitev odkloni.
 
V primerih, ko delodajalec zbira in obdeluje osebne podatke na podlagi zakona, se privolitev torej ne pridobiva, saj je zbiranje obvezno in ga zaposleni niti ne more odkloniti. V teh primerih pa mora delodajalec poskrbeti za podajo informacij o obdelavi posameznikom po členu 13 oziroma 14 Splošne uredbe. Zahteva po informiranju posameznikov v zvezi z obdelavo osebnih podatkov je ločena obveznost od zagotavljanja ustrezne pravne podlage in velja v vseh primerih obdelav osebnih podatkov.
 
Več o varstvu osebnih podatkov v delovnih razmerjih si lahko preberete v smernicah IP, ki so dostopne na: https://www.ip-rs.si/publikacije/prirocniki-in-smernice/varstvo-osebnih-podatkov-v-delovnih-razmerjih/.
 
Lep pozdrav,
 
                                                                                   Mojca Prelesnik
                                                                                   informacijska pooblaščenka
 
 
Pripravila:
mag. Tanja SLAK
država nadzornica za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
 
