

Izbris komentarja na spletnem portalu
+
-


Datum: 03.06.2021
Številka: 07121-1/2021/1031

Kategorije: Svetovni splet, Pravica do pozabe
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste na enem od spletnih portalov pomotoma prilepil napačen tekst, v katerem so bili v glavnem predhodni komentarji. Portal ne omogoča uporabnikom brisanja komentarjev, zato te zaprosili administratorja, da po pomoti prilepljeni tekst izbriše. Vašo prošnjo je ignoriral, zato vas zanima, ali imate kot komentator pravico od administratorja zahtevati, da izbriše komentar.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Uvodoma vam pojasnjujemo, da je IP pristojen zgolj za obravnavo in izdajanje mnenj glede tistega dela pravice do izbrisa, ki se tiče osebnih podatkov, posameznika, na katerega se nanašajo osebni podatki – Splošna uredba o varstvu podatkov daje le pravica do izbrisa svojih lastnih osebnih podatkov. V delu, ki se nanaša na izbris katerih koli drugih informacij ali komentarjev, ki se ne tičejo vaših osebnih podatkov, vam IP ne more ne svetovati ne ukrepati proti administratorju spletne strani. Spodaj podane informacije in mnenje veljajo torej izključno za komentarje, ki predstavljajo vaše osebne podatke. V kolikor pa ne gre za vaše osebne podatke, spodaj opisana pravica in pravne možnosti ne pridejo v poštev; poslužite se lahko le poti, ki zajema prošnjo administratorju, ter morebitnega sodnega postopka. Če pa bi kdorkoli drug želel izbris njegovih osebnih podatkov, mora ta posameznik sam uveljavljati pravico do izbrisa.
 
Pravica do izbrisa oziroma pravica do pozabe je urejena v členu 17 Splošne uredbe o varstvu osebni podatkov. Posameznik, na katerega se nanašajo osebni podatki, ima na tej podlagi pravico doseči, da upravljavec brez nepotrebnega odlašanja izbriše osebne podatke v zvezi z njim, upravljavec pa ima obveznost osebne podatke brez nepotrebnega odlašanja izbrisati, kadar je podan eden od naslednjih razlogov:

osebni podatki niso več potrebni v namene, za katere so bili zbrani ali kako drugače obdelani;
posameznik, na katerega se nanašajo osebni podatki, prekliče privolitev, na podlagi katere poteka obdelava v skladu s točko (a) člena 6(1) ali točko (a) člena 9(2), in kadar za obdelavo ne obstaja nobena druga pravna podlaga;
posameznik, na katerega se nanašajo osebni podatki, obdelavi ugovarja v skladu s členom 21(1), za njihovo obdelavo pa ne obstajajo nobeni prevladujoči zakoniti razlogi, ali pa posameznik, na katerega se nanašajo osebni podatki, obdelavi ugovarja v skladu s členom 21(2);
osebni podatki so bili obdelani nezakonito;
osebne podatke je treba izbrisati za izpolnitev pravne obveznosti v skladu s pravom Unije ali pravom države članice, ki velja za upravljavca;
osebni podatki so bili zbrani v zvezi s ponudbo storitev informacijske družbe iz člena 8(1).

 
Ob tem IP izpostavlja, da pravica do izbrisa ni neomejena. Splošna uredba o varstvu podatkov v členu 17(3) določa, da se posameznik, na katerega se nanašajo osebni podatki, ne more sklicevati na pravico do izbrisa, če je obdelava potrebna:

za uresničevanje pravice do svobode izražanja in obveščanja;
za izpolnjevanje pravne obveznosti obdelave na podlagi prava Unije ali prava države članice, ki velja za upravljavca, ali za izvajanje naloge v javnem interesu ali pri izvajanju javne oblasti, ki je bila dodeljena upravljavcu;
iz razlogov javnega interesa na področju javnega zdravja v skladu s točkama (h) in (i) člena 9(2) ter členom 9(3);
za namene arhiviranja v javnem interesu, za znanstveno- ali zgodovinskoraziskovalne namene ali statistične namene v skladu s členom 9(1), kolikor bi pravica iz odstavka 1 lahko onemogočila ali resno ovirala uresničevanje namenov te obdelave, ali
za uveljavljanje, izvajanje ali obrambo pravnih zahtevkov.

 
Skladno z navedenimi določbami zahteva za izbris torej ne bo utemeljena:

če do izbrisa niste upravičeni, ker še vedno obstaja pravna podlaga za obdelavo, niste podali preklica privolitve, obdelavo upravljavcu nalaga zakon itd. (skratka, niso izpolnjeni razlogi iz 17(1) Splošne uredbe o varstvu podatkov);
obstaja razlog, da bi lahko bili upravičeni do izbrisa, vendar upravljavec vaše podatke še potrebuje za uresničevanje pravice do svobode izražanja in obveščanja, izvajanje svoje javne naloge ali naloge v javnem interesu, za uveljavljanje, izvajanje ali obrambo pravnih zahtevkov itd. (obstajajo razlogi, ki jih določa člen 17(3) Splošne uredbe o varstvu podatkov).

 
Nekaj osnovnih informacij in konkretnih primerov v zvezi s pravico do izbrisa osebnih podatkov je na voljo tudi na naši spletni strani: https://tiodlocas.si/zelim-izbrisati-svoje-podatke/.
 
Postopkovna pravila za uveljavljanje pravic posameznikov so urejena v členu 11 in 12 Splošne uredbe o varstvu podatkov. Zahteva za izbris se vloži pri upravljavcu, za katerega posameznik meni, da obdeluje njegove osebne podatke. Vsak upravljavec mora sam zagotoviti ustrezen odziv in tehnične rešitve, kako vam bo vaše pravice po Splošni uredbi o varstvu podatkov, torej tudi pravico do izbrisa, omogočil.
 
Zahteva se vloži praviloma pisno pri upravljavcu, lahko tudi po e-pošti ali na neobvezujočem obrazcu. Priporočamo vam, da zahtevo podate na način, da bo pozneje mogoče dokazati, da je zahteva bila poslana in kdaj je bila poslana (npr. priporočeno, s povratnico ipd.). Upravljavec ima pravico, da od posameznika zahteva dodatne informacije zato, da se odpravi dvom v identiteto posameznika, ki je podal zahtevo.
 
Upravljavec o zahtevi odloči s pisnim obvestilom. Rok za odločitev upravljavca je en mesec od prejema zahteve, ta rok pa se lahko po potrebi podaljša za največ dva dodatna meseca ob upoštevanju kompleksnosti in števila zahtev. O zahtevi za izbris mora upravljavec načeloma odločiti brezplačno. Če pa so zahteve posameznika očitno neutemeljene ali pretirane, zlasti ker se ponavljajo, lahko upravljavec zaračuna razumno pristojbino ali zavrne ukrepanje v zvezi z zahtevo.
 
Če upravljavec vašo zahtevo zavrne ali o njej v predpisanem roku ne odloči, lahko vložite pritožbo zoper upravljavca. Pritožbo naslovite na nadzorni organ za varstvo osebnih podatkov, v Sloveniji je to IP. Na spletni strani IP je objavljen obrazec Pritožba zaradi kršitve pravice do seznanitve z lastnimi osebnimi podatki (»P-SLOP«), ki ga lahko smiselno uporabite pri morebitni pritožbi v zvezi s pravico do izbrisa. Vse obrazce s področja varstva osebnih podatkov pa lahko najdete na spletni strani IP https://www.ip-rs.si/obrazci/varstvo-osebnih-podatkov/.
 
Več informacij o postopku glede uveljavljanja vaših pravic si lahko preberete na povezavi https://tiodlocas.si/kako-uveljavim-svoje-pravice/.
 
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
