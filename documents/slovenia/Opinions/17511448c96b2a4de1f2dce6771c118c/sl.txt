

Videonadzor in audio nadzor v prodajalni
+
-


Datum: 20.07.2020
Številka: 07121-1/2020/1216

Kategorije: Delovna razmerja, Informiranje posameznika, Pravne podlage, Video in avdio nadzor
                        Na e-naslov Informacijskega pooblaščenca (v nadaljevanju IP) ste posredovali sporočilo z vsebino o tem, da ste zaposleni v podjetju, kjer so proizvodnja, razstavni salon - prodajalna stavbnega pohištva in vsa območja okrog podjetja pod videonadzorom. Na večih mestih se izvaja tudi audio nadzor.Ker bi želeli kot vodja dopustnost izvajanja video in audio nadzora pojasniti vašim podrejenim, nas sprašujete, kako je področje video in audio nadzora urejeno v veljavnih predpisih.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Navedeno pomeni tudi, da ne more podati ocene o konkretni utemeljenosti uvedbe video in audionadzora. V okviru mnenja vam lahko podamo zgolj splošna pojasnila, priporočila in usmeritve pri uvedbi videonadzora.Zasebni sektor lahko po določbah 75. člena ZVOP-1 izvaja videonadzor dostopa v svoje službene oziroma poslovne prostore, če je to potrebno za varnost ljudi ali premoženja, zaradi zagotavljanja nadzora vstopa ali izstopa v ali iz službenih oziroma poslovnih prostorov ali če zaradi narave dela obstaja možnost ogrožanja zaposlenih. Odločitev sprejme pooblaščeni posameznik osebe zasebnega sektorja. V pisni odločitvi morajo biti obrazloženi razlogi za uvedbo videonadzora. O izvajanju videonadzora je potrebno pisno obvestiti vse zaposlene v osebi zasebnega sektorja, ki opravljajo delo v nadzorovanem prostoru. Zbirka osebnih podatkov po tem členu vsebuje posnetek posameznika (sliko), datum in čas vstopa in izstopa iz prostora, lahko pa tudi osebno ime posnetega posameznika, naslov njegovega stalnega ali začasnega prebivališča, zaposlitev, številko in podatke o vrsti njegovega osebnega dokumenta ter razlogu vstopa, če se navedeni osebni podatki zbirajo poleg ali s posnetkom videonadzornega sistema. Taki osebni podatki se lahko hranijo največ eno leto po nastanku, nato se zbrišejo, če zakon ne določa drugače.Ob tem velja opozoriti, da se videonadzor znotraj delovnih prostorov lahko izvaja le v izjemnih primerih, pod pogoji, ki jih določa 77. člen ZVOP-1, tj. kadar je to nujno potrebno za varnost ljudi ali premoženja ali za varovanje tajnih podatkov ter poslovne skrivnosti, tega namena pa ni možno doseči z milejšimi sredstvi. Videonadzor se lahko izvaja le glede tistih delov prostorov, kjer je potrebno varovati naštete interese. Prepovedano je izvajati videonadzor v delovnih prostorih izven delovnega mesta, zlasti v garderobah, dvigalih in sanitarnih prostorih. Zaposleni morajo biti pred začetkom izvajanja videonadzora delovnih prostorov vnaprej pisno obveščeni o njegovem izvajanju.ZVOP-1 daje neposredno pravno podlago zgolj za izvajanje videonadzora dostopa v uradne službene oziroma poslovne prostore (75. člen), videonadzora večstanovanjskih stavb (76. člen) ter videonadzora delovnih prostorov (77. člen), kar pomeni, da je videonadzor na drugih mestih dopusten le pod pogoji, če je tako določeno v drugem zakonu ali če so za izvajanje videonadzora izpolnjeni pogoji iz člena 6 Splošne uredbe (Na podlagi določb člena 6 Splošne uredbe je obdelava zakonita le in kolikor je izpolnjen vsaj eden od naslednjih pogojev:(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;(c) obdelava je potrebna za izpolnitev zakonske obveznosti, ki velja za upravljavca;(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.)Glede na določbe 74. člena ZVOP-1 je upravljavec zbirke osebnih podatkov, ki nastaja zaradi videonadzora zavezan o izvajanju videonadzora objaviti obvestilo o izvajanju videonadzora, in sicer tako, da omogoča posamezniku, da se seznani z njegovim izvajanjem najkasneje, ko se nad njim začne izvajati videonadzor. Obvestilo mora vsebovati naslednje informacije (tretji odstavek 74. člena ZVOP-1):1.      da se izvaja videonadzor;2.      naziv osebe javnega ali zasebnega sektorja, ki ga izvaja in3.    telefonsko številko za pridobitev informacije, kje in koliko časa se shranjujejo posnetki iz videonadzornega sistema.Glede obveščanja posameznikov, pa je treba upoštevati tudi določbe Splošne uredbe, ki upravljavcu (oz. izvajalcu videonadzora) nalagajo informiranje posameznikov glede obdelave osebnih podatkov, skladno s 13. in 14. členom. Več o tem si lahko preberete npr. v mnenju št. 0712-1/2019/2890, z dne 17.12.2019.  V kolikor videoposnetke na kakršenkoli način lahko obdeluje tudi pogodbena stranka podjetja (npr. varnostna služba), je potrebno z obdelovalcem skleniti tudi pogodbo o obdelavi osebnih podatkov, kot to določa 28. člen Splošne uredbe.Več o videonadzoru si lahko preberete preko naslednjih povezav do vsebin iz spletne strani IP:https://www.ip-rs.si/fileadmin/user_upload/Pdf/smernice/Smernice_o_videonadzoru_web.pdf,https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora/.Glede audio nadzora, ki naj bi ga podjetje izvajalo z videonadzornimi kamerami pa IP meni, da je glede na predstavljene okoliščine takšen nadzor nedopusten in nezakonit. Vsekakor bi za vodenje takšne zbirke osebnih podatkov upravljavec moral imeti eno od že navedenih dopustnih pravnih podlag iz člena 6 Splošne uredbe.V upanju, da ste prejeli odgovor na vaša vprašanja, vas lepo pozdravljamo.                                                                                   Mojca Prelesnik                                                                                   informacijska pooblaščenkaPripravila:mag. Tanja SLAKdržava nadzornica za varstvo osebnih podatkovTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
