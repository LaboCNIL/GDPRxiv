

Zahteva CSD po odločbi o karanteni v zvezi z izvrševanjem stikov
+
-


Datum: 18.02.2022
Številka: 07120-1/2022/48

Kategorije: Pravne podlage, Uradni postopki
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem vas zanima, ali lahko center za socialno delo (v nadaljevanju CSD) zahteva karantensko odločbo, da preveri dejstva, ko mu starš sporoči, da stiki mladoletnega otroka z drugim staršem niso možni zaradi karantene zaradi Covid-19. Sodišče je v danem primeru naložilo stike pod nadzorom CSD.  
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
Za vsako obdelavo osebnih podatkov mora obstajati ustrezna pravna podlaga. Te so določene v členu 6(1) Splošne uredbe in so sledeče:

privolitev (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov posameznika (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1),
zakoniti interesi upravljavca (točka (f)).

Za upravljavce javnega sektorja prideta v poštev pravni podlagi iz točk (c) in (e) člena 6(1) Splošne uredbe. CSD kot upravljavec javnega sektorja v večini primerov obdeluje osebne podatke na podlagi točke (c), torej kadar je obdelava »potrebna za izpolnitev zakonske obveznosti, ki velja za upravljavca«. Podrobneje pa pravne podlage v javnem sektorju ureja 9. člen ZVOP-1 (zakon v tem delu še ostaja v veljavi), ki v prvem odstavku določa, da se osebni podatki v javnem sektorju lahko obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi, da se določeni osebni podatki obdelujejo le na podlagi osebne privolitve posameznika.
 
Institut stikov pod nadzorom je urejen v Družinskem zakoniku (Uradni list RS, št. 15/17, 21/18 – ZNOrg, 22/19, 67/19 – ZMatR-C in 200/20 – ZOOMTVI; v nadaljevanju DZ). Ta v 163. členu določa, da lahko sodišče z začasno odredbo odloči, da se stiki izvajajo ob navzočnosti strokovne osebe centra za socialno delo ali zavoda, v katerega je bil otrok nameščen. Pri čemer strokovna oseba spremlja potek stikov in enkrat mesečno pripravi poročilo o poteku stikov, ki ga pošlje sodišču. V skladu s 164. členom DZ je vloga strokovne osebe pri stikih pod nadzorom, da udeležence stika pripravi na stik, da spremlja, ali stik za otroka predstavlja tako psihično obremenitev, da je ogrožen njegov telesni ali duševni razvoj, in da, če je začasna odredba izdana zaradi dolgotrajne prekinitve stikov, strokovna oseba s svetovalnim delom udeležencem stika pomaga pri ponovni vzpostavitvi stikov. Po mnenju IP zakon na tem mestu CSD ne daje pravne podlage za to, da bi lahko zahteval osebne podatke od starša za namen dokazovanja, da eden izmed udeležencev stika preprečuje izvrševanje stika drugemu udeležencu. IP tako ni znana pravna podlaga za obdelavo podatkov, kot jo opisujete v svojem dopisu.
 
Ob tem IP še pojasnjuje, da DZ v drugem odstavku 288. člena določa, da lahko centri za socialno delo za namen izvajanja javnih pooblastil po tem zakoniku brezplačno pridobivajo osebne podatke iz obstoječih zbirk osebnih podatkov določenih upravljavec. Med drugim lahko pridobivajo podatke o zdravstvenem stanju ali invalidnosti od Ministrstva za zdravje, Inštituta za varovanje zdravja in drugih izvajalcev zdravstvene dejavnosti, vendar le ob pisni privolitvi posameznika.
 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:
Neja Domnik, mag. prav.,
asistentka svetovalca pri IP
