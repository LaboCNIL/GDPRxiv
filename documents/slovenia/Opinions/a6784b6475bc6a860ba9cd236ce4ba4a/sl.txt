

Komunalni računi hčerki pokojnika
+
-


Datum: 05.02.2020
Številka: 0712-1/2019/3030

Kategorije: Sodni postopki, OP umrlih
                        Informacijski pooblaščenec (v nadaljevanju: IP) je prejel vaš dopis, v katerem vas zanima, ali lahko komunalne račune pošiljate hčerki pokojnika. Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Glede seznanitve z osebnimi podatki umrlih s strani njegovih dedičev vas IP napotuje na svojo spletno stran, kjer je to podrobno razloženo: https://www.ip-rs.si/varstvo-osebnih-podatkov/inspekcijski-nadzor/najbolj-pogoste-krsitve/osebni-podatki-umrlih/. Glede vaših vprašanj v zvezi z dedovanjem IP pojasnjuje, da za to ni pristojen. Ne glede na to pa pojasnjujemo, da pokojnikova zapuščina preide na njegove dediče po samem zakonu v trenutku njegove smrti (torej ne glede na to, ali se je zapuščinski postopek že zaključil ali ne). To pomeni, da so dediči s trenutkom smrti odgovorni tudi za zapustnikove dolgove, in sicer do višine vrednosti podedovanega premoženja. V konkretnem primeru gre za plačilo komunalnih storitev, torej ne gre za razmerje, ki bi bilo vezano le na osebne lastnosti katere izmed pogodbenih strank ali glede na osebne sposobnosti pokojnika, poleg tega bo nekdo najverjetneje moral stopil v položaj pokojnika. V vsakem primeru pa se je treba o smrti pokojnika prepričati (npr. vpogled v mrliški list).V upanju, da ste dobili odgovor na svoje vprašanje, vas lepo pozdravljamo.                                                                                               Mojca Prelesnik, univ.dipl.prav.,                                                                                                                                                informacijska pooblaščenkaPripravila:                                                                                                                              Neja Domnik, mag. prav.,asistentka svetovalca                          
