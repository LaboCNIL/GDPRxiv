

Vpogled v lastne osebne podatke
+
-


Datum: 18.03.2021
Številka: 07121-1/2021/536

Kategorije: Pravica do seznanitve z lastnimi osebnimi podatki
                        Informacijski pooblaščenec RS (v nadaljevanju IP) je prejel vaše vprašanje, v katerem navajate, da v skladu s 30. členom ZVOP-1 niste prejeli na vpogled vaše mape. Kot navajate naj bi vam vpogled zavrnili iz razloga ker naj bi bila vaša mapa uničena. Navajate, da naj bi jo socialni delavec vzel iz omare, nato pa jo tja vrnil po posvetu z vodjo. V zvezi z zadevo ste se pisali tudi ministru za delo, družino, socialne zadeve in enake možnosti in pomočnici direktorice centra za socialno delo.  
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem.
 
Uvodoma pojasnjujemo, da je pravica dostopa ali seznanitve z lastnimi osebnimi podatki po pričetku uporabe Splošne uredbe (od 25. maja 2018) urejena v členu 15 Splošne uredbe. Po vsebini gre sicer za enako pravico, kot jo je urejal ZVOP-1 v 30. členu, vendar ker je Splošna uredba v velikem delu nadomestila ureditev po ZVOP-1, se od tedaj naprej uporablja določbe Splošne uredbe. Ob tem IP meni, da pomota pri navedbi določbe, ko posameznik uveljavlja pravico dostopa lastnih osebnih podatkov, ne bi smela vplivati na obravnavo zahteve (če ste torej pri upravljavcu vložili zahtevo za seznanitev z lastnimi osebnimi podatki z navedbo 30. člena ZVOP-1, to ne bi smelo vplivati na potek obravnave vaše zahteve, tudi če se postopek vodi na podlagi člena 15 Splošne uredbe).
 
V zvezi s samo pravico dostopa do lastnih osebnih podatkov IP pojasnjuje, da ima posameznik, na katerega se nanašajo osebni podatki, na podlagi člena 15 Splošne uredbe, pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in naslednje informacije:

namene obdelave;
vrste zadevnih osebnih podatkov;
uporabnike ali kategorije uporabnika, ki so jim bili ali jim bodo razkriti osebni podatki, zlasti uporabnike v tretjih državah ali mednarodnih organizacijah;
kadar je mogoče, predvideno obdobje hrambe osebnih podatkov ali, če to ni mogoče, merila, ki se uporabijo za določitev tega obdobja;
obstoj pravice, da se od upravljavca zahteva popravek ali izbris osebnih podatkov ali omejitev obdelave osebnih podatkov v zvezi s posameznikom, na katerega se nanašajo osebni podatki, ali obstoj pravice do ugovora taki obdelavi;
pravico do vložitve pritožbe pri nadzornem organu;
kadar osebni podatki niso zbrani pri posamezniku, na katerega se ti nanašajo, vse razpoložljive informacije v zvezi z njihovim virom;
obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.

 
Posameznik, ki pri upravljavcu uveljavlja pravico dostopa do lastnih osebnih podatkov na podlagi člena 15 Splošne uredbe in mu upravljavec zavrne dostop (oziroma posameznik z odločitvijo upravljavca ni zadovoljen), lahko zoper odločitev upravljavca vloži pritožbo. O pritožbi odloča IP. Ker IP v zadevah dostopa do lastnih osebnih podatkov deluje kot pritožbeni organ, v okviru mnenja ne more presojati upravičenosti posameznika do konkretnih podatkov oziroma ugotavljati obstoja dokumentov. Slednje lahko stori le v konkretnem pritožbenem postopku po preučitvi vseh okoliščin primera.
 
V svojem dopisu sicer ne navajate konkretnih okoliščin v zvezi z zahtevo in morebitno zavrnitvijo zahteve za dostop do lastnih osebnih podatkov. Zato vašega dopisa tudi nismo mogli obravnavati kot pritožbo zoper odločitev upravljavca, da vam zavrne vpogled v lastne osebne podatke. Če želite, da IP po vsebini presodi vašo upravičenost do vpogleda in ugotovi ali »mapa« oziroma drugi dokumenti v zvezi z vami obstajajo pri upravljavcu, morate vložiti ustrezno pritožbo zoper odgovor upravljavca na vašo zahtevo. Iz vašega dopisa pa ni razvidno ali je upravljavec vašo zahtevo obravnaval v postopku dostopa oziroma seznanitve z lastnimi osebnimi podatki, zato pojasnjujemo, da če želite pravno varstvo vaše pravice, zahtevo vložite v pisni obliki. Uporabite lahko tudi naš neobvezen obrazec: Zahteva za seznanitev z lastnimi osebnimi podatki (obrazec SLOP). O vaši zahtevi je upravljavec dolžan odločiti najkasneje v enem mesecu. Zoper molk ali zavrnilni odgovor imate možnost pritožbe o kateri odloča IP. Pritožbo tudi lahko vložite na našem neobveznem obrazcu: Pritožba zaradi kršitve pravice do seznanitve z lastnimi osebnimi podatki (obrazec P-SLOP).
 
Lep pozdrav,
 
Mojca Prelesnik, univ. dipl. prav.
informacijska pooblaščenka
 
Pripravil:
Anže Novak, univ. dipl. prav.
Svetovalec pooblaščenca za preventivo
 
