

Neupoštevanje zahteve po prenehanju uporabe telefonske številke
+
-


Datum: 01.03.2022
Številka: 07121-1/2022/221

Kategorije: Pravica do popravka, Pravica do pozabe, Telekomunikacije in pošta
                        Informacijski pooblaščenec (v nadaljevanju: IP) je prejel vaš dopis, v katerem nas prosite za mnenje. Kot ste pojasnili, če povzamemo, ste skozi čas prejeli več klicev s strani operaterja, kljub temu, da z njimi nimate sklenjenega naročniškega razmerja in sicer na vašo mobilno telefonsko številko, ki so jo pri operaterju pridobili, ko ste ženi pomagali pri urejanju priklopa na njihove storitve. Na vašo prošnjo po prenehanju uporabe vaše telefonske številke, ki ste jo podali po telefonu in osebno v njihovi poslovalnici se niso odzvali, temveč zahtevajo, jim posredujete davčno številko naročnika in fotografiran ali skeniran dopis s strani žene, ki ste ga želeli dostaviti osebno na prodajnem mestu. 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Informacijski pooblaščenec (v nadaljevanju IP) uvodoma pojasnjuje, da imate kot posameznik pravico do varstva osebnih podatkov, kjer eno od temeljnih načel predstavlja tudi načelo točnosti (podatkov). Splošna uredba daje posameznikom tudi specifične pravice, med katere sodita tudi pravica do popravka in pravica do izbrisa, kot to urejata člena 16 in člen 17 Splošne uredbe.
Člen 16 opredeljuje pravico do popravka in določa, da ima posameznik, na katerega se nanašajo osebni podatki, pravico doseči, da upravljavec brez nepotrebnega odlašanja popravi netočne osebne podatke v zvezi z njim. Posameznik, na katerega se nanašajo osebni podatki, ima ob upoštevanju namenov obdelave, pravico do dopolnitve nepopolnih osebnih podatkov, vključno s predložitvijo dopolnilne izjave. Upravljavec osebnih podatkov je v zadevnem primeru operater elektronskih komunikacij.
Člen 17 Splošne uredbe opredeljuje pravico do izbrisa in določa, da ima posameznik, na katerega se nanašajo osebni podatki, pravico doseči, da upravljavec brez nepotrebnega odlašanja izbriše osebne podatke v zvezi z njim, upravljavec pa ima obveznost osebne podatke brez nepotrebnega odlašanja izbrisati, kadar velja eden od naslednjih razlogov:
(a) osebni podatki niso več potrebni v namene, za katere so bili zbrani ali kako drugače obdelani;
(b) posameznik, na katerega se nanašajo osebni podatki, prekliče privolitev, na podlagi katere poteka obdelava v skladu s točko (a) člena 6(1) ali točko (a) člena 9(2), in kadar za obdelavo ne obstaja nobena druga pravna podlaga;
(c) posameznik, na katerega se nanašajo osebni podatki, obdelavi ugovarja v skladu s členom 21(1), za njihovo obdelavo pa ne obstajajo nobeni prevladujoči zakoniti razlogi, ali pa posameznik, na katerega se nanašajo osebni podatki, obdelavi ugovarja v skladu s členom 21(2);
(d) osebni podatki so bili obdelani nezakonito;
(e) osebne podatke je treba izbrisati za izpolnitev pravne obveznosti v skladu s pravom Unije ali pravom države članice, ki velja za upravljavca;
(f) osebni podatki so bili zbrani v zvezi s ponudbo storitev informacijske družbe iz člena 8(1).
Pri tem iz opisa vaše situacije ni videti, da bi za omejitev pravice do izbrisa veljala katera od izjem kot jih določa tretji odstavek člena 17 Splošne uredbe.
Glede na navedeno pojasnjujemo, da lahko pri operaterju (upravljavcu vaših podatkov) vložite zahtevo za uveljavljanje pravice do izbrisa ali pravice do popravka. Načeloma bi lahko bili podani razlogi za uveljavljanje ene ali druge, nekoliko bolj primerna pa se zdi pravica do izbrisa in sicer iz razloga, ker osebni podatki niso več potrebni v namene, za katere so bili zbrani ali kako drugače obdelani.
V tam namen si lahko pomagate z obrazci, ki so na voljo na:
·         Zahteva za popravek osebnih podatkov (https://www.ip-rs.si/fileadmin/user_upload/doc/obrazci/ZVOP/Zahteva_za_popravek_lastnih_osebnih_podatkov.docx);
·         Zahteva za izbris osebnih podatkov (https://www.ip-rs.si/fileadmin/user_upload/doc/obrazci/ZVOP/Zahteva_za_izbris_lastnih_osebnih_podatkov.docx).
Priporočamo vam, da zahtevo operaterju podate pisno s povratnico, da boste imeli dokaz o vročitvi. V primeru, da operater na vašo zahtevo ne bo odgovoril ali bi bil odgovor zavrnilen lahko podate pritožbo na IP, pri čemer lahko uporabite naslednje obrazce:
·         Pritožba zaradi kršitve pravice do popravka osebnih podatkov (https://www.ip-rs.si/fileadmin/user_upload/doc/obrazci/ZVOP/Pritozba_zaradi_krsitve_pravice_do_popravka_lastnih_osebnih_podatkov.docx);
·         Pritožba zaradi kršitve pravice do izbrisa osebnih podatkov (https://www.ip-rs.si/fileadmin/user_upload/doc/obrazci/ZVOP/Pritozba_zaradi_krsitve_pravice_do_izbrisa_lastnih_osebnih_podatkov.docx).
S spoštovanjem,
 
Mojca Prelesnik, univ.dipl.prav.,                                                                                                   
informacijska pooblaščenka
 
Pripravil:                                                                                                                                  
mag. Andrej Tomšič,
namestnik informacijske pooblaščenke         
