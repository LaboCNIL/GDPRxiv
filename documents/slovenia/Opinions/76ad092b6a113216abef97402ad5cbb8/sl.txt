

Vloga za preučitev protiustavnosti odloka
+
-


Datum: 16.11.2021
Številka: 07121-1/2021/2261

Kategorije: EMŠO in davčna, Pravne podlage, Zbirke osebnih podatkov
                        Informacijski pooblaščenec (v nadaljevanju: IP) je po e-pošti prejel vaše zaprosilo za mnenje v zvezi s preverjanjem PCT pogoja. Navajate, da je Vlada RS sprejela Odlok z novimi ukrepi za zajezitev širjenja COVID-19, ki je začel veljati 8. novembra 2021. Odlok je med drugim določil, da je pogoj PCT izpolnjen, če se oseba izkaže z veljavnim osebnim dokumentom in razpolaga z enim od dokazil za prebolevnost, cepljenje ali testiranje. Po vašem mnenju je ta ukrep nezakonit, saj Zakon o osebni izkaznici ZOIzk-1 (Uradni list RS, št. 35/11 in 41/21) v prvem odstavku 3. člena določa, da imetnik da na vpogled osebno izkaznico le na podlagi zakona. Citirate tudi 2., 4. in 27. člen zakona. Poudarjate tudi, da 2. člen določa, da obstaja dolžnost posedovanja osebne izkaznice šele po dopolnjenem 18. letu. Podobno velja za potni list po Zakonu o potnih listinah (Uradni list RS, št. 29/11 – uradno prečiščeno besedilo). Zaradi navedenega nas prosite, da podamo predlog za presojo ustavnosti tega ukrepa v novem odloku na Ustavno sodišče.
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.
 
Uvodoma poudarjamo, da IP skladno s svojimi pristojnostmi, ni pristojen za razlago določb Zakona o osebni izkaznici ter Zakona o potnih listinah in vam predlagamo, da se z vprašanji oz. pobudami obrnete na Inšpektorat RS za notranje zadeve oz. Ministrstvo za notranje zadeve. IP vam v nadaljevanju podaja odgovor v zvezi z obdelavo osebnih podatkov pri preverjanju PCT pogoja. Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
V zvezi z ugotavljanjem identitete (vpogledom v osebno izkaznico) vam predlagamo, da se seznanite z objavo IP »Zakon o varstvu osebnih podatkov dopušča vpogled v osebni dokument za namen preverjanja točnosti podatkov«, ki je dostopna na: https://www.ip-rs.si/novice/zakon-o-varstvu-osebnih-podatkov-dopu%C5%A1%C4%8Da-vpogled-v-osebni-dokument-za-namen-preverjanja-to%C4%8Dnosti-podatkov. Kot smo poudarili, zadnji vladni Odlok o začasnih ukrepih za preprečevanje in obvladovanje okužb z nalezljivo boleznijo COVID-19, ki je začel veljati 8. 11. 2021, glede obdelav osebnih podatkov bistveno ne spreminja ureditve dosedanjih načinov preverjanja pogojev. O ustreznosti odlokov (oziroma neobstoja zakona) v zvezi s preverjanjem pogojev PCT bo presojalo Ustavno sodišče, saj je tudi IP že vložil zahtevo za presojo ustavnosti. IP meni, da je odlok Vlade RS, ki ponudnikom storitev nalaga obveznost preverjanja izpolnjevanja PCT pogojev (ki pomeni obdelavo osebnih podatkov), neustaven in nezakonit, saj bi smel takšno obdelavo v skladu z 38. členom Ustave RS določiti le zakonodajalec z zakonom. Zakon bi med drugim moral določiti tudi, kdo je upravičen PCT pogoj preverjati in s katerimi dokazili (vključno z vpogledom v osebno izkaznico za ta namen). Dokler Ustavno sodišče ne bo odločilo, so odloki veljavni in jih je treba upoštevati ter izvajati. Ne glede na to pa smo že večkrat pojasnili, da vpogled v osebni dokument za namen preverjanja točnosti podatkov, kot samostojni pravni podlagi dopuščata že 18. oz. 82. člen ZVOP-1. Na podlagi 18. člena ZVOP-1 lahko upravljavec preveri točnost osebnih podatkov pred vnosom v zbirko osebnih podatkov oz. na podlagi 82. člena ZVOP-1 lahko preveri osebne podatke pri vnosu osebnih podatkov v evidenco vstopov in izstopov iz prostorov.
 
Več o preverjanju izpolnjevanja pogojev PCT pa si lahko preberete v smernicah o preverjanju PCT pogojev (za upravljavce in za posameznike), ki so dostopne na spletni strani: https://www.ip-rs.si/novice/smernice-o-preverjanju-pct-pogojev.
 
 
Ostala priporočila IP si lahko preberete v citiranih smernicah.
 
Lepo pozdravljeni.
 
                                                                                             
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
