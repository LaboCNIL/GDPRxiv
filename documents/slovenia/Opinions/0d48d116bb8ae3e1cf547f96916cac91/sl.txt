

Varstvo osebnih podatkov in Zakon o oskrbi s plini
+
-


Datum: 17.02.2022
Številka: 07121-1/2022/190

Kategorije: Definicija OP, Pooblaščene osebe za varstvo podatkov (»DPO«)
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nas prosite za mnenje glede obveznosti operaterja prenosnega sistema, ki jih ima v povezavi z varstvom osebnih podatkov na podlagi 134. člena Zakona o oskrbi s plini (Uradni list RS, št. 204/21, v nadaljevanju ZOP). Pojasnjujete namreč, da konkrete ioperater prenosnega sistema v okviru izvajanja svojih nalog z osebnimi podatki ne prihaja v stik – jih ne zbira ali drugače obdeluje pri izvajanju svojih nalog ali na podlagi ZOP. Skladno s tem osebnih podatkov ne more zagotavljati uporabnikom sistema in subjektom, ki so upravičeni do dostopa teh podatkov na podlagi pogodbenega razmerja (četrti odstavek 134. člena ZOP), niti ne more zagotoviti dostopa do njih (osmi in deveti odstavek 134. člena ZOP). Zato vas zanima, ali mora takšen operater prenosnega sistema, ki ne obdeluje osebnih podatkov uporabnikov sistema, imenovati pooblaščeno osebo za varstvo podatkov na podlagi desetega odstavka 134. člena ZOP. Zanima vas tudi, ali ima operater v povezavi z varstvom osebnih podatkov morebitne druge obveznosti na podlagi ZOP.  
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
V konkretnem primeru IP poudarja, da v nezavezujočem mnenju, ki ne temelji na presoji vseh dejstev in dokazov (torej po popolni ugotovitvi dejanskega stanja), ne more soditi o tem, ali pri delovanju konkretnega operaterja prenosnega sistema prihaja do obdelave osebnih podatkov uporabnikov sistema ali ne. Od te okoliščine pa je odvisen odgovor na vaše vprašanje.
 
Posebej relevantna določba glede ugotavljanja, ali se obdelujejo osebni podatki, je določba drugega odstavka 134. člen ZOP, ki določa, da so osebni podatki uporabnikov sistema, ki se obdelujejo na podlagi tega zakona:

osebno ime, naslov, davčna številka ter elektronski naslov in telefonska številka, če ju uporabnik sistema ima;
identifikator odjemnega mesta in z njim povezani enolični identifikatorji ter naziv in naslov odjemnega mesta;
identifikator merilnega mesta in z njim povezani enolični identifikatorji;
merilni in obračunski podatki, ki jih je mogoče nedvoumno povezati z uporabnikom sistema, in sicer:


izmerjena količina plina v intervalu, ki ga omogoča stanje tehnike, in
časovni agregati izmerjene količine plina, ki se nanašajo na uporabnika sistema.

 
Pri tem je treba upoštevati tudi definicijo osebnega podatka, kot izhaja iz prvega odstavka 4. člena Splošne uredbe, ki določa, da pomeni osebni podatek »katero koli informacijo v zvezi z določenim ali določljivim posameznikom (v nadaljnjem besedilu: posameznik, na katerega se nanašajo osebni podatki); določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika«. Ob tem velja posebej poudariti, da veljajo tudi psevdonimizirani podatki za osebne podatke, pri čemer »enolični identifikator« v smislu drugega odstavka 134. člena ZOP lahko pomeni prav takšen psevdonimiziran podatek.
 
Opozarjamo še, da tudi okoliščina, ko so uporabniki sistema zgolj pravne osebe, samo po sebi še ne pomeni, da nikoli ne pride do obdelave osebnih podatkov posameznikov, in sicer v primeru obdelave (denimo kontaktnih) podatkov pooblaščenih oseb, direktorjev, prokuristov idr., ki so fizične osebe.
 
Iz zgoraj navedenega je razvidno, da bi bilo v posameznem primeru treba temeljito preučiti, ali prihaja do obdelave osebnih podatkov ali ne. Praksa pogodbenega prava in prava varstva osebnih podatkov pa kaže, da se pri sklepanju pogodb in izvajanju storitev v veliki večini primerov obdelujejo osebni podatki.
 
IP kot rečeno ne more presojati, ali gre v opisanem primeru za obdelavo osebnih podatkov ali ne, kar je temeljna predpostavka za odgovor na vaše vprašanje. Glede obveznosti iz desetega odstavka 134. člena ZOP (imenovanje pooblaščene osebe za varstvo podatkov) ter drugih obveznosti po ZOP in Splošni uredbi vam torej ne moremo podati enoznačnega odgovora, saj bi lahko prejudicirali odločitev v morebitnem inšpekcijskem postopku. Kot izhaja iz Zakona o informacijskem pooblaščencu je IP namreč tudi nadzorni in prekrškovni organ, zato mnenja v primerih, kjer je odgovor odvisen od ugotovitve dejanskega stanja, ne moremo podati. Glede na to, da gre za tolmačenje zakonodaje, ki jo je predlagalo Ministrstvo za infrastrukturo, vam svetujemo, da se za načelno mnenje glede morebitnih izjem ali podrobne interpretacije določb ZOP obrnete na to resorno ministrstvo.
 
Lepo vas pozdravljamo,
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
