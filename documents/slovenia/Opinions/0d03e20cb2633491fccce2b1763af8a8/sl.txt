

Dodaten odgovor na vaše vprašanje
+
-


Datum: 28.10.2022
Številka: 07121-1/2022/1178

Kategorije: Občine, Pravne podlage
                        Po posredovanju našega mnenja št. 07121-1/2022/1158 smo prejeli vaše dodatno elektronsko sporočilo s predlogom, da bi IP na podlagi veljavne zakonodaje podal interpretacijo, da se javno objavijo le podatki kandidatov, ki so relevantni za namene, za katere se objavljajo (po vašem mnenju to ne bi smeli biti datum rojstva in domači naslov). Če IP ne more podati takšne interpretacije, pa nas prosite, da vam sporočimo, kateri drug organ bi lahko sprejel kaj takšnega.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
V že podanem mnenju je IP izhajal iz veljavne zakonodaje, ki določa obvezno obdelavo (javno objavo) osebnih podatkov, ter iz naše inšpekcijske prakse. Za obvezno (avtentično) interpretacijo zakonodaje je sicer pristojen Državni zbor, poda pa se lahko tudi predlog sprememb zakona, in sicer so možno predlagatelji Vlada, vsak poslanec DZ, Državni svet ali najmanj 5.000 volivcev.
 
 
Obrazložitev
 
Določbe veljavne zakonodaje, ki smo jih predstavili v posredovanem mnenju IP, opredeljujejo konkretne (obvezne) obdelave osebnih podatkov. IP ne more ožiti njihove razlage na podlagi splošni načel Splošne uredbe o varstvu podatkov, konkretno njenega 5. člena. Do vprašanja "omejitve namena" se je namreč opredelil že zakonodajalec in opravil tehtanje glede podatkov, ki naj se objavijo.
 
Podano mnenje IP torej izhaja iz veljavne zakonodaje in naše inšpekcijske prakse, saj je IP v prvi vrsti zadolžen za nadzor nad izvajanjem zakonodaje s področja varstva osebnih podatkov in ne za njeno (obvezno) interpretacijo preko ali izven besedila predpisov.
 
Za obvezno (avtentično) interpretacijo zakonodaje je pristojen Državni zbor, predlog sprememb zakona pa lahko poda Vlada, vsak poslanec DZ, Državni svet ali najmanj 5.000 volivcev.
 
Lepo vas pozdravljamo,
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
