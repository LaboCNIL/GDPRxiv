

Objava izpolnjevanja pogojev PCT
+
-


Datum: 15.11.2021
Številka: 07120-1/2021/567

Kategorije: Delovna razmerja
                        Informacijski pooblaščenec (v nadaljnjem besedilu IP) je prejel vaše zaprosilo za mnenje glede objave podatkov o izpolnjevanju pogoja PCT. Zapisali ste, da ste zaposleni v javnem sektorju, kjer neposredno nadrejena od zaposlenih zahteva, da se v tabeli, ki naj bi bila dostopna vsem zaposlenim, zabeleži kateri pogoj PCT (preboleli, cepljeni, testirani) izpolnjujete in kako dolgo velja. Zanima vas, ali lahko nadrejeni na javnem mestu izpostavi vaše osebne in zdravstvene podatke.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljnjem besedilu Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljnjem besedilu ZVOP-1) ter 2. členom Zakona o informacijskem pooblaščencu (Uradni list RS, št. 113/05) posredujemo naše neobvezno mnenje v zvezi z vašim vprašanjem.
 
Če bi delodajalec javno objavil seznam delavcev o izpolnjevanju pogoja PCT in njegovi veljavnosti, bi šlo za prekomerno obdelavo osebnih podatkov, saj bi s tem razkril njihov zdravstveni podatek.
 
Uvodoma pojasnjujemo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov oziroma ustreznosti konkretnega ravnanja upravljavca ne more presojati. Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
Kot je IP že večkrat poudaril lahko zbiranje, obdelovanje, namen uporabe, nadzor in varstvo tajnosti osebnih podatkov glede na določbe Ustave RS določa le zakon. Ker obdelava osebnih podatkov v zvezi s COVID-19 pomeni poseg v pravico do zasebnosti, te ni dopustno urejati s podzakonskim aktom (npr. vladnim odlokom), kot je to trenutno urejeno v praksi. Dodajamo še, da je IP na Ustavno sodišče RS vložil zahtevo za presojo ustavnosti in zakonitosti odlokov, ki urejajo obdelavo osebnih podatkov pri preverjanju PCT pogojev. IP ni pristojen, da bi sam presodil, ali so odloki skladni z Ustavo RS, to pristojnost ima le Ustavno sodišče. Dokler o odlokih ne odloči pristojno sodišče, so le-ti veljavni, kar pomeni, da jih moramo upoštevati in izvajati.
 
Ker je IP prejel veliko vprašanj, ki se nanašajo na preverjanje pogoja PCT, je v pomoč posameznikom izdal smernice, ki so dostopne na povezavi https://www.ip-rs.si/publikacije/priročniki-in-smernice/smernice-po-splošni-uredbi-o-varstvu-podatkov-gdpr/smernice-o-preverjanju-pct-pogojev-za-posameznike.
 
Iz teh smernic med drugim izhaja, da se ostali zaposleni ne smejo seznaniti z osebnimi podatki glede izpolnjevanja PCT pogoja, temveč so ti dostopni le za to pooblaščeni osebi. Če bi torej delodajalec javno objavil seznam delavcev o izpolnjevanju pogoja PCT in njegovi veljavnosti, bi šlo za prekomerno obdelavo osebnih podatkov, saj bi s tem razkril njihov zdravstveni podatek.
 
Za vsako obdelavo osebnih podatkov mora upravljavec izkazati eno od šestih možnih pravnih podlag iz člena 6(1) Splošne uredbe o varstvu podatkov. Če gre za podatke, ki se navezujejo na zdravstveno stanje posameznika (in gre za t.i. posebne vrste osebnih podatkov), pa iz člena 9(2) Splošne uredbe o varstvu podatkov. Obdelavo osebnih podatkov predstavlja tudi razkritje s posredovanjem, razširjanje ali drugačno omogočanje dostopa (kot npr. objava na prosto dostopnem mestu). Pri obdelavi osebnih podatkov je treba biti pozoren tudi na temeljna načela obdelave. Splošna uredba o varstvu podatkov jih podaja v členu 5. Tako npr. točka (c) navedenega člena opredeljuje načelo najmanjšega obsega podatkov, skladno s katerim so osebni podatki ustrezni, relevantni in omejeni na to, kar je potrebno za namene, za katere se obdelujejo. Načelo celovitosti in zaupnosti osebnih podatkov opredeljuje točka (f) istega člena, in sicer se osebni podatki obdelujejo na način, ki zagotavlja ustrezno varnost osebnih podatkov, vključno z zaščito pred nedovoljeno ali nezakonito obdelavo ter pred nenamerno izgubo, uničenjem ali poškodbo z ustreznimi tehničnimi ali organizacijskimi ukrepi.
 
IP je izdal tudi več mnenj na temo izkazovanja izpolnjevanja pogoja PCT (npr. mnenje, št. 07121-1/2021/1786), s katerimi se lahko seznanite na naši spletni strani https://www.ip-rs.si/varstvo-osebnih-podatkov/iskalnik-po-mnenjih tako, da vpišete iskani pojem (npr. PCT) ali številko mnenja.
 
V upanju, da smo odgovorili na vaše vprašanje, vas lepo pozdravljamo.
 
 
                                                                                                Mojca Prelesnik, univ. dipl. prav.,
                                                                                                informacijska pooblaščenka
Pripravila:
Karolina Kušević, univ. dipl. prav.,
svetovalka IP
