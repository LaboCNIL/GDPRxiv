

Poškodovan telefon
+
-


Datum: 22.10.2021
Številka: 07121-1/2021/2126

Kategorije: Razno, Zavarovanje osebnih podatkov
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem vas zanima, kaj storiti v primeru poškodbe telefona, ki je zavarovan.
 
IP uvodoma pojasnjuje, da sme v skladu z načelom zakonitosti ravnati samo v okviru svojih pooblastil, za katera ima neposredno podlago v 2. členu Zakona o Informacijskem pooblaščencu (Uradni list RS, št. 113/05 in 51/07 – ZUstS-A, 14/2010 Odl.US: U-I-303/08-9; ZInfP), na podlagi katerega je pristojen za:
– odločanje o pritožbi zoper odločbo, s katero je organ zavrgel ali zavrnil zahtevo ali drugače kršil pravico do dostopa ali ponovne uporabe informacije javnega značaja ter v okviru postopka na drugi stopnji tudi za nadzor nad izvajanjem zakona, ki ureja dostop do informacij javnega značaja, in na njegovi podlagi izdanih predpisov;
– inšpekcijski nadzor nad izvajanjem zakona in drugih predpisov, ki urejajo varstvo ali obdelavo osebnih podatkov oziroma iznos osebnih podatkov iz Republike Slovenije, ter opravljanje drugih nalog, ki jih določajo ti predpisi;
– odločanje o pritožbi posameznika, kadar upravljavec osebnih podatkov ne ugodi zahtevi posameznika glede pravice posameznika do seznanitve z zahtevanimi podatki, do izpisov, seznamov, vpogledov, potrdil, informacij, pojasnil, prepisovanja ali kopiranja po določbah zakona, ki ureja varstvo osebnih podatkov.
 
Vaše vprašanje se ne nanaša na področje nalog IP. Svetujemo vam, da se obrnete na podjetje, s katerim ste sklenili zavarovalno pogodbo. Poprej pa lahko preverite, kaj pogodba določa, torej kateri zavarovalni primeri so s pogodbo zajeti in ali je zajet tudi vaš konkreten primer poškodbe telefona. V kolikor je telefon še delujoč, je smiselno pred morebitnim popravilom naprave ustvariti varnostno kopijo svojih podatkov ter se izpisati iz mobilnih aplikacij (npr. družbenih omrežij, e-pošte). Če garancijski rok za napravo še ni potekel, se lahko obrnete tudi neposredno na uradni servis znamke vašega telefona ali pa na prodajalca telefona.
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
