

Razkrivanje informacij o pacientih svojcem po telefonu
+
-


Datum: 14.09.2020
Številka: 07120-1/2020/507

Kategorije: Telekomunikacije in pošta, Zavarovanje osebnih podatkov, Zdravstveni osebni podatki
                        Pri Informacijskem pooblaščencu (IP) smo dne 6. 9. 2020 prejeli vaše vprašanje v zvezi s podajanjem zdravstvenih in drugih informacij o pacientih njihovim svojcem. Ob sprejemu v bolnišnico pacient pove, komu dovoli, da pridobi informacije. Zaželjena je osebna komunikacija s svojci, praksa pa pokaže, da želijo svojci informacije tudi na druge načine (npr. po telefonu). Obdobje epidemije je prineslo omejitve pri vstopanju svojcev v bolnišnice, s čimer osebni stik odpade. Zanima vas mnenje o načinu pridobivanja informacij o zdravstvenem stanju bolnika po telefonu oziroma prek videokonference. Kako torej ugotoviti identiteto tistega, ki kliče?Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Sporočanje informacij o pacientu njegovim svojcem po telefonu samo po sebi ni sporno z vidika varstva osebnih podatkov, vendar se mora izvajalec zdravstvene dejavnosti na razumen in objektivno izvedljiv način prepričati, da govori s pravim upravičencem. Primeri takih načinov so: uporaba vnaprej dogovorjenih gesel za identifikacijo klicočih; klic iz vnaprej dogovorjene številke; dobro poznavanje specifičnih (ne le osnovnih) informacij o pacientu s strani klicočega; izvajanje klicev s strani izvajalca na telefonsko številko, ki jo določi pacient; dogovor o klicu svojca ob točno določenem času na točno določeno številko izvajalca.  Učinkovitost zgornjih primerov metod ali njihovih kombinacij je odvisna od okoliščin konkretnega primera, zaradi česar IP ne more nobene od njih na splošno potrditi kot aboslutno primerne.  O b r a z l o ž i t e v:Za zakonitost razkritja informacij o pacientu morata biti v primeru posredovanja podatkov po telefonu izpolnjena dva pogoja: klicatelj je upravičen do osebnih podatkov (na primer na podlagi tretjega odstavka 45. člena Zakona o pacientovih pravicah (ZPacP), petega odstavka ali devetega odstavka 45. člena ZPacP ipd.), in klicatelj mora biti res oseba iz prejšnje alineje. Zakonodaja ne predpisuje načinov ugotavljanja identitete oziroma upravičenosti do informacij pri telefonski ali videotelefonski komunikaciji.V telefonskem pogovoru je težko zagotoviti absolutno gotovost glede identitete udeležencev pogovora. Zato si je treba v takih primerih vsaj prizadevati, da se na razumen in objektivno izvedljiv način poskušate čim bolj prepričati, da pogovor opravljate s pravo upravičeno osebo, torej s tisto za katero trdi, da je.  Če je pacient pri izpolnjevanju izjave o sporočanju informacij določil geslo in ga sporočil svojcem, je to pogojno lahko dobra metoda za to, da se izvajalec do zadostne mere prepriča o identiteti in s tem do upravičenosti klicočega. Podobno je, če je pacient vnaprej določil telefonsko številko (poleg opredelitve upravičenih oseb) iz katere bodo klicali upravičeni svojci. Pacient ima po ZPacP tudi pravico, da izvajalec aktivno (sam) pokliče določeno osebo z namenom sporočanja informacij o pacientu. Izvajalca lahko klicoči prepriča tudi z odgovori na več kontrolnih vprašanj, na primer tako, da izvajalcu sporoči ustrezno kombinacijo več specifičnih podatkov o sebi in o pacientu (KZZ številka pacienta, naslov, datum rojstva, interna številka pacienta, konkretni podatki o zdravstvenem stanju in izvedenih zdravstvenih storitvah, konkretni podatki o sodelujočih zdravstvenih delavcih in razne druge podrobnosti).Po mnenju IP zgolj na podlagi tega, da klicatelj, poleg tega, da se predstavi z osebnim imenom in razmerjem do pacienta, pove osebno ime pacienta, njegov naslov ali datum rojstva, ne zagotavlja ustrezne zanesljivosti pri ugotavljanju identitete oziroma upravičenosti.Morda so vam lahko v pomoč tudi naslednja mnenja, ki so že objavljena na spletni strani IP: 0712-1/2019/2057, 0712-1/2019/840 in 0712-964/2007/2.Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
