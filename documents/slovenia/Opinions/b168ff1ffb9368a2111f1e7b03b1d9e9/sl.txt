

Pridobitev fotografije od mestnega redarstva
+
-


Datum: 24.02.2021
Številka: 07121-1/2021/369

Kategorije: Upravni postopki, Pravica do seznanitve z lastnimi osebnimi podatki
                        Informacijski pooblaščenec RS (v nadaljevanju IP) prejel vaše zaprosilo za mnenje. Zanima vas, če je možno od mestnega redarstva pridobiti fotografije nepravilnega parkiranja? Navajate, da je na fotografijah razvidna registrska tablica, ki je osebni podatek, na obvestilu o prekršku pa je zapisano, da je bilo vozilo fotografirano.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem. IP v okviru neobvezujočega mnenja ne more ugotavljati ali potrjevati skladnosti posameznih dokumentov s področja varstva osebnih podatkov ali presojati zakonitosti konkretnih obdelav osebnih podatkov. Slednje lahko stori le v ustreznem inšpekcijskem ali drugem upravnem postopku.
 
 
IP je na vprašanje podobno vašemu že odgovoril v mnenju št. 07121-1/2020/695, z dne 22.04.2020, ki je objavljeno na spletni strani IP.
 
Iz mnenja izhaja:

da se lahko kršitelj ali druga upravičena oseba pri prekrškovnem organu seznani z vsebino vseh dokumentov v zadevi (tudi morebitnih fotografij, ki pomenijo obremenilni dokaz v zadevi), in sicer na podlagi 82. člena Zakona o splošnem upravnem postopku (ZUP) v zvezi z 58. členom Zakona o prekrških (ZP-1).


da se lahko tudi pri sodišču seznanite z vsebino predmetnega dokumenta, in sicer na podlagi 102. člena ZP-1,

vendar IP ni pristojen za nadzor nad izvajanjem teh določb in tudi ni pristojen za njihovo razlago. Ob tem lahko zgolj pojasnimo, da kolikor menite, da ste do dokumenta upravičeni, lahko na organ naslovite zahtevo za dostop in se pri tem izrecno sklicujete na omenjene določbe.
 
Z dokumentom se lahko pod določenimi pogoji seznanite tudi na podlagi člena 15 Splošne uredbe (EU) o varstvu podatkov (pravica do seznanitve z lastnimi osebnimi podatki), vendar se do upravičenosti do konkretnega dokumenta ne moremo vnaprej opredeliti, ker v tem primeru nastopamo kot pritožbeni organ. Obrazec zahteve (»SLOP«) je dostopen na spletni strani IP, pod zavihkom »obrazci«. Če organ na zahtevo ne odgovori v enem mesecu ali če zahtevo pisno zavrne, lahko vložite pritožbo, za reševanje katere je pristojen IP.
 
Priporočamo vam, da pri organu najprej vložite zaprosilo s sklicevanjem na ZUP oziroma ZP-1, ker vam te pravne podlage omogočajo več pravic.  
 
 
Lep pozdrav,
Mojca Prelesnik, univ. dipl. prav.
informacijska pooblaščenka
 
Pripravil:
Anže Novak, univ. dipl. prav.
Svetovalec pooblaščenca za preventivo
