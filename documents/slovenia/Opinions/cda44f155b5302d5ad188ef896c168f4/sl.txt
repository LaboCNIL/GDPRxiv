

PCT pogoj na roditeljskem sestanku
+
-


Datum: 16.09.2021
Številka: 07121-1/2021/1797

Kategorije: Delovna razmerja, Zavarovanje osebnih podatkov, Zdravstveni osebni podatki
                        Na Informacijskega pooblaščenca (v nadaljevanju: IP) ste dne 8. 9. 2021 naslovili zahtevo za mnenje, v kateri ste navedli, da je jutri v šoli vašega otroka roditeljski sestanek, za udeležbo na katerem bi morali podpisati izjavo o izpolnjevanju pogojev PCT. Zanima vas, ali lahko to za udeležbo na roditeljskem sestanku zahtevajo, ter kakšni so ukrepi oziroma možnosti v tem primeru, saj izjave, ki ste jo priložili, ne želite podpisati.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uvodoma pojasnjujemo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov oziroma ustreznosti konkretnega ravnanja upravljavca ne more presojati. Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj. Zato vam v nadaljevanju podajamo splošna pojasnila ter pravna izhodišča in pogoje za zakonito obdelavo osebnih podatkov.
 
Splošna uredba v členu 5 določa temeljna načela obdelave osebnih podatkov. Točka (c) navedenega člena opredeljuje načelo najmanjšega obsega podatkov, skladno s katerim so osebni podatki ustrezni, relevantni in omejeni na to, kar je potrebno za namene, za katere se obdelujejo. Načelo celovitosti in zaupnosti osebnih podatkov opredeljuje točka (f) istega člena, in sicer se osebni podatki obdelujejo na način, ki zagotavlja ustrezno varnost osebnih podatkov, vključno z zaščito pred nedovoljeno ali nezakonito obdelavo ter pred nenamerno izgubo, uničenjem ali poškodbo z ustreznimi tehničnimi ali organizacijskimi ukrepi.
 
Za vsako obdelavo osebnih podatkov mora upravljavec izkazati eno od šestih možnih pravnih podlag iz člena 6(1) Splošne uredbe, če gre za podatke, ki se navezujejo na zdravstveno stanje posameznika (in gre za t.i. posebne vrste osebnih podatkov), pa iz člena 9(2) Splošne uredbe.
 
Dolžnost zavarovanja osebnih podatkov, ki jih obdeluje, upravljavcu nalagajo še vedno veljavna 24. in 25. člen ZVOP-1 ter člen 32 Splošne uredbe. O obdelavi osebnih podatkov posameznikov je upravljavec dolžan posamezniku zagotoviti informacije iz člena 13 Splošne uredbe, in sicer predvsem informacije o upravljavcu in njegovi pooblaščeni osebi za varstvo osebnih podatkov, namenih in pravnih podlagah obdelave, uporabnikih osebnih podatkov, morebitnih zakonitih interesih in prenosih osebnih podatkov.
 
V času, ko ste podali zahtevo za mnenje (8. 9. 2021) je bil v Republiki Sloveniji v veljavi Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 142/21). Z navedenim odlokom so se zaradi preprečitve ponovnih izbruhov okužb in širjenja okužb z nalezljivo boleznijo COVID-19 začasno določili pogoji prebolevnosti, cepljenosti ali testiranja. 2. člen odloka je določal, da je pogoj prebolevnosti, cepljenosti ali testiranja izpolnjen, če osebe razpolagajo z enim od tam naštetih dokazil. Skladno s 5. členom odloka so morale PCT pogoj izpolnjevati vse osebe, ki so pri opravljanju dela prihajale v neposreden stik z drugimi osebami oziroma so bile udeležene v okoljih ali dejavnostih v Republiki Sloveniji, kjer je obstajala  neposredna nevarnost za izbruh okužbe in širjenje okužb s COVID-19 in s tem nevarnost za zdravje oseb, ki delajo v tem okolju ali uporabnikov storitev, in sicer med drugim tudi v dejavnosti vzgoje in izobraževanja. Skladno s prvim odstavkom 6. člena takrat veljavnega odloka so PCT pogoj iz 2. člena dokazovale tudi osebe, ki so bile uporabniki storitev ali so bile udeležene ali prisotne pri izvajanju te dejavnosti.
 
Skladno s 7. členom odloka so preverjanje PCT pogoja iz 5. in 6. člena odloka organizirale odgovorne osebe, ki izvajajo ali organizirajo opravljanje dela. Preverjanje izpolnjevanja pogoja se je opravljalo z dokazili iz 2. člena odloka. Odgovorne osebe, ki izvajajo ali organizirajo opravljanje dela so bile tudi dolžne na vidnem mestu pisno opozoriti osebe, ki opravljajo delo in uporabnike storitev in dolžnost izpolnjevanja PCT pogoja, in na vstopnih točkah preverjati njegovo izpolnjevanje. Nadzor nad izpolnjevanjem PCT pogoja so izvajale pristojne inštitucije, kar je pomenilo, da je bilo preverjanje izpolnjevanja dolžnost odgovorne osebe, ki izvaja ali organizira opravljanje dela, in ki jo je morda bilo potrebno izkazati pristojnim nadzornim organom.
 
Iz navedenega izhaja, da je bila šola v času vaše zahteve in v času veljavnosti zgoraj navedenega odloka upravičena preverjati pogoj PCT tudi pri osebah, ki so se udeležile na primer roditeljskega sestanka. Pri preverjanju pogoja PCT po naravi stvari prihaja do obdelave osebnih podatkov, zato so bile šole kot upravljavci osebnih podatkov pri preverjanju dolžne spoštovati in upoštevati določbe vseh zgoraj navedenih členov Splošne uredbe in ZVOP-1 ter drugih relevantnih določb. Navedeno pomeni, da so preverjanje izpolnjevanja pogoja PCT lahko izvajale na način, da so pri tem obdelovale zgolj tiste osebne podatke posameznikov, ki so bili za dosego namena (preverjanje izpolnjevanja) nujno potrebni, poskrbeti so morale za ustrezno varnost osebnih podatkov, posameznikom pa je bilo potrebno zagotoviti tudi informacije o obdelavi osebnih podatkov kot to določa člen 13 Splošne uredbe.
 
IP še pojasnjuje, da je od 15. 9. 2021 v veljavi Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 147/21), ki na drugačen način kot zgoraj obravnavani odlok (med drugim) določa pogoj PCT, način dokazovanja izpolnjevanja in preverjanja izpolnjevanja tega pogoja.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Lep pozdrav,
 
                                                                                    Mojca Prelesnik,
                                                                                    informacijska pooblaščenka
 
 
Mateja Telič,
državna nadzornica
za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
