

OP v postopku posvojitve
+
-


Datum: 04.03.2020
Številka: 07121-1/2020/155

Kategorije: Postopki na centrih za socialno delo
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem navajate, da center za socialno delo (CSD) v postopku posvojitve od vas zahteva zdravniško potrdilo, iz katerega bo razvidno, da nimate telesnih okvar, kroničnih ali duševnih bolezni. Zdravnik za izdajo potrdila zahteva pisni poziv CSD.      IP skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) daje neobvezna mnenja v zvezi z obdelavo osebnih podatkov.  V postopku za ugotavljanje pogojev za posvojitev CSD odloča v skladu z določbami Zakona o splošnem upravnem postopku (Uradni list RS, št. 24/06 – uradno prečiščeno besedilo, 105/06 – ZUS-1, 126/07, 65/08, 8/10 in 82/13, v nadaljevanju: ZUP) in na podlagi 139. člena Zakona o splošnem upravnem postopku (ZUP) lahko uradna oseba, ki vodi postopek, med postopkom ves čas ugotavlja dejansko stanje in izvaja dokaze o vseh dejstvih, pomembnih za izdajo odločbe, tudi o tistih, ki v postopku še niso bila navedena (prvi odstavek). Uradna oseba, ki vodi postopek, po uradni dolžnosti odredi izvedbo vsakega dokaza, če spozna, da je to potrebno za razjasnitev zadeve (drugi odstavek).Pogoji za posvojitev in razmerja, ki nastanejo s posvojitvijo, so urejeni v Družinskem zakoniku (Uradni list RS, št. 15/17, 21/18 – ZNOrg, 22/19 in 67/19 – ZMatR-C, v nadaljevanju: DZ), ki v 216. členu določa, da posvojitelj ne more biti oseba:-        ki ji je odvzeta starševska skrb;-        ki živi skupaj z osebo, ki ji je odvzeta starševska skrb;-        ki je bila pravnomočno obsojena zaradi naklepnega kaznivega dejanja, ki se preganja po uradni dolžnosti, ali zaradi kaznivega dejanja zoper življenje in telo ali kaznivega dejanja zoper spolno nedotakljivost, za katerega se storilec preganja na predlog;-        ki živi skupaj z osebo, ki je bila pravnomočno obsojena zaradi naklepnega kaznivega dejanja, ki se preganja po uradni dolžnosti, ali zaradi kaznivega dejanja zoper življenje in telo ali kaznivega dejanja zoper spolno nedotakljivost, za katerega se storilec preganja na predlog;-        za katero se utemeljeno domneva, da bi posvojitev izrabila v škodo otroka;-        ki ne daje jamstva, da bo izvajala starševsko skrb v korist otroka;-        ki ni poslovno sposobna ali oseba s tako motnjo v duševnem razvoju ali s tako boleznijo, zaradi katere posvojitev ne bi bila v korist otroka.CSD mora torej ugotavljati, ali vlagatelj, ki s pisno izjavo, vloženo pri CSD, izrazi željo za posvojitev, izpolnjuje pogoje za pridobitev statusa posvojitelja, med drugim tudi, da nima takšne bolezni, zaradi katere posvojitev ne bi bila v korist otroka.Uradna oseba na CSD torej ugotavlja dejstva in okoliščine, na podlagi katerih ugotovi izpolnjevanje pogojev za posvojitev, in pri tem presoja tudi, s katerimi dokazi se dokazujejo konkretna dejstva. Strokovna delavka CSD vas je tako pozvala, da predložite dokazilo o tem, da nimate telesnih okvar, kroničnih ali duševnih bolezni, lahko pa bi za takšno potrdilo pozvala tudi vašega zdravnika. Procesna določba, ki daje organom pravico pridobivati podatke od upravljavcev zbirk osebnih podatkov, predstavlja 34.a člen ZUP, ki določa, da so upravljavci zbirk osebnih podatkov, ki razpolagajo s podatki, ki so potrebni za ugotovitev dejstev v zvezi z vodenjem in odločanjem v upravnem postopku, dolžni na podlagi obrazložene zahteve organa, brezplačno, najkasneje v roku 15 dni, posredovati zahtevane podatke. Zahteva mora vsebovati navedbo zahtevanih podatkov, pravno podlago za posredovanje, namen njihove uporabe in številko upravne zadeve (slednjo v dokaz, da se upravni postopek resnično vodi, hkrati je na ta način omogočena tudi sledljivost in naknadno preverjanje zakonitosti zahteve).Lepo vas pozdravljamo,                                                                                                            Mojca Prelesnik, univ. dipl. prav.,                                                                                                 informacijska pooblaščenka
