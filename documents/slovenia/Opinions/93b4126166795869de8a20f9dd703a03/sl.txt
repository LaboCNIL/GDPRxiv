

Neposredno trženje na objavljeno e-pošto
+
-


Datum: 21.06.2022
Številka: 07121-1/2022/697

Kategorije: Elektronska pošta, Neposredno trženje, nagradne igre
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da je vaša službena e-pošta objavljena na spletni strani. Določeno podjetje je na vaš e-naslov poslalo sporočilo s komercialno vsebino. Zanima vas, ali je takšna uporaba javno objavljenih e-naslovov skladna z zakonodajo. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
 
Podatki o podjetju (npr. e-naslov: info@podjetje.si) niso “osebni podatki” in zanje zakonodaja varstva osebnih podatkov ne velja. Elektronski naslovi, ki jih uporablja uslužbenec kot službeni elektronski naslov (npr. uslužbenec123@podjetje.si, ime.priimek@podjetje.si), pa uživajo varstvo osebnih podatkov, kar pomeni, da je za njihovo obdelavo potrebno zagotoviti ustrezno pravno podlago.
 
Javno objavljene elektronske naslove uslužbencev je dopustno uporabiti za namen neposrednega trženja tudi brez predhodnega soglasja posameznika, na katerega se elektronski naslov nanaša, kadar je to skladno z namenom objave. Uporaba osebnih podatkov v nasprotju z namenom objave ni dopustna. V primeru morebitnih kršitev se lahko obrnete na AKOS.
 
O b r a z l o ž i t e v:
IP uvodoma pojasnjuje, da izven postopka inšpekcijskega nadzora oziroma drugega upravnega postopka zakonitosti konkretnih obdelav osebnih podatkov ne more presojati. V okviru nezavezujočega mnenja vam lahko podamo zgolj splošna pojasnila in priporočila.
IP je na podobna vprašanja vašemu že odgovoril v več mnenjih, ki so objavljena na naši spletni strani in jih lahko poiščete prek iskalnika mnenj https://www.ip-rs.si/vop. IP vas v nadaljevanju napotuje na mnenja, kjer boste lahko našli podrobnejši odgovor na svoje vprašanje:

Neposredno trženje na javno objavljanje e-naslove, št. 07121-1/2020/1951, z dne 30. 10. 2020: https://www.ip-rs.si/mnenja-gdpr/6048a64135073.
Neposredno trženje na objavljene e-naslove, št. 07121-1/2020/1703, z dne 25. 9. 2020: https://www.ip-rs.si/mnenja-gdpr/6048a57a3b98f,
Komunikacija s poslovnimi partnerji, št. 07121-1/2020/555, z dne 1. 4. 2020: https://www.ip-rs.si/mnenja-gdpr/6048a57a306c3.

IP pojasnjuje, da podatki o podjetju (npr. e-naslov: info@podjetje.si) niso “osebni podatki”. Po definiciji iz Splošne uredbe “osebni podatek” pomeni katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti. V zvezi z obdelavo navedenih podatkov IP ni pristojen in zanje ne veljajo pravila varstva osebnih podatkov. Elektronski naslovi, ki jih uporablja uslužbenec kot službeni elektronski naslov (npr. uslužbenec123@podjetje.si, ime.priimek@podjetje.si), pa uživajo varstvo osebnih podatkov, kar pomeni, da je za njihovo obdelavo potrebno zagotoviti ustrezno pravno podlago.
Ob tem IP dodaja, da je dopustno uporabiti objavljene elektronske naslove uslužbencev za namen neposrednega trženja tudi brez predhodnega soglasja posameznika, na katerega se elektronski naslov nanaša, kadar je to skladno z namenom objave (podlaga za to je drugi odstavek 106. člena ZVOP-1). Podatek je torej dopustno uporabiti za pošiljanje komercialnih sporočil, če je to v skladu s samim namenom javne objave organizacije. Uporaba osebnih podatkov v nasprotju z namenom objave ni dopustna. IP pa se ob omejenem poznavanju konkretnih okoliščin ne more opredeliti do zakonitosti obdelave osebnih podatkov v konkretnem primeru. Če menite, da je v konkretnem primeru prišlo do kršitve, lahko svojo prijavo naslovite na Agencija za pošto in elektronske komunikacije republike Slovenije (AKOS), ki je pristojna za ukrepanje v zvezi z neposrednim trženjem po elektronski pošti (info.box@akos-rs.si).
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ. dipl. prav.
informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
