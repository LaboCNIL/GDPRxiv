

Podatki o pokojniku na displaju
+
-


Datum: 23.02.2021
Številka: 07121-1/2021/359

Kategorije: Razno, Vpogled v OP umrlih
                        Informacijski pooblaščenec RS (v nadaljevanju IP) prejel vaše zaprosilo za mnenje. Navajate, da se v določenih okoliščinah žara določi v skupni grob. Zanima vas ali je dopustno postaviti displej s podatki pokojnega, na katerem so navedeni osebni podatki pokojnih (ime, priimek, datum rojstva in datum smrti)? 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem. IP v okviru neobvezujočega mnenja ne more ugotavljati ali potrjevati skladnosti posameznih dokumentov s področja varstva osebnih podatkov ali presojati zakonitosti konkretnih obdelav osebnih podatkov. Slednje lahko stori le v ustreznem inšpekcijskem ali drugem upravnem postopku.
 
 
Zakon o pogrebni in pokopališki dejavnosti (Uradni list RS, št. 62/16; ZPPDej) v tretjem odstavku 35. člena določa, da se lahko za potrebe obveščanja javnosti o lokaciji groba sporočajo podatki o imenu in priimku pokojnika, letnici rojstva in smrti pokojnika, številka groba in pokopališče. Če je pokojnik pisno prepovedal razkritje svojih podatkov, ali je to prepovedal naročnik pogreba, se lahko njegovi osebni podatki sporočijo le tistim uporabnikom, ki so za obdelavo osebnih podatkov pooblaščeni z zakonom.
 
Navedena določba torej zagotavlja pravno podlago za javno objavo osebnih podatkov pokojnikov. Iz mnenja IP št. 0712-1/2017/1474, z dne 20.07.2017, izhaja, da se navedeni podatki lahko v skladu s 35. členom objavijo tudi na svetovnem spletu (nekateri upravljavci pokopališč omogočajo dostop do teh podatkov na svojih spletnih straneh). Navedeno mnenje je še vedno aktualno – ne glede na to, da je mnenje še izpred pričetka uporabe Splošne uredbe, saj se Splošna uredba ne uporablja za obdelavo osebnih podatkov umrlih oseb. V tem delu se še vedno uporablja ureditev v skladu z ZVOP-1 in drugo področno zakonodajo.  
 
Kot je razbrati iz vašega vprašanja, želite postaviti displaj (zaslon) s podatki umrlih nad skupnim grobom, kjer so pokopani. V tem primeru IP ne vidi razlike s spominskimi napisi nad grobovi, nedvomno pa velja, da je podatke dopustno javno objaviti (tudi izpostaviti nad grobovi) skladno s 35. členom ZPPDej.
 
Lep pozdrav,
Mojca Prelesnik, univ. dipl. prav.
informacijska pooblaščenka
 
Pripravil:
Anže Novak, univ. dipl. prav.
Svetovalec pooblaščenca za preventivo
 
