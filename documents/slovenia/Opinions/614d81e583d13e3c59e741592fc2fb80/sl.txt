

Izbris podatkov s spleta
+
-


Datum: 14.12.2021
Številka: 07121-1/2021/2477

Kategorije: Pravica do pozabe, Svetovni splet
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da ko vtipkate v iskalnik Google vaše ime, pride kar nekaj zadetkov, s katerimi niste zadovoljni. Na Google ste podali več prijav za izbris, vendar še naprej ostaja veliko neprimernih zadetkov. Prosite nas za pomoč.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Splošna uredba v členu 17 določa pravico do izbrisa (»pravico do pozabe«). Na tej podlagi ima posameznik, na katerega se nanašajo osebni podatki, v taksativno naštetih primerih pravico doseči, da upravljavec brez nepotrebnega odlašanja izbriše osebne podatke v zvezi z njim, upravljavec pa ima obveznost osebne podatke brez nepotrebnega odlašanja izbrisati. Splošna uredba o varstvu podatkov vam glede tega v členu 17 daje pravico do izbrisa osebnih podatkov, in sicer jo lahko uveljavljate v naslednjih primerih:

vaših osebnih podatkov upravljavec več ne potrebuje za namene zbiranja ali obdelave;
svojo privolitev za obdelavo osebnih podatkov ste preklicali (ob tem se prepričajte, da je pravna podlaga za obdelavo vaših podatkov vaša privolitev in ne, npr. izvajanje pogodbe);
ugovarjali ste obdelavi in upravljavec nima pravice zavrniti vašega ugovora. V tem primeru lahko vložite zahtevo za UGOVOR in hkrati IZBRIS;
če upravljavec zbira, hrani ali drugače obdeluje vaše podatke nezakonito (brez pravne podlage);
če bi moral upravljavec vaše podatke izbrisati zaradi svojih pravnih obveznosti, ki mu jih nalaga pravo države članice, ki velja zanj ali pravo EU;
če je upravljavec zbral podatke v zvezi s ponudbo storitev informacijske družbe od mladoletne osebe.

Več o tej pravici si lahko preberete na spletni strani IP "Ti odločaš": https://tiodlocas.si/zelim-izbrisati-svoje-podatke/, o tem, kako jo uveljavljati pa na strani: https://tiodlocas.si/kako-uveljavim-svoje-pravice/. Na morebitno zahtevo za izbris lastnih podatkov mora upravljavec odgovoriti v roku enega meseca (v primeru kompleksne zahteve se lahko ta rok podaljša za nadaljnja dva meseca), v nasprotnem primeru in tudi v primeru zavrnilnega odgovora je mogoče pri nadzornemu organu za varstvo podatkov (v Sloveniji je to IP) vložiti pritožbo.
Zahtevo za izbris v primeru objav na spletu naslovite na upravljavca spletne strani, kjer so podatki o vas objavljeni, in tudi na družbe, ki upravljajo iskalnike – npr. Google, DuckDuckGo itd. Seveda je v praksi najpogosteje uporabljen iskalnik prav Google (obrazec za odstranitev osebnih podatkov, ki jih obdeluje družba Google, je dostopen na povezavi: https://www.google.com/webmasters/tools/legal-removal-request?complaint_type=rtbf&visit_id=636739971242172534-3456057233&rd=1). Se pa je potrebno zavedati, da četudi Google odstrani določene zadetke, so tej podatki še naprej dostopni na spletnih straneh, kjer so originalno objavljeni, zato vam svetujemo, da se s svojo zahtevo za izbris obrnete tudi na upravljavce spletnih strani.
V zvezi z vašimi navedbami, da vam Google več ne odgovarja, vam IP pojasnjuje, da v kolikor upravljavec na vašo zahtevo ne odgovori v roku enega meseca (izjemoma se ta rok lahko podaljša za dodatna dva meseca) oziroma jo zavrne, lahko vložite pritožbo pri nadzornem organu za varstvo podatkov. Glede na to, da ima Google v EU sedež na Irskem, je pristojni organ za vodenje pritožbenih postopkov irski nadzorni organ (kontaktni podatki: https://www.dataprotection.ie/en/contact/how-contact-us). V vsakem primeru pa lahko pritožbo vložite pri IP, ta pa jo posreduje pristojnemu nadzornemu organu.
Glede vaših navedb, da četudi naj bi bili določeni zadetki izbrisani, so še naprej dostopni prek iskalnika Google, vam IP pojasnjuje, da je včasih potrebno počakati nekaj časa, da se iskalni zadetki osvežijo.
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
