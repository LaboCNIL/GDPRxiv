

Objave v stečajnem postopku
+
-


Datum: 08.10.2020
Številka: 07121-1/2020/1798

Kategorije: Pravne podlage, Svetovni splet
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da je stečajni upravitelj zoper poslovodno osebo X vložil tožbo zaradi obogatitve. V javnih objavah na portalu AJPES je najprej objavljal poslovodno osebo X z inicialkami, v zadnjih poročilih pa javno objavlja polno ime in priimek, naslov ter poštno številko osebe X. Sprašujete, ali gre pri tem za kaznivo dejanje zlorabe osebnih podatkov ter ali je za dejanje stečajni upravitelj odškodninsko odgovoren.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.Uvodoma pojasnjujemo, da IP izven inšpekcijskega oziroma drugega upravnega postopka konkretnih obdelav osebnih podatkov ne more presojati. V mnenju lahko zato podamo zgolj splošna pojasnila z vidika varstva osebnih podatkov, ne moremo pa presojati zakonitosti konkretnega ravnanja posameznih subjektov ali morebitnih elementov kaznivih dejanj oziroma odškodninske odgovornosti.IP pojasnjuje, da je treba imeti za vsako obdelavo osebnih podatkov, tudi za njihovo objavo na spletu, zakonito in ustrezno pravno podlago. Te so določene v členu 6(1) Splošne uredbe. Obdelava je med drugim zakonita, če je potrebna za izpolnitev zakonske obveznosti, ki velja za upravljavca (točka c) člena 6(1) Splošne uredbe).Sodišča skladno z drugim odstavkom 12.a člena Zakona o sodiščih (Uradni list RS, št. 94/07, s spremembami in dopolnitvami) obdelujejo osebne in druge podatke v okviru in za namen sodnega odločanja ter za opravljanje zadev sodne uprave v skladu s tem zakonom, zakoni, ki urejajo sodne postopke ali pristojnost sodišč, in zakonom, ki ureja varstvo osebnih podatkov. Osebni podatki, ki jih obdelujejo sodišča, morajo biti potrebni, ustrezni in po obsegu primerni namenom, za katere se zbirajo in naprej obdelujejo.Obdelavo osebnih podatkov v smislu objave na spletnih straneh je treba presojati z vidika področnih zakonov, v obravnavanem primeru z vidika Zakona o finančnem poslovanju, postopkih zaradi insolventnosti in prisilnem prenehanju (Uradni list RS, št. 13/14 – uradno prečiščeno besedilo,z dopolnitvami in spremembami; v nadaljevanju ZFPPIPP). Objave v postopkih zaradi insolventnosti izvajajo stečajna sodišča preko neposredne informacijske povezave z AJPES, ki je upravljavec spletnih strani za objave. Skladno s 17. členom ZFPPIPP se identifikacijski podatki o dolžniku in drugi podatki o postopku zaradi insolventnosti vodijo po 122.a členu in objavljajo po 122. členu tega zakona zaradi varnosti pravnega prometa in da se upnikom omogoči popolna identifikacija dolžnika zaradi pravočasne prijave terjatev v postopku zaradi insolventnosti in uresničevanja drugih pravic v tem postopku.Objava osebnih podatkov na spletu brez ustrezne pravne podlage bi lahko pomenila nezakonito obdelavo osebnih podatkov, lahko pa bi pomenila tudi kaznivo dejanje zlorabe osebnih podatkov po prvem odstavku 143. člena Kazenskega zakonika (Uradni list RS, št. 50/12 – uradno prečiščeno besedilo, 6/16 – popr., 54/15, 38/16, 27/17, 23/20 in 91/20). IP pa v okviru mnenja ne more presojati, ali je bila psevdonimizacija osebnih podatkov na spletnih straneh za objave v postopkih zaradi insolventnosti v konkretnem primeru izvedena ustrezno oziroma ali je bila sploh potrebna. V skladu z načelom zakonitosti IP pri izvrševanju svojih zakonskih pooblastil namreč ne sme poseči v posamične pravne postopke, ki jih vodijo za to pristojni državni organi ter ne sme preverjati, ali se v konkretnih pravnih postopkih ustavnoskladno in zakonito spoštuje varstvo osebnih podatkov (odločba Ustavnega sodišča št. U-I-92/12-13 z dne 10. 10. 2013). Prav tako IP ne more odgovoriti na vprašanje, ali gre v konkretnem primeru za kaznivo dejanje oziroma ali je podana odškodninska odgovornost stečajnega upravitelja, saj je takšna presoja v pristojnosti sodišč.IP pa opozarja, da je treba v vsakem primeru, upoštevajoč področno zakonsko ureditev, spoštovati načelo najmanjšega obsega podatkov iz člena 5(1)(c) Splošne uredbe, skladno s katerim morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo. Kako se to načelo upošteva v povezavi z namenom, ki ga zasledujejo določbe 17. in 122. člena ZFPPIPP, pa odloča sodišče v okviru stečajnega postopka. Glede na navedeno vam svetujemo, da se z vašim vprašanjem obrnete tudi na pristojno sodišče.Lep pozdrav,                                                                                                     Mojca Prelesnik, univ. dipl. prav.,                                                                                                                                                          informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
