

Seznanitev z osebnimi podatki iz Centralne kadrovske evidence državne uprave
+
-


Datum: 10.02.2019
Številka: 0712-1/2019/240

Kategorije: Pravne podlage, Pogodbena obdelava podatkov, Zbirke osebnih podatkov
                        Informacijski pooblaščenec (v nadaljevanju IP) je prejel vaš dopis, v katerem ste med drugim navedli:- Centralna kadrovska evidenca državne uprave (v nadaljevanju CKEDU) je bila vzpostavljena z Zakonom o javnih uslužbencih (Uradni list RS, št. 56/2002,). Namen CKEDU je izvajanje politike upravljanja s kadrovskimi viri v organih državne uprave, za obračun plač in izvajanje drugih obveznosti delodajalca ter za odločanje o pravicah in obveznostih iz delovnih razmerij. - Ministrstvo za javno upravo (v nadaljevanju MJU) je v skladu z drugim odstavkom 46. člena Zakona o javnih uslužbencih (Uradni list RS, št. 63/2007-UPB3, s spr., v nadaljevanju ZJU) upravljavec CKEDU, ki se vodi kot informatizirana baza podatkov (tretji odstavek 46. člena ZJU) v sistemu MFERAC, enotnem računovodskem sistemu Ministrstva za finance.- Osebni podatki javnega uslužbenca se zbirajo neposredno od organa državne uprave, v katerem posameznik dela oziroma v organu, ki vodi kadrovsko evidenco za ta organ. V skladu s prvim odstavkom 49. člena ZJU mora predstojnik posredovati podatke za vpis v CKEDU najkasneje v osmih dneh od nastopa okoliščin, o katerih se vpisujejo podatki. Podatki se posredujejo tako, da se vnesejo v sistem MFERAC. Podatki, ki se zbirajo o posamezniku so določeni v prvem odstavku 47. člena ZJU. - Zakon o državni upravi (Uradni list RS, št. 113/2005-UP, s spr, v nadaljevanju ZDU-1) v prvem odstavku 74.a člena določa, da je MJU v državni upravi pristojno za upravljanje informacijsko komunikacijske infrastrukture, razvoj skupnih informacijskih rešitev ter njihovo tehnološko, procesno in organizacijsko skladnost s centralnim informacijsko komunikacijskim sistemom, izvajanje enotne informacijske varnostne politike ter načrtovanje in upravljanje vseh proračunskih virov na teh področjih. Ta določba ne velja za informacijsko komunikacijske sisteme, namenjene področju obrambe, varstva pred naravnimi in drugimi nesrečami, policije, obveščevalno-varnostne dejavnosti, zunanjih zadev, preprečevanja in odkrivanja pranja denarja in financiranja terorizma ter opravljanja plačilnega prometa za proračunske uporabnike.- Glede na navedeno se CKEDU vodi na način, da se osebni podatki vodijo na več ločenih strežnikih za vse javne uslužbence, zaposlene v ministrstvih, organih v sestavi ministrstev, vladnih službah in upravnih enotah tj., ki imajo aktivno delovno razmerje (sklenjeno pogodbo o zaposlitvi). MJU ne dostopa ter nima vpogleda do podatkov, ki so na navedenih ločenih strežnikih, ampak mora za te podatke narediti poizvedbo na pri posameznem organu, ki sam naredi izpis podatkov, ki se vodijo za javnega uslužbenca. Tudi Ministrstvo za finance (v nadaljevanju MF) ne dostopa do podatkov na navedenih strežnikih. - Ker je MJU določeno kot upravljavec CKEDU, vas zanima, ali je v delu, ki se nanaša na obdelavo osebnih podatkov za javne uslužbence, ki imajo sklenjeno delovno razmerje z organi, ki vodijo ločene strežnike, in katerih podatki iz prvega odstavka 47. člena ZJU se vodijo na njihovih ločenih strežnikih, upravljavec ali le obdelovalec osebnih podatkov. Prav tako vas zanima status MF, ki je skrbnik sistema MFERAC.Na podlagi informacij, ki ste nam jih posredovali, vam v nadaljevanju skladno s 57. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/2007-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/2005 in 51/2007–ZUstS-A) posredujemo naše neobvezno mnenje v zvezi z vašim vprašanjem._____IP uvodoma poudarja, da izven postopka inšpekcijskega nadzora oziroma drugega upravnega postopka ne more presojati konkretnih obdelav osebnih podatkov. V mnenju lahko zato poda zgolj splošna pojasnila, ne more pa presojati ustreznosti konkretnega ravnanja posameznih upravljavcev in obdelovalcev. IP namreč ne sme in ne more prevzeti odgovornosti posameznih subjektov za njihovo poslovanje, podobno kot to velja za druge inšpekcijske organe. Izven posameznega inšpekcijskega ali drugega upravnega postopka IP torej ne sme preverjati primernosti opisane ureditve vodenja CKEDU in ugotavljati statusa posameznih subjektov.IP na podlagi zgoraj navedenega pojasnjuje:- MJU je po 46. členu ZJU upravljavec CKEDU, ki mu morajo državni organi skladno s prvim odstavkom 49. člena ZJU posredovati podatke o javnih uslužbencih, ki jih določa prvi odstavek 47. člena ZJU. ZJU ne določa nobenih izjem med državnimi organi, kar pomeni, da bi tudi organi, ki hranijo osebne podatke na svojih, ločenih strežnikih na podlagi določbe 74.a člena ZDU-1, MJU morali redno posredovati oziroma zagotavljati zakonsko določene podatke o svojih zaposlenih.- CKEDU se vodi v informacijskem sistemu MFERAC, za katerega skrbi MF. Ker lahko MF v okviru vzdrževanja MFERAC dostopa tudi do osebnih podatkov, katerih upravljavec je MJU, se šteje za (pogodbenega) obdelovalca osebnih podatkov. Zato bi MJU in MF za namen vzdrževanja MFERAC morala skleniti pogodbo oziroma dogovor ali bi to moral urejati drug pravni akt v skladu s členom 28(3) Splošne uredbe. Le-ta določa, da obdelavo s strani obdelovalca ureja pogodba ali drug pravni akt v skladu s pravom Unije ali pravom države članice, ki določa obveznosti obdelovalca do upravljavca, v katerem so določeni vsebina in trajanje obdelave, narava in namen obdelave, vrste osebnih podatkov, kategorije posameznikov, na katere se nanašajo osebni podatki, ter obveznosti in pravice upravljavca.- 29. člen ZDU-1 določa, da MF opravlja naloge na področjih makroekonomske politike in koordinacije strukturnih reform, zakladništva, javnega računovodstva, programskega proračuna, davčnega in carinskega sistema, javnofinančnih prihodkov in finančnega sistema, finančnega premoženja, poroštev, zadolževanja javnega sektorja, javno-zasebnega partnerstva, preglednosti finančnih odnosov, preprečevanja in odkrivanja pranja denarja, prirejanja iger na srečo, državnih pomoči ter makrofiskalnih analiz in napovedi. Skladno z navedenimi nalogami MF na podlagi podatkov v CKEDU za državne organe in druge proračunske uporabnike opravlja računovodske storitve, med drugim izvaja tudi obračun plač. V tem delu se MF šteje kot (pogodbeni) obdelovalec osebnih podatkov, saj obračun plač izvaja v imenu proračunskih uporabnikov, ki so upravljavci evidence o stroških dela in evidence o zaposlenih delavcih, ki se vodita v MFERAC (v skladu z Zakonom o evidencah na področju dela in socialne varnosti mora namreč vsak delodajalec voditi navedeni evidenci). To pomeni, da mora MF z vsemi upravljavci, za katere opravlja obračun plač in druge računovodske storitve, skleniti dogovor oziroma pogodbo o obdelavi osebnih podatkov v skladu s členom 28 Splošne uredbe.Lepo pozdravljeni,Mojca Prelesnik, univ. dipl. prav.,informacijska pooblaščenka
