

Prenos OP ob menjavi upravnika
+
-


Datum: 29.06.2020
Številka: 07121-1/2020/1162

Kategorije: Informiranje posameznika, Pravne podlage, Stanovanjsko in nepremičninsko pravo
                        Informacijski pooblaščenec (v nadaljevanju IP) je prejel vašo prošnjo za mnenje glede prenosa osebnih podatkov strank ob menjavi upravnika. Navedli ste, da ste pred nedavnim izgubili objekt iz upravljanja. Novi upravnik od vas zahteva davčne številke strank, katere stavbe je upravnik. Zanima vas, če le-te lahko izročite.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljnjem besedilu Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljnjem besedilu ZVOP-1) ter 2. členom Zakona o informacijskem pooblaščencu (Uradni list RS, št. 113/05) posredujemo naše neobvezno mnenje v zvezi z vašim vprašanjem.Kadar obdelava osebnih podatkov poteka za namen izvajanja pogodbe, ki je sklenjena s posamezniki, potem je pravna podlaga za obdelavo osebnih podatkov vezana na veljavnost tega obligacijskega razmerja (pravna podlaga po členu 6(1b) Splošne uredbe o varstvu podatkov).Tako predhodni kot novi upravljavec morata biti pozorna na izpolnitev obveznosti obveščanja posameznikov, skladno s členom 14 Splošne uredbe o varstvu podatkov.Glede na vaše navedbe, IP sklepa, da gre najverjetneje za prenos dejavnosti obdelav osebnih podatkov od enega k drugemu upravljavcu (od vaše organizacije na drugo podjetje). Kot ste pojasnili, se je dejavnost upravljanja večstanovanjskega objekta prenesla na drugega upravnika.Stanovanjski zakon (Uradni list RS, št. 69/03, 18/04 – ZVKSES, 47/06 – ZEN, 45/08 – ZVEtL, 57/08, 62/10 – ZUPJS, 56/11 – odl. US, 87/11, 40/12 – ZUJF, 14/17 – odl. US, 27/17 in 59/19) v 53. členu določa, da se razmerja med etažnimi lastniki in upravnikom uredijo s pogodbo o opravljanju upravniških storitev. Pogodba o opravljanju upravniških storitev je sklenjena, ko jo podpišejo upravnik in toliko etažnih lastnikov, kot je potrebno za sprejem sklepa o določitvi upravnika oz. vsi pooblaščenci za sklenitev pogodbe. Pogodba o opravljanju upravniških storitev pa učinkuje tudi proti etažnim lastnikom, ki je niso podpisali, oz. proti etažnim lastnikom, ki so glasovali proti imenovanju pooblaščencev za sklenitev in proti vsem pravnim naslednikom etažnih lastnikov. V 61. členu je določeno, da mora upravnik po prenehanju pogodbe o opravljanju upravniških storitev novemu upravniku izročiti vse pogodbe, dovoljenja in druge listine, ki se nanašajo na upravljanje večstanovanjske stavbe, ter obvestiti tiste dobavitelje in izvajalce storitev, ki izvršujejo dobavo oziroma opravljajo storitve za večstanovanjsko stavbo, katere upravnik je bil.Po Splošni uredbi o varstvu podatkov je obdelava osebnih podatkov dopustna, kadar je obdelava potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe (člen 6(1b).Člen 5(1b) Splošne uredbe o varstvu podatkov določa, da so podatki lahko zbrani le za določene, izrecne in zakonite namene ter se ne smejo nadalje obdelovati na način, ki ni združljiv s temi nameni. Iz uvodne določbe 50 izhaja, da bi morala biti obdelava osebnih podatkov za druge namene kot tiste, za katere so bili osebni podatki prvotno zbrani, dovoljena le, kadar je združljiva z nameni, za katere so bili osebni podatki prvotno zbrani. V takšnem primeru ni potrebna ločena pravna podlaga od tiste, na podlagi katere so bili osebni podatki zbrani.Dalje, iz člena 6(4) Splošne uredbe o varstvu podatkov izhaja, da se pri oceni združljivosti namenov z namenom zbiranja med drugim upošteva:(a)    kakršno koli povezavo med nameni, za katere so bili osebni podatki zbrani, in nameni načrtovane nadaljnje obdelave; (b)    okoliščine, v katerih so bili osebni podatki zbrani, zlasti kar zadeva razmerje med posamezniki, na katere se nanašajo osebni podatki, in upravljavcem; (c)    naravo osebnih podatkov, zlasti ali se obdelujejo posebne vrste osebnih podatkov v skladu s členom 9 ali pa se obdelujejo osebni podatki v zvezi s kazenskimi obsodbami in prekrški v skladu s členom 10; (d)    morebitne posledice načrtovane nadaljnje obdelave za posameznike, na katere se nanašajo osebni podatki; (e)    obstoj ustreznih zaščitnih ukrepov, ki lahko vključujejo šifriranje ali psevdonimizacijo.Če je vaša organizacija nastopala kot upravljavec zbirke osebnih podatkov strank zaradi dejavnosti upravljanja večstanovanjskega objekta in ste njihove osebne podatke obdelovali zaradi izvajanja tovrstne pogodbe – potem je s tem utrjena pravna podlaga po členu 6 (1b) Splošne uredbe o varstvu podatkov. Če je bila dalje skladno s Stanovanjskim zakonom izvedena menjava upravnika večstanovanjskega objekta, potem za obdelavo osebnih podatkov v zvezi s tem obstaja tudi ustrezna pravna podlaga po točki 6 (1b) Splošne uredbe o varstvu podatkov. V nasprotnem primeru bi bilo treba zagotoviti ustrezno drugo pravno podlago.IP ni pristojen za presojo veljavnosti pogodbenih razmerij v konkretnem primeru, niti ne more dokončno potrjevati ustreznosti pravnih podlag izven konkretnega inšpekcijskega postopka. Če so zagotovljeni pogoji za veljavno izvajanje pogodbenega razmerja, se po pravu varstva osebnih podatkov šteje, da so tovrstne obdelave lahko »potrebne za izvajanje pogodbe s posameznikom« oziroma so »združljive s prvotnim namenom zbiranja« - podlaga za obdelavo osebnih podatkov je torej podana v členu 6 (1b) Splošne uredbe o varstvu podatkov.Pri tem IP opozarja tudi na člen 14 Splošne uredbe o varstvu podatkov, po katerem mora upravljavec osebnih podatkov posameznikom posredovati informacije o obdelavi. Pri spremembi upravljavca namreč posamezniki uveljavljajo vse svoje pravice pri drugem upravljavcu (dostop, sprememba, izbris, ugovor, prenos, itd.). Pri novem upravljavcu lahko velja drugačna politika zasebnosti (npr. glede neposrednega trženja, hrambe, varnosti obdelave, morebitnih prenosov tretje države, itd.), zato je treba posameznike o tem dejstvu ustrezno obvestiti. Obveznost obveščanja je samostojna obveznost po Splošni uredbi o varstvu podatkov in ločena od zagotavljanja ustrezne pravne podlage. IP je pripravil tudi vzorec obvestila posameznikom, ki je dostopen na spletni strani IP: Vzorec obvestila posameznikom glede obdelave osebnih podatkov (člen 14 Splošne uredbe) Kot upravljavec osebnih podatkov se v konkretnem primeru nedvomno šteje novi upravnik, ki bo osebne podatke pridobil od predhodnega upravnika. Če boste še naprej upravljali z osebnimi podatki vaših (nekdanjih) strank (seveda za druge namene, npr. hramba podatkov na podlagi računovodskih oz. davčnih predpisov), pa tudi za vas velja obveznost obveščanja. Vzorec obvestila posameznikom glede obdelave osebnih podatkov (člen 13 Splošne uredbe) Več o obveznostih upravnikov si lahko preberete tudi v Smernicah za upravnike večstanovanjskih stavb, ki jih je izdal IP in so dostopne na https://www.ip-rs.si/fileadmin/user_upload/Pdf/smernice/Smernice_za_upravnike_vecstanovanjskih_stavb.pdf .Lep pozdrav,                                                                                              Mojca Prelesnik, univ. dipl. prav.,                                                                                              informacijska pooblaščenkaPripravila:                                                                                                                              Karolina Kušević, univ. dipl. prav.,svetovalka IP
