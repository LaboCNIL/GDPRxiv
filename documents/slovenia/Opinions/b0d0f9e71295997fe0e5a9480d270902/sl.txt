

Seznanitev z lastnimi podatki
+
-


Datum: 15.09.2020
Številka: 07121-1/2020/1608

Kategorije: Policijski postopki, Pravica do seznanitve z lastnimi osebnimi podatki
                        Informacijski pooblaščenec (v nadaljnjem besedilu IP) je prejel vaše zaprosilo za mnenje v zvezi s pravico dostopa do osebnih podatkov, ki se nanašajo na vas. Navedli ste, da so vam na policiji zaradi nadlegovanja s strani tretje (uradno neznane) osebe, svetovali, da pri IP vložite prošnjo za izpis dostopov oz. vpogledov v zbirko vaših osebnih podatkov. Sumite namreč, da je prišlo do nepooblaščenega dostopa, zato želite vedeti, če je kdo (in kdo) v zadnjih dveh letih dostopal do vaših osebnih podatkov. Na spletni strani IP ste našli le obrazec za prijavo kršitev osebnih podatkov in ne za poizvedbo o vpogledih. Zanima vas, če lahko uporabite ta obrazec oz. kakšen je postopek za naročilo poizvedbe.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Po členu 15 Splošne uredbe o varstvu podatkov ima vsakdo pravico dostopa do podatkov, ki se obdelujejo v zvezi z njim. Zahteva za dostop do podatkov se vloži pri konkretnem upravljavcu. Rok za odločitev upravljavca je en mesec od prejema zahteve. Za pritožbo, za reševanje katere je pristojen IP, zadostuje (kakršenkoli) zavrnilni odgovor.Če se želite seznaniti, katere podatke o vas zbira in vodi Policija, to storite s sklicevanjem na 30. člen ZVOP-1.Kot je razvidno iz dopisa, bi želeli prejeti določene podatke v zvezi z vami, zato pripominjamo, da ima vsak pravico do seznanitve s svojimi lastnimi osebnimi podatki. Pravico dostopa posameznika, na katerega se nanašajo osebni podatki, ureja člen 15 Splošne uredbe o varstvu podatkov.Zahteva se vloži praviloma pisno, in sicer pri upravljavcu, za katerega menite, da obdeluje vaše osebne podatke.Tako mora upravljavec posamezniku na njegovo zahtevo (1) podati potrditev, ali se v zvezi z njim obdelujejo osebni podatki, (2) omogočiti vpogled ali posredovati reprodukcijo teh osebnih podatkov, torej zagotoviti dostop do njihove vsebine in (3) kadar je temu tako, tudi naslednje informacije: namene obdelave; vrste zadevnih osebnih podatkov; uporabnika, ki so jim bili ali jim bodo razkriti osebni podatki, zlasti uporabnike v tretjih državah ali mednarodnih organizacijah; kadar je mogoče, predvideno obdobje hrambe osebnih podatkov ali, če to ni mogoče, merila, ki se uporabijo za določitev tega obdobja; obstoj pravice, da se od upravljavca zahteva popravek ali izbris osebnih podatkov ali omejitev obdelave osebnih podatkov v zvezi s posameznikom, na katerega se nanašajo osebni podatki, ali obstoj pravice do ugovora taki obdelavi; pravico do vložitve pritožbe pri nadzornem organu (tj. IP); kadar osebni podatki niso zbrani pri posamezniku, na katerega se ti nanašajo, vse razpoložljive informacije v zvezi z njihovim virom; obstoj avtomatiziranega sprejemanja odločitev, vključno z oblikovanjem profilov, ter smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki. Upravljavec mora posamezniku, na katerega se nanašajo osebni podatki, zagotoviti kopijo osebnih podatkov, ki jih obdeluje. Če se zahtevo za dostop do osebnih podatkov predloži z elektronskimi sredstvi in če posameznik ne zahteva drugače, mu mora upravljavec informacije zagotoviti v elektronski obliki, ki je splošno uporabljana (člen 15(3) Splošne uredbe o varstvu podatkov).Določbe glede postopka vložitve in odločanja o zahtevi za seznanitev z lastnimi osebnimi podatki določata člena 11 in 12 Splošne uredbe o varstvu podatkov, v delu, ki ni urejen v Splošni uredbi o varstvu podatkov, pa ZVOP-1 in Zakon o splošnem upravnem postopku.Upravljavec se mora na podano zahtevo odzvati brez nepotrebnega odlašanja in mora v vsakem primeru posredovati informacije oz. zavrnilni odgovor v enem mesecu po prejemu zahteve. Ta rok se lahko po potrebi podaljša za največ dva dodatna meseca ob upoštevanju kompleksnosti in števila zahtev (člen 12(3) Splošne uredbe o varstvu podatkov).Zahtevo je možno zavrniti, če niso izpolnjeni osnovni pogoji za seznanitev (npr. ker ne gre za osebne podatke), če je zahteva očitno neutemeljena ali pretirana ali če so v ustavi, mednarodnih aktih ali področnih zakonih določene posebne izjeme (tako tudi člen 23 Splošne uredbe o varstvu podatkov).Zoper molk upravljavca (tj. če posamezniku ne odgovori v zakonskem roku) ali zoper zavrnilni odgovor upravljavca je mogoča pritožba. Za njeno reševanje je pristojen IP. Pritožbo zaradi molka lahko vložite pri IP, pri čemer roka za vložitev pritožbe ni. Pritožbo zaradi zavrnitve je treba vložiti v 15 dneh od prejema zavrnilnega odgovora.Več informacij o pravici do seznanitve z lastnimi osebnimi podatki, kako jo uveljavljati in več informacij glede pritožbe lahko pridobite na naši spletni strani: https://tiodlocas.si/zelim-vedeti-kaj-pocnejo-z-mojimi-podatki/.Bodite pozorni, da se pri uresničevanju pravice do seznanitve z osebnimi podatki, ki jih obdelujejo javni organi, ki so pristojni za preprečevanje, preiskovanje, odkrivanje ali pregon kaznivih dejanj ali izvrševanje kazenskih sankcij, vključno z varovanjem pred grožnjami javni varnosti in njihovim preprečevanjem (med te organe spada npr. policija), ne uporabljajo določila Splošne uredbe o varstvu podatkov, temveč pravila ZVOP-1, tj. 30., 31. in 36. člen. Tudi v teh primerih velja, da je zoper molk upravljavca ali zoper njegov zavrnilni odgovor mogoča pritožba, za reševanje katere je pristojen IP. Kot pritožbeni organ se IP ne more vključiti v postopek, ko zahteva za dostop do podatkov še ni bila vložena pri konkretnem upravljavcu. Več o obdelavi osebnih podatkov s strani policije, si lahko preberete tudi v mnenju, št. 07121-1/2020/1408 z dne 20. 8. 2020.Vsa mnenja IP so objavljena in dostopna na naši spletni strani: https://www.ip-rs.si/vop/ .Prav tako pa so vsa ključna področja, kot jih ureja Splošna uredba o varstvu podatkov, predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.Lep pozdrav,                                                                                   Mojca Prelesnik,                                                                                   informacijska pooblaščenkaPripravila:Karolina Kušević, univ. dipl. prav.,svetovalka IPTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
