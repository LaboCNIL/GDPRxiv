

Podatki pooblaščenih inženirjev v disciplinskem postopku
+
-


Datum: 11.02.2021
Številka: 07121-1/2021/263

Kategorije: Uradni postopki, Pravne podlage
                        Informacijski pooblaščenec RS (v nadaljevanju IP) je prejel vaše vprašanje v zvezi z varstvom osebnih podatkov pooblaščenih inženirjev pri Inženirski zbornici Slovenije (IZS). Navajate, da ste od zbornice prejeli dopis, ki je vseboval “zahtevo za uvedbo disciplinskega postopka” zoper določene inženirje, iz katerega so razvidni njihovi osebni podatki. Razloga, zakaj ste prejeli navedeni dopis ne navajate.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem.
 
 
IP pojasnjuje, da izven konkretnega inšpekcijskega ali drugega upravnega postopka ne more ugotavljati zakonitost konkretnih obdelav osebnih podatkov.
 
Kolikor je razvidno iz vašega dopisa, ste od IZS prejeli dopis, ki je vseboval »zahtevo za uvedbo disciplinskega postopka« – po vsebini gre za formalno obtožbo vloženo s strani disciplinskega tožilca, ki je bila naslovljena na disciplinsko sodišče na podlagi 57. člena Disciplinskega pravilnika Inženirske zbornice Slovenije (Uradni list št 37/18; v nadaljevanju Disciplinski pravilnik). IP ob tem ugotavlja, da je disciplinski postopek poseben postopek ugotavljanja disciplinske odgovornosti pooblaščenega arhitekta in inženirja, ki s svojim ravnanjem ali opustitvijo ravnanja krši dolžnosti pri opravljanju poklica in dolžnosti vestnega opravljanja dela ali pridobivanja praktičnih izkušenj. Disciplinske sankcije in postopek okvirno predpisuje Zakon o arhitekturni in inženirski dejavnosti (Uradni list RS, št. 61/17; v nadaljevanju ZAID), podrobneje pa ga določa Disciplinski pravilnik (44. člen ZAID). Po 34. členu ZAID, v disciplinskih zadevah zoper člane zbornice odloča disciplinsko sodišče. Pred disciplinskim sodiščem zastopa obtožbo disciplinski tožilec. Po 46. členu ZAID se disciplinski postopek začne na zahtevo disciplinskega tožilca. V disciplinskem postopku mora imeti pooblaščeni arhitekt in inženir možnost, da se izjavi glede kršitev in predlagati izvedbo dokazov. Zoper odločitev disciplinskega sodišča je dovoljen upravni spor.
 
Iz navedenega jasno izhaja, da je vodenje disciplinskega postopka pri IZS predmet izvrševanja javne oblasti, podeljene upravljavcu, ki se izvaja na podlagi področnih zakonov in drugih predpisov. Ali ste navedeni dokument – zahtevo za uvedbo disciplinskega postopka – prejeli kot udeleženec ali domnevni kršitelj v izjasnitev ali iz drugega razloga, iz vašega dopisa ne izhaja. IP lahko zato le na splošno pojasni, da so po členu 6(1)(e) Splošne uredbe zakonite tudi tiste obdelave osebnih podatkov, ki so potrebne za opravljanje naloge v javnem interesu ali pri izvajanju javne oblasti, dodeljene upravljavcu. Ob tem še dodajamo, da glede na sklep Ustavnega sodišča, IP s svojimi ukrepi ne sme posegati v vodenje konkretnega postopka, ki ga vodijo v skladu z zakonom pristojni organi (sklep št. U-I-92/12-13 z dne 10. 10. 2013, http://odlocitve.us-rs.si/documents/8b/89/u-i-92-122.pdf). Zakonitost posameznih dejanj v postopku z vidika varstva osebnih podatkov sme torej presojati le za to pristojni organ v okviru predpisanih pravnih sredstev (zoper odločitev disciplinskega sodišča pri IZS je pristojno upravno sodišče).
 
Ker v svojem vprašanju niste pojasnili okoliščin, zakaj ste prejeli »zahtevo za uvedbo disciplinskega postopka«, ki vsebuje osebne podatke kršiteljev, IP tudi ne more podati dodatnih usmeritev za zagotovitev varstva osebnih podatkov. Pojasnimo lahko le, da se je IP v svoji praksi dostopa do informacij javnega značaja tudi že izrekel, da podatek o imenu in priimku domnevnega kršitelja v disciplinskem postopku pred Inženirsko zbornico Slovenije ni prosto dostopna informacija javnega značaja, ker gre za varovane osebne podatke (odločba št. 090-137/2010/4, z dne 03.08.2010, dostopna na naši spletni strani med objavljenimi odločbami na področju dostopa do informacij javnega značaja).
 
 
S spoštovanjem,
 
 
Mojca Prelesnik, univ. dipl. prav.
informacijska pooblaščenka
 
Pripravil:
Anže Novak
Svetovalec pooblaščenca za preventivo
 
