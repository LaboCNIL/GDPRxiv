

Hramba kopije osebnega dokumenta
+
-


Datum: 07.11.2019
Številka: 0712-1/2019/2550

Kategorije: Pravne podlage
                        Informacijski pooblaščenec (v nadaljevanju: IP) je prejel vaše zaprosilo za mnenje glede hrambe kopije osebnega dokumenta.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.IP uvodoma pojasnjuje, da lahko podaja nezavezujoča mnenja in pojasnila, ne more pa izven konkretnih inšpekcijskih postopkov presojati posameznih primerov obdelave osebnih podatkov. Prav tako ne more vnaprej potrjevati posameznih rešitev z vidika skladnosti z zakonodajo s področja varstva osebnih podatkov.IP pojasnjuje, da Splošna uredba o varstvu podatkov v 6. členu določa različne pravne podlage za zakonito obdelavo osebnih podatkov. Obdelava je tako zakonita le in kolikor je za konkretni namen obdelave in konkretne osebne podatke izpolnjen eden od naslednjih pogojev: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. IP nadalje pojasnjuje, da kopiranje osebne izkaznice podrobneje ureja Zakon o osebni izkaznici (ZOIzk-1; Uradni list RS, št. 35/11), ki v 4. členu določa, da smejo upravljavci zbirk osebnih podatkov osebne izkaznice kopirati samo v primerih, ki jih določa zakon. Izjemoma je kopiranje osebne izkaznice dopustno že na podlagi določb ZOIzk-1 brez izrecne podlage v drugem področnem zakonu. Tako lahko osebno izkaznico poleg njenega imetnika kopirajo notarji in finančne družbe, ki opravljajo finančne storitve, če jo potrebujejo za dokazovanje istovetnosti državljana. Pojma finančna družba in finančna storitev po tem zakonu imata enak pomen kot v zakonu, ki ureja bančništvo. Osebno izkaznico je za vnaprej določene namene dovoljeno kopirati tudi na podlagi pisne privolitve imetnika osebne izkaznice.Iz povzetih zakonskih določb izhajajo stroge omejitve uporabe osebne izkaznice. Prvenstveno je za namen ugotavljanja istovetnosti predviden le vpogled (oziroma po potrebi tudi prepis), kopiranje pa le ob strožjih pogojih, pri čemer je izrecno prepovedano nadaljnje kopiranje kopije osebne izkaznice in tudi hramba njene kopije v elektronski obliki. Ob kopiranju osebne izkaznice je treba z ustrezno oznako na kopiji zagotoviti, da se kopija osebne izkaznice ne bo uporabljala za druge namene.Podobno tudi Zakon o potnih listinah (ZPLD-1; Uradni list RS, št. 29/11 – UPB) določa, da smejo potne listine kopirati upravljavci zbirk osebnih podatkov samo v primerih, ki jih določa zakon. Potno listino v skladu z drugim odstavkom navedenega člena lahko poleg njenega imetnika kopirajo notarji in finančne družbe, ki opravljajo finančne storitve, če jo potrebujejo za dokazovanje istovetnosti državljana v konkretnem postopku. V skladu s tretjim odstavkom pa je potno listino za vnaprej določene namene dovoljeno kopirati tudi na podlagi pisne privolitve imetnika potne listine. V primerih, ki niso opisani v drugem in tretjem odstavku 4.a člena, je za ugotavljanje istovetnosti, državljanstva oziroma kontrolo točnosti podatkov, dopusten vpogled v potno listino imetnika; kadar je to potrebno, pa tudi prepis osebnih podatkov z nje. Skladno z določbo sedmega odstavka 4.a člena ZPLD-1 je kopijo potne listine  prepovedano hraniti v elektronski obliki.Upoštevati je namreč treba, da osebna izkaznica in potni list oziroma njuna kopija vsebuje posnetek obraza posameznika, ki ima že biometrične značilnosti. Zaradi nevarnosti zlorab in kraj identitete pa je treba pri vsaki odločitvi o morebitnem zbiranju biometričnih podatkov ravnati izjemno previdno, kar je tudi eden od razlogov, da je zakonodajalec v omenjenih specialnih zakonih že sam predpisal stroge ukrepe v zvezi z zbiranjem oziroma kopiranjem osebnih dokumentov in omejil njihovo obdelavo na najmanjšo, torej nujno potrebno mero.Tako ZOIzk-1 kot ZPLD-1 torej prepovedujeta hrambo osebnega dokumenta v elektronski obliki. Pri tem pa je treba upoštevati tudi določbe Zakona o preprečevanju pranja denarja in financiranja terorizma (ZPPDFT-1; Uradni list RS, št. 68/16). Ta v 32. členu namreč določa hrambo kopij uradnih osebnih dokumentov v elektronski obliki. Ta določba tako predstavlja izjemo od načelne prepovedi hrambe kopij osebnih dokumentov v elektronski obliki, določa pa, da lahko ne glede na določbe drugih zakonov kreditne in finančne institucije kopije uradnih osebnih dokumentov, ki so jih pridobile v okviru izvajanja ukrepov ugotavljanja in preverjanja istovetnosti stranke po določbah ZPPDFT-1, hranijo v elektronski obliki, če je zagotovljeno njihovo varovanje z organizacijskimi, tehničnimi in logično-tehničnimi postopki in ukrepi skladno z zakonom, ki ureja varstvo osebnih podatkov.Iz navedene določbe izhaja, da zavezanec po ZPPDFT-1 lahko kopije vseh uradnih osebnih dokumentov (torej ne le osebne izkaznice in potnega lista), ki jih pridobite v okviru izvajanja ukrepov ugotavljanja in preverjanja istovetnosti stranke po določbah ZPPDFT-1 hrani v elektronski obliki, če  zanje zagotovi ustrezne organizacijske, tehnične in logično-tehnične postopke in ukrepe skladno z zakonodajo, ki ureja varstvo osebnih podatkov. Ob tem IP opozarja, da gre v navedenem primeru torej samo za hrambo kopij uradnih osebnih dokumentov v elektronski obliki, ki so jih zavezanci pridobili na podlagi ZPPDFT-1 v okviru izvajanja ukrepov ugotavljanja in preverjanja istovetnosti stranke po določbah ZPPDFT-1 in ne na drugi pravni podlagi (npr. ZOIzk-1 ali ZPLD-1).IP sicer meni, da ZPPDFT-1 na splošno, v okviru ugotavljanja in preverjanja istovetnosti stranke predvideva zgolj vpogled v uradni osebni dokument stranke ob njeni navzočnosti in zgolj izjemoma dopušča hrambo kopij uradnih osebnih dokumentov v elektronski obliki. Njihovo hrambo npr. določata 26. in 27. člen ZPPDFT-1, in sicer za primere ugotavljanja in preverjanja istovetnosti stranke iz sredstva elektronske identifikacije ali z uporabo videoelektronske identifikacije. V tretjem odstavku 26. člena ZPPDFT-1 je tako določeno, da zavezanec v okviru ugotavljanja in preverjanja istovetnosti stranke na podlagi drugega odstavka 26. člena ZPPDFT-1 dobi zahtevane podatke o stranki, ki jih določa 2. točka prvega odstavka 137. člena tega zakona (ti podatki so: osebno ime, naslov stalnega in začasnega prebivališča, datum in kraj rojstva, davčna številka ali EMŠO, državljanstvo ter številka, vrsta in naziv izdajatelja uradnega osebnega dokumenta), iz sredstva elektronske identifikacije. Podatki, ki jih iz sredstva elektronske identifikacije ni mogoče dobiti, se pridobijo iz kopije uradnega osebnega dokumenta, ki jo stranka pošlje zavezancu v papirnati ali digitalni obliki. Če na opisani način ni mogoče pridobiti vseh predpisanih podatkov, se manjkajoči podatki pridobijo neposredno od stranke. Podobno določba četrtega odstavka 27. člena ZPPDFT-1 za ugotavljanje in preverjanje istovetnosti stranke z uporabo videoelektronske identifikacije določa, da se podatki, ki jih v okviru ugotavljanja in preverjanja istovetnosti stranke ni mogoče dobiti, pridobijo iz kopije uradnega osebnega dokumenta, ki jo stranka pošlje zavezancu v papirnati ali digitalni obliki. Če na opisan način ni mogoče pridobiti vseh predpisanih podatkov, se manjkajoči podatki pridobijo neposredno od stranke.Ob tem IP splošno opozarja na načelo najmanjšega obsega podatkov, ki določa, da morajo biti pod pogojem, da obstaja pravna podlaga, osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo. Navedeno načelo pomeni, da je potrebno obdelovati samo toliko osebnih podatkov, kolikor je nujno potrebno za dosego zakonitega namena obdelave. V konkretnem primeru bi bilo treba torej izkazati, zakaj je za dosego želenega namena (ugotavljanja in preverjanja istovetnosti stranke) treba hraniti osebni dokument v elektronski obliki oziroma zakaj istega namena ni mogoče doseči z vpogledom v dokument ali prepisom podatkov z njega.Sklepno IP izpostavlja tudi določbo (e) točke prvega odstavka 5. člena Splošne uredbe o varstvu podatkov, ki določa, da morajo biti osebni podatki hranjeni v obliki, ki dopušča identifikacijo posameznikov, na katere se nanašajo, le toliko časa, kolikor je potrebno za namene, za katere se obdelujejo; daljše obdobje se lahko hranijo le,  če bodo obdelani zgolj za namene arhiviranja v javnem interesu, za znanstveno- ali zgodovinskoraziskovalne namene ali statistične namene. Kopija osebnega dokumenta se torej lahko hrani le toliko časa, dokler je to potrebno za dosego namena, zaradi katerega se je pridobila.S spoštovanjem.Pripravil:Matej Sironič,                                                  Svetovalec pooblaščencaza varstvo osebnih podatkovMojca Prelesnik, univ. dipl. prav.,Informacijska pooblaščenka
