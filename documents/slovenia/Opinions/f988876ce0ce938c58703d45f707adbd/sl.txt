

Pogodba o dosmrtnem preživljanju in dostop do izjave
+
-


Datum: 04.03.2021
Številka: 07121-1/2021/439

Kategorije: Vpogled v OP umrlih
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da je vaš sedaj pokojni zunajzakonski partner s svojimi starši sklenil pogodbo o dosmrtnem preživljanju, z izjavo pa se je zavezal tudi h kritju stroškov oskrbe v domu upokojencev enega od staršev. Navedena izjava je shranjena v domu upokojencev, ki pa vam je ne želi izročiti, kljub temu da ste skupaj s pokojnikovimi otroci dediči prvega dednega reda in bi se z izjavo želeli seznaniti, ker želite kot dediči nadaljevati s pogodbeno dolžnostjo preživljanja po pogodbi o dosmrtnem preživljanju. Nadalje sprašujete, kako je z razkrivanjem informacije o vašem tekočem računu med sorodniki (ponovno je šlo za urejanje finančnih zadev in je eden od sorodnikov drugim razkril številko vašega tekočega računa).
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
V zvezi z vašim prvim vprašanjem pojasnjujemo, da 23. člen ZVOP-1 (ki je v tem delu še veljaven kljub sprejemu Splošne uredbe o varstvu podatkov) v prvem odstavku določa splošno pravilo glede varstva osebnih podatkov umrlih posameznikov, in sicer da lahko upravljavec osebnih podatkov »podatke o umrlem posamezniku posreduje samo tistim uporabnikom osebnih podatkov, ki so za obdelavo osebnih podatkov pooblaščeni z zakonom.« V drugem odstavku 23. člena je nadalje določeno, da ne glede na splošno omejitev iz prvega odstavka upravljavec osebnih podatkov podatke o umrlem posamezniku posreduje osebi, ki je po zakonu, ki ureja dedovanje, njegov zakoniti dedič prvega ali drugega dednega reda, če za uporabo osebnih podatkov izkaže pravni interes, umrli posameznik pa ni pisno prepovedal posredovanja teh osebnih podatkov.
 
Pravni interes za pridobitev izjave glede kritja stroškov oskrbe pokojnikovega starša utemeljujete s tem, da želite kot dedič prvega dednega reda prevzeti obveznosti, ki izhajajo iz pogodbe o dosmrtnem preživljanju. Informacijski pooblaščenec vam žal v neobveznem mnenju ne more z gotovostjo zatrditi, da ste do želenih podatkov upravičeni. Upravljavec osebnih podatkov (v konkretnem primeru kaže, da je to dom upokojencev) je namreč tisti, ki o tem odloča in za svojo odločitev nosi tudi odgovornost in morebitne posledice. IP pa nima niti vseh informacij, da bi lahko sprejel stališče, niti tega izven inšpekcijskega postopka, v katerem odloča o zakonitosti obdelav osebnih podatkov, ne sme storiti. Se pa v konkretnem primeru postavlja vprašanje, ali je oskrbovanka doma sposobna sama odločati o teh zadevah (nenazadnje ali ima popolno poslovno sposobnost) ali ima imenovanega zastopnika ali pooblaščenca. Če je poslovno sposobna, lahko namreč sama sprejema odločitve, povezane z urejanjem financ, in ima tudi pogodbeno voljo v zvezi s pogodbo o dosmrtnem preživljanju. Res lahko takšna pogodba preide na dediče, vendar se lahko pogodba pod določenimi pogoji in/ali sankcijami tudi razdre. Posledično je glede na vse navedeno vprašanje, ali bi izjavo lahko pridobili ob njeni privolitvi brez izkazanega pravnega interesa. Nadalje se postavlja tudi vprašanje, ali kot vstopniki v pogodbo o dosmrtnem preživljanju vi nosite finančno breme domske oskrbe, v tem primeru je vaš pravni interes lahko izkazan. Presojo pa, kot rečeno, nosi dom upokojencev.
 
Menimo, da lahko pri domu upokojencev skušate pridobiti omenjeno izjavo na podlagi izkazovanja pravnega interesa (vstop v pogodbo o dosmrtnem preživljanju). Če upravljavec vašo zahtevo zavrne, pa lahko posredovanje skušate doseči le prek sodišča.
 
V zvezi z vašim drugim vprašanjem enako velja, da IP v neobveznem mnenju ne more ugotoviti kršitve predpisov o varstvu osebnih podatkov, temu je namenjen inšpekcijski in morebitni prekrškovni postopek. Glede na opisano situacijo pa bi bilo treba najprej razčistiti, ali se določbe Splošne uredbe sploh uporabljajo, saj je uporaba Splošne uredbe izključena, kadar gre za obdelavo »s strani fizične osebe med potekom popolnoma osebne ali domače dejavnosti« (točka (c) drugega odstavka 2. člena Splošne uredbe).
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                               informacijska pooblaščenka
 
 
Pripravila:                                                                                                                              
mag. Polona Merc, univ. dipl. prav.,
svetovalka IP za varstvo osebnih podatkov
 
