

Osebni podatki v delovnih razmerjih
+
-


Datum: 17.03.2021
Številka: 07121-1/2021/524

Kategorije: Delovna razmerja
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem navajate, da različni delodajalci zahtevajo različne podatke od delavcev ob pripravi pogodbe o zaposlitvi. Zanima vas, kateri podatki so obvezni in katerih ni nujno posredovati. Sprašujete se tudi, ali bi se lahko na raznih obrazcih, ki jih je treba izpolniti, skrčil nabor osebnih podatkov.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uvodoma poudarjamo, da konkretnih obdelav osebnih podatkov IP izven inšpekcijskega postopka ne more presojati, prav tako pa naše mnenje, podano na abstraktni podlagi in brez presoje konkretnih okoliščin in dokumentov zadeve, ne prejudicira naše morebitne odločitve v morebitnem pritožbenem postopku v zadevi seznanitve z lastnimi osebnimi podatki.
 
Obdelava osebnih podatkov je dopustna le, če zanjo obstaja ustrezna pravna podlaga. V 6. členu Splošne uredbe so tako določene pravne podlage; med drugim je obdelava zakonita, če je podana privolitev posameznika, če je obdelava potrebna za izvajanje pogodbe, za izpolnitev zakonske obveznosti upravljavca, za zaščito življenjskih interesov posameznika, zaradi javnega interesa ali zakonitih interesov upravljavca (vse pod določenimi strogimi pogoji).
 
Področna zakona, ki urejata področje varstva osebnih podatkov v delovnih razmerjih, sta predvsem Zakon o evidencah na področju dela in socialne varnosti (Uradni list RS, št. 40/06, v nadaljevanju ZEPDSV) in Zakon o delovnih razmerjih (Uradni list RS, št. 21/13, s spremembami in dopolnitvami, v nadaljevanju ZDR-1). ZEPDSV v 12. členu določa vrste evidenc, ki jih morajo voditi delodajalci (evidenca o zaposlenih delavcih, evidenca o stroških dela, evidenca o izrabi delovnega časa, evidenca o oblikah reševanja kolektivnih delovnih sporov pri delodajalcu), v 13., 16., 18. in 20. členu pa njihovo vsebino. Konkretno na primer 13. člen določa širok nabor podatkov, ki jih mora delodajalec o zaposlenem obvezno voditi:

a) podatki o delavcu:

-  osebno ime,
-  datum rojstva, če oseba nima EMŠO,
-  kraj rojstva,
-  država rojstva, če je kraj rojstva v tujini,
-  enotna matična številka občana,
-  davčna številka,
-  državljanstvo,
-  naslov stalnega prebivališča (ulica, hišna številka, kraj, poštna številka, šifra občine, občina, šifra države, država),
-  naslov začasnega prebivališča (ulica, hišna številka, kraj, poštna številka, šifra občine, občina, šifra države, država),
-  izobrazba,
-  ali je delavec invalid,
-  kategorija invalidnosti,
-  ali je delavec delno upokojen,
-  ali delavec opravlja dopolnilno delo pri drugem delodajalcu,
-  ime drugega delodajalca (in matična številka), pri katerem delavec opravlja dopolnilno delo,
-  naslov drugega delodajalca, pri katerem delavec opravlja dopolnilno delo (ulica, hišna številka, poštna številka, kraj);

b) podatki o delovnem dovoljenju delavca (tujci):

-  vrsta delovnega dovoljenja,
-  datum izdaje delovnega dovoljenja,
-  datum izteka delovnega dovoljenja,
-  številka delovnega dovoljenja,
-  organ, ki je izdal delovno dovoljenje;

c) podatki o sklenjeni pogodbi o zaposlitvi:

-  datum sklenitve pogodbe o zaposlitvi,
-  datum nastopa dela,
-  vrsta sklenjene pogodbe o zaposlitvi,
-  razlog za sklenitev pogodbe o zaposlitvi za določen čas,
-  poklic, ki ga opravlja delavec,
-  strokovna usposobljenost, potrebna za opravljanje del in nalog delovnega mesta, za katero je delavec sklenil pogodbo o zaposlitvi,
-  naziv delovnega mesta oziroma podatki o vrsti dela, za katerega je delavec sklenil pogodbo o zaposlitvi,
-  število ur tedenskega rednega delovnega časa,
-  razporeditev delovnega časa,
-  kraj, kjer delavec opravlja delo,
-  ali pogodba o zaposlitvi delavca vsebuje konkurenčno klavzulo;
č)    podatki o prenehanju pogodbe o zaposlitvi:
-  datum prenehanja pogodbe o zaposlitvi,
-  način prenehanja pogodbe o zaposlitvi.
 
ZDR-1 pa v prvem odstavku 48. člena določa, da se osebni podatki delavcev lahko zbirajo, obdelujejo, uporabljajo in posredujejo tretjim osebam samo, če je to določeno s tem ali drugim zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem.
 
Delodajalec lahko od delavca zbira le tiste osebne podatke, ki jih določa zakon (ZEPDSV, ZDR-1 ali drug področni zakon) in tiste osebne podatke, za katere ima osebno privolitev delavca. Ob tem je treba poudariti, da je obdelava osebnih podatkov delavca na podlagi njegove osebne privolitve dopustna le, če lahko delavec privolitev brez posledic za delovno razmerje odkloni. Zavrnitev privolitve namreč nikakor ne sme imeti negativnih posledic za delovno razmerje. Zato je privolitev kot pravna podlaga za obdelavo osebnih podatkov v delovnih razmerjih uporabljiva le izjemoma, saj je delodajalec v razmerju do delavca močnejša stranka.
 
Določeni poklici pa so regulirani v smislu, da je za začetek opravljanja poklica potreben tudi vpis v register izvajalcev teh reguliranih dejavnosti, kar velja na primer za izvajalce v dejavnosti zdravstvene ali babiške nege, zdravnike in zobozdravnike, inženirje in arhitekte, notranje revizorje, odvetnike, notarje idr. Zanje področna zakonodaja pogosto določa osebne podatke, ki so potrebni za vpis izvajalca v takšen register. Takšen je tudi primer, ki ga omenjate s področja zdravstvene ali babiške nege.
 
Ob vsem navedenem pa naj zapišemo še, da ima vsak posameznik pravico preveriti, katere osebne podatke upravljavec obdeluje o njem, za kakšen namen, komu jih je ali jih bo posredoval itd. 15. člen Splošne uredbe namreč določa, da ima posameznik od upravljavca pravico dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in, med drugim, naslednje informacije: namene obdelave, vrste osebnih podatkov, uporabnike osebnih podatkov, rok hrambe (če je mogoče), obstoj določenih pravic posameznika itd.
 
Svetujemo, da si več o pravicah posameznika glede varstva podatkov preberete na naši spletni strani www.tiodločaš.si.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
Lep pozdrav,
 
                                                                                   Mojca Prelesnik
                                                                                   informacijska pooblaščenka
 
Pripravila:                                                                                                                              
mag. Polona Merc, univ. dipl. prav.,
svetovalka IP za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
 
