

Javna objava strokovnih in znanstvenih nazivov zdravnikov
+
-


Datum: 26.11.2021
Številka: 07120-1/2021/591

Kategorije: Pravne podlage, Privolitev, Razno
                        Pri Informacijskem pooblaščencu (IP) smo dne 24. 11. 2021 prejeli vaše zaprosilo za dodatna pojasnila k mnenju IP št. 0712-673/2008/2 iz leta 2008. Zanima vas, ali lahko Zdravniška zbornica Slovenije poleg osebnega imena, specialističnega področja, za katero ima zdravnik podeljeno veljavno licenco in podatka o načinu opravljanja zdravniške službe, objavi tudi strokovni in znanstveni naziv zdravnika ter državo pridobljenega naziva.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Pri tem še pojasnjujemo, da se lahko do konkretnih primerov obdelave osebnih podatkov dokončno in zavezujoče opredelimo le v inšpekcijskem postopku ali pritožbenem postopku po ZDIJZ. Zato so spodnja pojasnila le načelna.
 
Mnenje IP iz leta 2008 ne vsebuje pojasnil o objavi nazivov zdravnikov, ker to ni bil predmet takratnega zaprosila ZZS. 
 
Po mnenju IP lahko ZZS objavi tudi strokovne nazive zdravnikov po Zakonu o strokovnih in znanstvenih naslovih (in državo naziva, če je po predpisih to nujni sestavni del naziva) pod naslednjimi alternativnimi pogoji:

če zdravnik v to veljavno privoli,
če je zdravnik naziv tudi sam javno objavil,
če gre za zdravnika, ki opravlja zdravniško službo (tudi) s statusom javnega uslužbenca in je ta naziv povezan z delovnim razmerjem ali porabo javnih sredstev (npr. ker je to pogoj za delovno mesto ali ker zdravnik zaradi tega naziva prejema dodatek) ali
če je možno brezpogojno zastopati stališče, da javni podatek o veljavni licenci nujno vključuje podatek o določenem strokovnem nazivu.

 
Za znanstvene nazive po Zakonu o strokovnih in znanstvenih naslovih (in državo naziva, če je po predpisih to nujni sestavni del naziva) velja enako kot zgoraj, razen zadnje alineje. 
 
Smiselno enako lahko velja za druge nazive po drugih podlagah, na primer specialist s področjem, primarij, svetnik, višji svetnik ter univerzitetni akademski nazivi. 
 
O b r a z l o ž i t e v:
 
Sklicujemo se na mnenje IP iz leta 2008 in dodajamo še naslednja pojasnila:
 

Za javno objavo strokovnih in znanstvenih nazivov ter države naziva nam ni znana neposredna oziroma izrecna pravna podlaga, npr. v Zakonu o strokovnih in znanstvenih naslovih, Zakonu o zdravniški službi, Zakonu o zdravstveni dejavnosti in Zakonu o pacientovih pravicah;

 

Po tretjem odstavku 23. člena Zakona o pacientovih pravicah ima zdravstveni delavec, ki ima neposreden stik s pacientom, na vidnem mestu oznako z navedbo osebnega imena in strokovnega ter morebitnega znanstvenega naziva. Toda ta določba določa obveznost razkritja v razmerju do posmeznega pacienta v obravnavi in ne obeznost ali dopustnost splošne javne objave, ki je druga vrsta obdelave osebnih podatkov z drugačnimi učinki;

 

Utemeljeni razlogi za javno razkritje osnovnih podatkov o licencah načeloma ne veljajo za strokovne in znanstvene nazive, ker ti nazivi nimajo enakega pomena kot licenca, na primer z vidika varnosti zdravstvene oskrbe, zakonitosti izvajanja zdravniške službe in splošne transparentnosti;

 

Če že zakonito objavljen podatek o veljavni licenci zdravnika za določeno področje logično in v vsakem primeru pomeni, da ima zdravnik naziv dr. med. in spec. (…), potem je objava teh nazivov načeloma dopustna s sklicevanjem na javnost samega podatka o licenci (načelo konzumacije). Presoja tega vprašanja primarno ne spada v pristojnost IP. Podatek o specializaciji sicer ne spada pod Zakon o strokovnih in znanstvenih naslovih;

 

Če je zdravnik obravnavane podatke sam objavil, lahko pride kot podlaga v poštev (e) točka drugega odstavka 9. člena Splošne uredbe o varstvu podatkov, ki se sicer nanaša na posebne vrste osebnih podatkov, a ravno zaradi tega velja tudi za »navadne« osebne podatke. Podobno se je možno sklicevati na že obstoječo javno objavo osebnih podatkov zdravnikov s strani izajalcev zdravstvene dejavnosti, če je ta skladna s 106. členom ZVOP-1;

 

Glede javnosti določenih podatkov o javnih uslužbencih (npr. podatki, ki so v zvezi s porabo javnih sredstev in z delovnim razmerjem) je na spletni strani IP že na voljo več drugostopenjskih odločb po ZDIJZ;

 

O privolitvi in pogojih zanjo je na spletni strani IP že na voljo več mnenj;

 
 

V mnenju se opredeljujemo do nazivov oziroma naslovov po Zakonu o strokovnih in znanstvenih naslovih, ker ste se sklicevali na ta zakon. Do drugih nazivov (zlasti akademski nazivi in nazivi iz 2. do 5. točke prvega odstavka 62. člena ZZdrS) se izrecno ne opredeljujemo, vendar načeloma velja smiselno enako.

 
Prijazen pozdrav,
 
 
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
