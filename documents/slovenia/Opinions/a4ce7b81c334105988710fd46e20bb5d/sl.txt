

Obračun storitev občin
+
-


Datum: 30.11.2020
Številka: 07121-1/2020/2132

Kategorije: Občine, Pravica do seznanitve z lastnimi osebnimi podatki, Pravne podlage, Pridobivanje OP iz zbirk
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem navajate, da v občini kjer prebivate, občina upravlja z vodovodom in zato zaračunava vodarino (po porabi) in okoljsko dajatev (po prijavljenih osebah). Opazili ste, da občina zaračunava okoljsko dajatev za več oseb, kot je dejansko prijavljenih in živečih oseb na vašem naslovu, zato ste občino zaprosili, da vam posreduje podatek, katere osebe vam zaračunava. Sklicujoč na Zakon o varstvu osebnih podatkov vam občina tega podatka ni posredovala. Kot lastnik ste pri UE opravili poizvedbo o stanju prijavljenih oseb na vašem naslovu in stanje prijavljenih je enako dejanskemu in manjše od števila s katerim razpolaga občina. Ponovno ste se obrnili na občino, ki zahteva, da ji posredujete seznam (ime, priimek,…) oseb prijavljenih na vašem naslovu. Prosite za mnenja, ali občina res ne sme posredovati seznama oseb za katere plačujete okoljsko dajatev, čeprav je to število napačno in ste verjetno upravičeni vedeti, kaj plačujete, in ali morate občini za obračun okoljske dajatve posredovati natančne podatke prijavljenih in ne le število.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Obdelava osebnih podatkov je na podlagi člena 6(1) Splošne uredbe o varstvu osebnih podatkov zakonita le in kolikor je izpolnjen vsaj eden od naslednjih pogojev: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. Točka (f) prvega pododstavka se ne uporablja za obdelavo s strani javnih organov pri opravljanju njihovih nalog.Zakon o lokalni samoupravi (Uradni list RS, št. 94/07 in naslednji; v nadaljevanju ZLS) v 61. členu določa, da občina zagotavlja opravljanje javnih služb, ki jih v skladu z zakonom določi s svojim splošnim aktom, in javnih služb, za katere je tako določeno z zakonom (lokalne javne službe).Skladno s prvim odstavkom 21.a člena ZLS občina pridobiva podatke, ki jih potrebuje za opravljanje nalog iz svoje pristojnosti, jih obdeluje ter opravlja statistično, evidenčno in analitično funkcijo za svoje potrebe. Pri varstvu, obdelovanju in hrambi podatkov mora občina ravnati v skladu z zakoni, ki urejajo to področje. V drugem odstavku navedenega člena so navedeni osebni podatki, ki jih lahko občina pridobiva in obdeluje. Občina pridobiva osebne podatke iz prejšnjega odstavka neposredno od posameznika, na katerega se podatki nanašajo. Na podlagi zahteve, ki vsebuje navedbo pravne podlage obdelovanja osebnih podatkov, lahko občina osebne podatke pridobi tudi od upravljavca centralnega registra prebivalstva, matičnega registra, zemljiškega katastra ali drugega upravljavca, če tako določa zakon. Upravljavec zbirke podatkov mora občini omogočiti dostop tudi do drugih podatkov iz zbirke, če je to določeno z zakonom in če te podatke občina potrebuje za izvajanje svojih z zakonom določenih pristojnosti (tretji odstavek). Občina lahko, zaradi izvajanja nalog iz svoje pristojnosti v skladu z nameni in pod pogoji določenimi v zakonu, posreduje pridobljene podatke fizičnim in pravnim osebam (šesti odstavek).Poleg navedenih določb ZLS je potrebno upoštevati tudi načela v zvezi z obdelavo osebnih podatkov, posebej načelo najmanjšega obsega podatkov iz točke (c) člena 5 Splošne uredbe o varstvu osebnih podatkov, skladno s katerim morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo.Občina lahko torej za namen obračuna okoljske dajatve obdeluje (posreduje ali pridobiva) zgolj tiste osebne podatke, ki so (nujno) potrebni za pripravo in izdajo tega obračuna. IP na tem mestu pojasnjuje, da lahko posamezne primere obdelave podatkov konkretno presoja le v okviru inšpekcijskega postopka.V zvezi z vprašanjem ali lahko pridobite seznam oseb za katere plačujete okoljsko dajatev, IP pojasnjuje, da je eno od pravic, ki jih ima na podlagi Splošne uredbe o varstvu osebnih podatkov posameznik, na katerega se nanašajo osebni podatki, tudi pravica dostopa, ki je urejena v členu 15. V okviru pravice dostopa lahko pridobite tudi kopijo osebnih podatkov, ki se nanašajo na vas. Za uveljavljanje svoje pravice/pravic, se z zahtevo obrnite neposredno na upravljavca (v vašem primeru je to občina)[1]. Upravljavec mora odgovor na takšno zahtevo zagotoviti v roku enega meseca od prejema zahteve. V kolikor vam upravljavec ne odgovori v zakonskem roku (t.i. molk upravljavca) ali pa vašo zahtevo zavrne, lahko zoper takšno ravnanje upravljavca pri IP vložite pritožbo. Rok za vložitev pritožbe zaradi zavrnitve zahteve je 15 dni od prejema zavrnilnega odgovora upravljavca, v primeru molka upravljavca pa rok ni določen. Ob navedenem IP opozarja, da kot pritožbeni organ v zvezi z vašim vprašanjem v okviru mnenja ne more odločati, ali in v kakšnem obsegu gre v primeru, ki ga navajate, za vaše osebne podatke oziroma za osebne podatke, ki se nanašajo na tretje osebe.Svetujemo vam, da si več o pravicah (posebej pravici dostopa) in načinu uveljavljanja pravic, ki jih daje Splošna uredba o varstvu osebnih podatkov posamezniku, na katerega se nanašajo osebni podatki, preberete na spletni strani https://tiodlocas.si/.Lep pozdrav,                                                                                    Mojca Prelesnik,                                                                                    informacijska pooblaščenkaŽiga Veber, državni nadzornikza varstvo osebnih podatkovTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.[1]   Za uveljavljanje pravice dostopa do osebnih podatkov je IP pripravil obraze, ki ga lahko uporabite in je dostopen na spletnem naslovu https://www.ip-rs.si/fileadmin/user_upload/doc/obrazci/ZVOP/Zahteva_za_seznanitev_z_lastnimi_osebnimi_podatki__Obrazec_SLOP_.doc
