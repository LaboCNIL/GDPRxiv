

Posredovanje osebnih podatkov naročnikov medijev tretjim osebam
+
-


Datum: 06.12.2022
Številka: 07121-1/2022/1332

Kategorije: Pridobivanje OP iz zbirk, Mediji, Pravica do seznanitve z lastnimi osebnimi podatki
                        Na podlagi vašega vprašanja glede obdelave osebnih podatkov naročnikov posameznega medija in varovanja ter dostopanja do teh podatkov v nadaljevanju posredujemo mnenje Informacijskega pooblaščenca.
 
Informacijski pooblaščenec (v nadaljevanju IP) na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov oz. Uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) pojasnjuje, da gre pri obdelavi osebnih podatkov naročnikov posameznih medijev (npr. dnevnih časopisov) v primeru, ko so ti naročniki fizične osebe vsekakor za varovane osebne podatke, ki jih brez ustrezne pravne podlage posamezno podjetje oz. medijska hiša, ki nastopa kot izdajatelj določenega medija, ne sme posredovati tretjim osebam in mora vedno skrbeti za ustrezno varovanje teh podatkov pred nepooblaščenimi osebami.
 
Zakon o medijih tega področja izrecno ne ureja in načeloma je pravna podlaga za zbiranje podatkov za namen izvrševanja naročniške pogodbe v točki b prvega odstavka 6. člena Splošne uredbe. Ta določa, da je za namen izvajanja ali sklenitve pogodbe zakonita obdelava osebnih podatkov, ki so potrebni za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe. Če bi upravljavec (v tem primeru medijska hiša oz. podjetje, ki nastopa kot izdajatelj določenega medija) želel tako zakonito zbrane osebne podatke posredovati naprej, bi za to moral zagotoviti ustrezno pravno podlago v odvisnosti od namena konkretne obdelave. Vsekakor pa nikakor ne gre za podatke, ki bi sami po sebi predstavljali prosto dostopne informacije, ampak mora te podatke upravljavec ustrezno varovati.
 
S konkretnim primerom nismo seznanjeni in ne poznamo konkretnih okoliščin primera, niti iz opisa ni razvidno, s katerimi podatki naj bi se posameznik morda (ne)zakonito seznanil, zato zadeve ne moremo konkretneje komentirati. Lahko pa vsak posameznik vedno od kateregakoli upravljavca (tudi npr. naročnik od medijske hiše) na podlagi 15. člena Splošne uredbe zahteva potrditev ali ta obdeluje njegove osebne podatke in seznanitev z osebnimi podatki, ki se nanašajo nanj. Več o pravici do seznanitve z lastnimi osebnimi podatki in o tem, kako lahko uveljavljate svoje pravice, si lahko preberete na spletni strani IP: https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki
 
V primeru suma nezakonite obdelave osebnih podatkov lahko vsakdo (tudi anonimno) poda prijavo IP. Več informacij o tem kako vložiti prijavo je na voljo na naši spletni strani: https://www.ip-rs.si/varstvo-osebnih-podatkov/pravice-posameznika/vlo%C5%BEitev-prijave
 
Lepo vas pozdravljamo.
 
Mojca Prelesnik, univ. dipl. prav.,
informacijska pooblaščenka
 
Pripravila:
Alenka Jerše, univ. dipl. prav.,
namestnica informacijske pooblaščenke
