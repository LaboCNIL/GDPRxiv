

Vpogled v najemno pogodbo
+
-


Datum: 13.10.2020
Številka: 07121-1/2020/1825

Kategorije: Pravica do seznanitve z lastnimi osebnimi podatki, Pravne podlage, Pridobivanje OP iz zbirk, Stanovanjsko in nepremičninsko pravo
                        Informacijski pooblaščenec (v nadaljnjem besedilu IP) je prejel vaše zaprosilo za mnenje glede  vpogleda v najemno pogodbo, ki jo imate kot najemnik sklenjeno s stanovanjskim skladom. Upravnik stavbe je lokalna komunala. Ugotovili ste, da ima upravnik kopijo najemne pogodbe med vami in stanovanjskim skladom. Po pregledu Stanovanjskega zakona ste mnenja, da stanovanjski sklad nima pravice posredovati te pogodbe upravniku brez vašega soglasja. Pred časom ste s tem v zvezi poslali dopis na stanovanjski sklad, vendar pojasnil še niste dobili. Zanima vas ali je vaše mnenje pravilno, da upravnik brez vašega dovoljenja nima pravice vpogleda v najemno pogodbo. Sprašujete, kako ravnati naprej, če s strani stanovanjskega sklada ne boste prejeli odgovora. Ali je to kršitev in ali se lahko prijavi? Poleg tega nas prosite za informacijo oz. napotitev na organ RS, ki lahko to pojasni in ali obstaja kakšen pravilnik ali zakon, ki javne delavce, v vašem primeru stanovanjski sklad in upravnika, obvezoval, da odgovarjajo na dopise občanom.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Uvodoma pojasnjujemo, da IP kot nadzorni organ daje neobvezna mnenja, pojasnila in stališča o vprašanjih s področja varstva osebnih podatkov, lahko komentira izročanje dokumentacije (konkretno najemne pogodbe) s strani stanovanjskega sklada upravniku le z vidika varstva osebnih podatkov.Za vsako obdelavo osebnih podatkov je treba imeti ustrezno in zakonito pravno podlago. Te so določene v členu 6(1) Splošne uredbe o varstvu podatkov in so sledeče: privolitev (točka (a)), sklenitev ali izvajanje pogodbe (točka (b)), zakon (točka (c)), zaščita življenjskih interesov posameznika (točka (d)), izvajanje javne naloge (točka (e) v zvezi s četrtim odstavkom 9. člena ZVOP-1), zakoniti interesi upravljavca (točka (f)). Razmerja med upravnikom, etažnimi lastniki in najemniki večstanovanjskih stavb so urejena v Stanovanjskem zakonu (SZ-1);), Stvarnopravnem zakoniku in v Pravilniku o upravljanju večstanovanjskih stavb. Upravnik je upravljavec osebnih podatkov, saj je, na podlagi tretjega odstavka 50. čelna SZ-1, pooblaščen za obdelavo osebnih podatkov, ki jih je dolžan zbirati, voditi in posredovati pristojnim organom skladno s SZ-1.Ob tem SZ-1 pri ureditvi razmerja med etažnim lastnikom (v vašem primeru stanovanjem skladom) in najemnikom, v šestem dostavku 24. člena določa, da mora etažni lastnik o sklenitvi ali spremembi najemne pogodbe takoj obvestiti upravnika in mu sporočiti ime najemnika in število oseb, navedenih v najemni pogodbi. SZ-1 torej lastniku ne nalaga dolžnosti, da upravniku posreduje celotno najemno pogodbo. To pomeni, da navedena določba SZ-1 ne more predstavljati zakonske podlage za posredovanje celotne najemne pogodbe strani lastnika upravniku. IP tudi ni poznana druga zakonska podlaga, na podlagi katere bi lahko stanovanjski sklad upravniku večstanovanjske stavbe posredoval celotno najemno pogodbo, kar ne pomni, da pravna podlaga (npr. pogodbena) v konkretnem primeru ne obstaja. To pomeni, da je posredovanje najemnikovih osebnih podatkov upravniku zakonito, v kolikor temelji na eni izmed zgoraj navedenih pravnih podlag (pravna podlaga bi morda lahko bila točka b ali e člena 6(1) Splošne uredbe o varstvu podatkov), vendar je konkretna presoja odvisna od vseh okoliščin posameznega primera in v okviru mnenja ni mogoča. Ob tem je treba preveriti tudi, kaj določa najemna pogodba, ki ste jo podpisali kot najemnik stanovanja s stanovanjskim skladom.Ob tem IP opozarja na načelo najmanjšega obsega podatkov (člen 5 Splošne uredbe o varstvu podatkov), ki določa, da morajo biti pod pogojem, da obstaja pravna podlaga, osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo. Navedeno načelo pomeni, da je potrebno obdelovati samo toliko osebnih podatkov, kolikor je nujno potrebno za dosego posamičnega zakonitega namena obdelave.Informacije o obdelavi osebnih podatkov pri upravljanju večstanovanjskih stavb si sicer lahko pridobite v Smernicah za upravnike večstanovanjskih stavb, ki so dostopne na: https://www.ip-rs.si/fileadmin/user_upload/Pdf/smernice/Smernice_za_upravnike_vecstanovanjskih_stavb.pdf.V zvezi z vašim drugim zaprosilom glede dolžnosti podajanja odgovorov stanovanjskega sklada in upravnika posameznikom, pa IP pojasnjuje, da inšpekcijski nadzor nad uresničevanjem javnega interesa (kamor spada tudi zagotavljanje pogojev za učinkovito upravljanje večstanovanjskih stavb) na stanovanjskem področju po SZ-1 in predpisih, izdanih na njegovi podlagi, opravljajo inšpektorji stanovanjske inšpekcije (124. člen SZ-1). Dolžnost podajanja odgovorov na posamezna vprašanja/pripombe strank pa za organe državne uprave, organe samoupravnih lokalnih skupnosti ter druge pravne in fizične osebe, če na podlagi javnih pooblastil opravljajo upravne naloge, določa Uredba o upravnem poslovanju(15. člen), nadzor nad izvajanjem katere opravlja upravna inšpekcija.Z vidika posredovanja informacij o obdelavi vaših osebnih podatkov pa pojasnjujemo, da ima vsak pravico do seznanitve s svojimi lastnimi osebnimi podatki. Pravico dostopa posameznika, na katerega se nanašajo osebni podatki, ureja člen 15 Splošne uredbe o varstvu podatkov. V okvire te pravice imate med drugim tudi pravico pridobiti podatke o namenu obdelave (torej tudi o pravni podlagi) ter o virih, kadar upravljavec osebnih podatkov ni pridobil od vas osebno. Rok za odgovor na takšno zahtevo je en mesec od vložitve zahteve. Zoper molk upravljavca (tj. če posamezniku ne odgovori v zakonskem roku) ali zoper zavrnilni odgovor upravljavca je mogoča pritožba pri IP. Pritožbo zaradi molka lahko vložite pri IP, pri čemer roka za vložitev pritožbe ni. Pritožbo zaradi zavrnitve je treba vložiti v 15 dneh od prejema zavrnilnega odgovora.Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.Vsa mnenja IP so objavljena in dostopna na naši spletni strani https://www.ip-rs.si/vop/ .Prav tako so vsa ključna področja, ki jih ureja Splošna uredba o varstvu podatkov, predstavljena na https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/. Tu lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.Lep pozdrav,                                                                                   Mojca Prelesnik                                                                                   informacijska pooblaščenkaMaja Wondra Horvat, univ. dipl. prav.,svetovalka IP   To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
