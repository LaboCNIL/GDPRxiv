

Pravica dostopa do lastnih osebnih podatkov
+
-


Datum: 13.10.2021
Številka: 07121-1/2021/2045

Kategorije: Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas, kako izvedeti, kateri varnostni zadržek vam preprečuje vstop v vojsko.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Osebni podatek pomeni v skladu s členom 4(1) Splošne uredbe o varstvu podatkov katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.
 
Pravica posameznika do seznanitve z lastnimi osebnimi podatki je temeljna človekova pravica, določena v tretjem odstavku 38. člena Ustave Republike Slovenije (Uradni list RS, št. 33/91-I, s spremembami in dopolnitvami), ki predpisuje, da se ima vsakdo pravico seznaniti z zbranimi osebnimi podatki, ki se nanašajo nanj. Ta pravica, poimenovana kot pravica dostopa posameznika, na katerega se nanašajo osebni podatki, je konkretizirana v členu 15 Splošne uredbe o varstvu podatkov, ki določa, da ima posameznik, na katerega se nanašajo osebni podatki, pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in informacije, ki so natančno naštete v prvem odstavku tega člena. Skladno s tretjim odstavkom istega člena je upravljavec posamezniku dolžan zagotoviti tudi brezplačno kopijo osebnih podatkov, ki se obdelujejo, vendar ta ne sme vplivati negativno na pravice in svoboščine drugih. Prav tako IP pojasnjuje, da lahko področna zakonodaja določa omejitve pri seznanitvi z lastnimi osebnimi podatki (npr. deveti odstavek 35. člena Zakona o obrambi).
 
IP opozarja, da v okviru mnenja ne sme presojati, ali ste v konkretnem primeru upravičeni do podatka o varnostnem zadržku, saj v zvezi z uveljavljanjem pravic po Splošni uredbi o varstvu podatkov nastopa kot pritožbeni organ in bi s tem lahko prejudiciral svojo odločitev. Glede na navedeno vam predlagamo, da pri upravljavcu, ki obdeluje vaše osebne podatke, s katerimi se želite seznaniti (v konkretnem primeru Ministrstvo za obrambo) vložite pisno zahtevo za seznanitev. Upravljavec mora o zahtevi odločiti s pisnim obvestilom oziroma odločbo. Zoper zavrnilno odločitev ali če upravljavec na vašo zahtevo v predpisanem roku ne odgovori, imate možnost vložiti pritožbo pri IP. Neobvezni obrazci za zahtevo za seznanitev ter za pritožbo so dostopni na spletni strani https://www.ip-rs.si/obrazci/varstvo-osebnih-podatkov/.
 
Več informacij o pravici do seznanitve z lastnimi osebnimi podatki ter vložitvi pritožbe pa si lahko preberete na spletnih straneh:

https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki/,
https://tiodlocas.si/zelim-vedeti-kaj-pocnejo-z-mojimi-podatki/.

 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov, predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
 
Lep pozdrav,
 
                                                                                                Mojca Prelesnik, univ. dipl. prav.,
                                                                                                informacijska pooblaščenka
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
