

Udeležba sindikalnih zaupnikov na sejah organov zavoda in dostop do gradiva
+
-


Datum: 30.09.2022
Številka: 07120-1/2022/337

Kategorije: Delovna razmerja, Posredovanje OP med upravljavci, Pravne podlage, Sindikati, Obdelava OP javnih uslužbencev in funkcionarjev
                        pri Informacijskem pooblaščencu (IP) smo 22. 9. 200 prejeli vaše zaprosilo za mnenje glede tolmačenja sodbe Vrhovnega sodišča VIII Ips 1/2021 glede dopustnosti sodelovanja sindikalnih zaupnikov na sejah organov zavoda tudi pri točkah, ki so že vnaprej določene kot zaprte za javnost ter glede dopustnosti posredovanja gradiva za te točke. Navajate, da je Vrhovno sodišče v tej zadevi odločilo, da je namen določbe, skladno s katero morajo direktor, pooblaščeni delavci in strokovne službe vročati sindikatu gradiva za seje vseh organov zavoda in omogočati sodelovanje njegovih predstavnikov na teh sejah, seznanitev oziroma informiranje sindikata z vsemi vprašanji, ki se obravnavajo na sejah vseh organov zavoda. 
 
V zvezi s tem imate pomisleke, saj so npr. na sejah senata določene točke zaprte za javnost. Te točke običajno predstavljajo obravnavo habilitacijskega postopka, skladno s katerim je v 12. členu Meril za volitve v nazive visokošolskih učiteljev, znanstvenih delavcev ter sodelavcev Univerze v Ljubljani določeno, da se osebni podatki in zaupni podatki, ki so vsebovani v dokumentaciji postopka, obdelujejo in hranijo v skladu z zakonom, ki ureja varovanje teh podatkov, ter v skladu z internimi akti univerze. Nadalje je tudi v 26. členu Meril določeno, da so v postopku seznanitve kandidata z negativnimi ocenami poročevalcev/ali negativnim mnenjem študentskega Sveta odstranjena imena poročevalcev in drugi podatki, iz katerih bi bilo mogoče sklepati, kdo so poročevalci, s čimer je zagotovljeno tudi varovanje osebnih podatkov poročevalcev in članic študentskega sveta. Dodajate, da organizacijo in delo Senata UL določa Poslovnik za delo Senata UL , ki v 7. členu med drugim določa, da seja ali del seje poteka brez navzočnosti javnosti, če senat obravnava gradivo, ki vsebuje osebne podatke. Senat lahko na predlog predsedujočega sklene, da bo seja ali del seje potekal brez navzočnosti javnosti, tudi če ne obravnava gradiva, ki vsebuje podatke iz tretjega odstavka tega člena, če je utemeljeno pričakovati, da bodo v razpravi lahko sprožena vprašanja v zvezi s temi podatki ali če bi obveščanje javnosti škodovalo interesom univerze. Sklep o tem sprejme senat na seji brez navzočnosti javnosti. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Delodajalec je v okviru 203. člena ZDR-1 dolžan sindikatu omogočiti dostop do tistih osebnih podatkov delavcev, za obdelavo katerih ima sindikat pravno podlago, in sicer neodvisno od tega, ali je seja (delno) zaprta za javnost. Če pravne podlage nima, pa mora gradivo sindikatu posredovati na način, da iz njih ne bodo razvidni varovani osebni podatki delavcev.
 
 
O b r a z l o ž i t e v:
 
IP uvodoma poudarja, da izven postopka inšpekcijskega nadzora ne more presojati konkretnih obdelav osebnih podatkov oziroma ustreznosti ravnanja določenega upravljavca. To pomeni, da IP v okviru mnenja ne more odločati o tem, ali so v konkretnih primerih podani pogoji za zakonito obdelavo osebnih podatkov, saj je to izključna naloga in odgovornost upravljavca. Prav tako IP ni pristojen za tolmačenje sodb sodišč ali podajanje mnenj glede delovnopravnih vprašanj. V nadaljevanju IP zato podaja splošna pojasnila glede posredovanja osebnih podatkov s strani delodajalca sindikatu.
 
IP pojasnjuje, da mora imeti upravljavec za vsako obdelavo osebnih podatkov, torej tudi za vpogled vanje, uporabo, razkritje s posredovanjem, razširjanje ali drugačno omogočanje dostopa, zakonito in ustrezno pravno podlago. Te so določene v členu 6(1) Splošne uredbe o varstvu podatkov (privolitev, pogodba, zakon itn.), za posebne vrste osebnih podatkov pa mora biti hkrati izpolnjen eden izmed posebnih pogojev, ki so določeni v členu 9(2) Splošne uredbe o varstvu podatkov.
 
Skladno s členom 6(1)(c) Splošne uredbe o varstvu podatkov je obdelava zakonita, če je potrebna za izpolnitev zakonske obveznosti, ki velja za upravljavca. Splošni okvir za posredovanje osebnih podatkov delodajalca sindikatu predstavlja 203. člen Zakona o delovnih razmerjih (Uradni list RS, št. 21/13, s spremembami in dopolnitvami; v nadaljevanju ZDR-1), ki določa, da mora delodajalec sindikatu zagotoviti pogoje za hitro in učinkovito opravljanje sindikalnih dejavnosti v skladu s predpisi, s katerimi se varujejo pravice in interesi delavcev. Delodajalec je dolžan sindikatu omogočiti dostop do podatkov, ki so potrebni pri opravljanju sindikalne dejavnosti. Pri tem pa je treba upoštevati tudi določbo prvega odstavka 48. člena ZDR-1, skladno s katero se osebni podatki delavcev lahko zbirajo, obdelujejo, uporabljajo in posredujejo tretjim osebam (tudi sindikatom) samo, če je to določeno s tem ali drugim zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem.
 
203. člen ZDR-1 ni dovolj določen, da bi sam zase predstavljal pravno podlago za obdelavo osebnih podatkov. Konkreten obseg osebnih podatkov, do katerih je sindikat upravičen, je namreč treba presojati glede na okoliščine posameznega primera (predvsem zakonskih določb glede vloge sindikata v posameznih primerih in določila kolektivnih pogodb) ter upoštevaje vsa načela v zvezi z obdelavo osebnih podatkov po členu 5 Splošne uredbe o varstvu podatkov. IP izpostavlja predvsem načelo najmanjšega obsega podatkov, skladno s katerim morajo biti osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo. To pomeni, da lahko upravljavec obdeluje samo toliko osebnih podatkov, kolikor je nujno potrebno za dosego posamičnega zakonitega namena obdelave. Sindikat mora za zakonito obdelavo osebnih podatkov v vsakem konkretnem primeru torej izkazati, da so osebni podatki potrebni za izvrševanje sindikalne dejavnosti.
 
Če sindikat za obdelavo osebnih podatkov nima zakonske podlage, pa je lahko do obdelave upravičen na podlagi privolitve posameznega delavca (člen 6(1)(a) Splošne uredbe o varstvu podatkov). Več o pogojih za veljavno privolitev si lahko preberete na spletni strani IP: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/privolitev.
 
IP ob tem še pojasnjuje, da lahko določeni osebni podatki javnih uslužbencev (mednje spadajo tudi zaposleni v javnih zavodih) predstavljajo informacije javnega značaja in torej t. i. nevarovane osebne podatke. Sindikat je lahko do dostopa do osebnih podatkov, povezanih z opravljanjem javne funkcije ali delovnega razmerja javnega uslužbenca, upravičen tudi na podlagi Zakona o dostopu do informacij javnega značaja (Uradni list RS, št. 24/03 s spremembami in dopolnitvami).
 
Delodajalec je v okviru 203. člena ZDR-1 torej dolžan sindikatu omogočiti dostop do tistih osebnih podatkov, za obdelavo katerih ima sindikat pravno podlago, in sicer neodvisno od tega, ali je seja (delno) zaprta za javnost. Če pravne podlage nima, pa mora gradivo posredovati na način, da iz njih ne bodo razvidni varovani osebni podatki delavcev.
 
 
Lepo vas pozdravljamo,
 
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
