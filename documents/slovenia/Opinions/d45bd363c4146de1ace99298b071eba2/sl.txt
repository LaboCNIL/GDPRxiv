

Davčna številka za potrebe sklenitve stanovanjskega zavarovanja
+
-


Datum: 16.11.2020
Številka: 07121-1/2020/2052

Kategorije: EMŠO in davčna, Pravne podlage, Zavarovalništvo
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nas sprašujete, ali ima zavarovalnica pravno podlago za zbiranje osebnih podatkov o davčni številki za potrebe sklepanja stanovanjskega zavarovanja. Agent vam je posredoval pogodbo za sklenitev stanovanjskega zavarovanja, iz tega posla pa za zavarovalnico ne izhaja nobena potreba za davčno napoved zavarovanca. Poudarjate, da iz 268. člena Zakona o zavarovalništvu izhaja samo, da zavarovalnica lahko zbira tudi podatek o davčni številki, vendar je treba upoštevati namen obdelave; menite, da bi bila potreba po davčni številki le v primeru škodnih zahtevkov, kar pa se ureja v postopku izplačila odškodnine, če so zato izpolnjeni davčni pogoji. Poudarjate, da iz predložene pogodbe ni jasno, čemu in s kakšnim namenom se zbirajo osebni podatki o vaši številki, zato nas prosite za naše mnenje.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.Obdelava osebnih podatkov je dopustna le, če zanjo obstaja ustrezna pravna podlaga. V členu 6 Splošne uredbe so tako določene pravne podlage, in sicer: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. V skladu z drugim odstavkom 268. člena Zakona o zavarovalništvu (Uradni list RS, št. 93/15, 9/19, 102/20; v nadaljevanju: ZZavar-1) zavarovalnice in Slovensko zavarovalno združenje zbirajo, shranjujejo, posredujejo, uporabljajo ali kako drugače obdelujejo osebne podatke iz tega člena v skladu z zakonodajo, ki ureja varstvo osebnih podatkov in zbirke podatkov s področja zavarovanja, in sicer: zbirko podatkov o zavarovalcih in zavarovancih, zbirko podatkov o zavarovalnih primerih, zbirko podatkov za presojo zavarovalnega kritja in višine odškodnine oziroma zavarovalnine, zbirko podatkov o potencialnih zavarovalcih in zavarovancih. ZZavar-1 nato v nadaljnjih odstavkih 268. člena določa, kateri osebni podatki se lahko ob upoštevanju namenov obdelave podatkov lahko zbirajo v vsaki od teh zbirk. Četrti in šesti odstavek omenjenega člena ZZavar-1 določata, kateri osebni podatki se lahko zbirajo v zbirki podatkov o zavarovalcih in zavarovancih ter zbirki podatkov za presojo zavarovalnega kritja in višine odškodnine oziroma zavarovalnine. Med drugimi osebnimi podatki je pri tem navedena tudi davčna številka. Pomembno pri tem je, da je obdelava osebnih podatkov v navedenih dveh zbirkah dopustna le v obsegu, ki je primeren in potreben za uresničevanje namenov obdelave, in sicer sklepanja in izvajanja pogodb o zavarovanju, izterjave neplačanih obveznosti iz naslova zavarovalnih pogodb, reševanja škod, uveljavljanja povračilnih zahtevkov in drugih pravic ter obveznosti, vključno s preiskovanjem sumljivih primerov neupravičeno izplačanih odškodnin oziroma zavarovalnin, ki izvirajo iz zavarovanj po tem zakonu, in preverjanje politične izpostavljenosti oseb po zakonu, ki ureja preprečevanje pranja denarja in financiranja terorizma. Nadalje ZZavar v 270. členu določa, da smejo zavarovalnice, ki obravnavajo zahtevke v spornem zavarovalnem primeru, za namen ugotovitve dejanskih okoliščin in v obsegu, ki je potreben, v postopku reševanja zavarovalnega primera ali preiskave sumljivih primerov neupravičeno izplačanih odškodnin oziroma zavarovalnin izmenjati osebne in druge podatke iz zbirk podatkov zavarovalnic in SZZ, ki se vodijo v skladu z drugim odstavkom 268. člena tega zakona, z drugimi zavarovalnicami in SZZ.Skladno s predstavljeno zakonodajo imajo torej zavarovalnice pravno podlago za pridobivanje in obdelavo osebnih podatkov v obsegu in za namene, kot to določa ZZavar-1. Zavarovalnice in SZZ tako lahko pridobivajo v 268. členu naštete osebne podatke, ki jih potrebujejo za obravnavo konkretnega primera, upoštevajoč namene posamezne zbirke. Ob tem je treba upoštevati načelo najmanjšega obsega podatkov, ki določa, da morajo biti pod pogojem, da obstaja pravna podlaga, osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo. Navedeno načelo pomeni, da je treba obdelovati samo toliko osebnih podatkov, kolikor je nujno potrebno za izvrševanje zakonitih pristojnosti, nalog ali obveznosti.IP poudarja, da v okviru nezavezujočega mnenja ne more presojati, ali so v konkretnem primeru, za konkreten namen in podatke izpolnjeni navedeni pogoji za obdelavo podatka in njegovo posredovanje. To je namreč naloga upravljavca, ki za obdelavo osebnih podatkov posameznikov prevzema tudi odgovornost. Konkretno presojo zakonitosti obdelave v posameznem primeru pa lahko IP opravi le v okviru inšpekcijskega ali upravnega postopka.Vsekakor pa vam mora upravljavec osebnih podatkov skladno s Splošno uredbo ob pridobivanju vaših osebnih podatkov podati določene informacije. Pravico do informacij ureja člen 13 Splošne uredbe, ki določa nabor informacij, ki jih mora upravljavec osebnih podatkov zagotoviti posamezniku, kadar se osebni podatki pridobijo od posameznika, na katerega se nanašajo osebni podatki, med drugim identiteto in kontaktne podatke upravljavca; namene in pravno podlago za obdelavo; uporabnike ali kategorije uporabnikov osebnih podatkov ter nadalje tudi obdobje hrambe osebnih podatkov; obstoj pravic posameznika; obstoj pravice do preklica privolitve; pravico do vložitve pritožbe pri nadzornem organu.V upanju, da ste dobili odgovor na svoje vprašanje, vas lepo pozdravljamo.                                                                                               Mojca Prelesnik, univ.dipl.prav.,                                                                                                                                                 informacijska pooblaščenkaPripravila:                                                                                                                                mag. Polona Merc, univ. dipl. prav.,svetovalka IP za varstvo osebnih podatkov
