

Pridobitev pojasnil od izvajalca zdravstvene dejavnosti
+
-


Datum: 05.10.2022
Številka: 07121-1/2022/1043

Kategorije: Pravica do seznanitve z lastnimi osebnimi podatki
                        Pri Informacijskem pooblaščencu (IP) smo dne 3. 10. 2022 prejeli vaše sporočilo, v katerem nas prosite za pomoč za pridobitev pojasnila v zvezi z zdravstvenim stanjem s strani izvajalca zdravstvene dejavnosti. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. IP se lahko dokončno in konkretno opredeli do konkretne problematike le v morebitnem pritožbenem postopku.
 
 
Pravica do seznanitve z lastno zdravstveno dokumentacijo (41. člen Zakona o pacientovih pravicah - ZPacP) ne vključuje pravice do pridobitve dodatnih pojasnil, ki naj bi jih izvajalec zdravstvene dejavnosti pripravil na zahtevo pacienta in ki jih v času vložitve zahteve še ni v pacientovi zdravstveni dokumentaciji. Izjema so ustna pojasnila o vsebini zdravstvene dokumentacije, pod pogojem neizpolnjene pojasnilne dolžnosti.
 
 
 
O b r a z l o ž i t e v:
 
Iz vašega sporočila ni razvidno, ali ste pri izvajalcu zahtevali pojasnilo, ki je že del vaše zdravstvene dokumentacije ali pojasnilo, ki naj bi ga izvajalec pripravil posebej oziroma kot dodatni dokument na vašo prošnjo oziroma v zvezi z vašimi vprašanji. Prav tako ni jasno, ali ste zahtevali tudi pridobitev kopije (preostale) zdravstvene dokumentacije in ali ste to prejeli. Ker ste sporočilu priložili tudi neko pojasnilo izvajalca, so okoliščine primera še bolj nejasne.
 
ZPacP v 41. členu ne ureja posebne pravice do prejema pojasnil, obrazložitev, mnenj in podobno, če ti v trenutku zahteve še niso del zdravstvene dokumentacije. Izvajalec zdravstvene dejavnosti je sicer dolžan odgovarjati na vloge pacientov v skladu z Uredbo o poslovanju z uporabniki v javnem zdravstvu, toda ta obveznost ne spada v pristojnost IP. To pomeni, da v primeru molka po tej uredbi, IP ne more voditi pritožbenega ali inšpekcijskega postopka.
 
ZPacP v petem odstavku 41. člena sicer ureja tudi pravico do prejema pojasnil, toda:
-      gre le za ustna pojasnila,
-      pojasnila se nanašajo le na vsebino obstoječe zdravstvene dokumentacije in ne na razloge za določene odločitve in ravnanja zdravnika,
-      izpolnjen mora biti tudi pogoj, da zdravnik v času zdravstvene oskrbe ni izpolnil pojasnilne dolžnosti.
 
Če ste pri izvajalcu vložili tudi zahtevo za seznanitev z že obstoječo zdravstveno dokumentacijo, pa te niste prejeli ali sploh niste prejeli odgovora, vam predlagamo, da pri IP vložite pritožbo. Ta mora vsebovati kopijo zahteve, dokazilo o datumu vložitve in kopijo morebitnega odgovora izvajalca ter vaš naslov za vročanje. Rok za pritožbo je 15 dni, če vam je izvajalec pisno zavrnil zahtevo.
 
Enako kot po ZPacP, velja tudi po 15. členu Splošne uredbe o varstvu podatkov, da ta ne omogoča, da upravljavec posamezniku pripravi posebna pojasnila ali odgovore na vprašanja. Izjema so informacije o obdelavi osebnih podatkov iz (a) do (h) točke 15. člena Splošne uredbe o varstvu podatkov. Glede na vsebino problematike sklepamo, da niste zahtevali tovrstnih pojasnil, zato te določbe v vašem primeru verjetno niso relevantne.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
