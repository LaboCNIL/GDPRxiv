

Pregled oseb po kriteriju živ/mrtev
+
-


Datum: 15.02.2022
Številka: 07121-1/2022/164

Kategorije: Pridobivanje OP iz zbirk, Upravne enote, Uradni postopki, OP umrlih
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas, kdo bi lahko izdal soglasje za pregled seznama oseb za namen vabljenja na obletnico mature po kriteriju živ/mrtev, saj kot organizator ne želite pošiljati vabil mrtvim osebam, baza CRP pa je dosegljiva le uradnim osebam. Dodajate, da bi upravna enota lahko pregledala pripravljeni spisek in vabila bi tako prejeli le tisti, ki so še živi.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uporaba kontaktnih podatkov posameznikov (naslov, telefonska številka ipd.) za namen obveščanja o dogodkih, obletnicah in drugih vsebinah pomeni obdelavo osebnih podatkov teh posameznikov. Za zakonito obdelavo osebnih podatkov je treba imeti ustrezno pravno podlago. Te so določene v členu 6(1) Splošne uredbe (privolitev, zakon, zakoniti interes itn.). Več o pravnih podlagah si lahko preberete na spletni strani IP https://upravljavec.si/kako-uporabljate-te-podatke/kratko-o-pravnih-podlagah/.
 
Splošna uredba pa se ne uporablja za osebne podatke umrlih oseb, temveč se v zvezi z zbiranjem osebnih podatkov umrlih uporablja 23. člen ZVOP-1. Upravljavec osebnih podatkov lahko podatke o umrlem posamezniku posreduje samo tistim uporabnikom osebnih podatkov, ki so za obdelavo osebnih podatkov pooblaščeni z zakonom oziroma pod določenimi pogoji zakonitim dedičem.
 
Podatki o smrti slovenskih državljanov in smrti tujih državljanov na območju Republike Slovenije so vsebovani v matičnem registru. V 29. členu Zakona o matičnem registru (Uradni list RS, št. 11/11 – uradno prečiščeno besedilo in 67/19; v nadaljevanju ZMatR) je urejena pravica do vpogleda v matični register in pridobitve osebnih podatkov. Po tej določbi ima pravico do pridobitve podatkov iz matičnega registra posameznik, na katerega se vpis nanaša, druge osebe pa le, če imajo njegovo pisno privolitev ali če so za uporabo osebnih podatkov pooblaščene z zakonom. Če vpisani ni več živ in v času svojega življenja ni izrecno prepovedal posredovanja svojih osebnih podatkov, imajo pravico do pridobitve njegovih osebnih podatkov osebe, ki izkažejo zakoniti interes za uporabo teh osebnih podatkov, osebe, ki so po zakonu, ki ureja dedovanje, njegovi zakoniti dediči prvega in drugega dednega reda, pa niso vnaprej pisno prepovedale posredovanja, skladno z zakonom, ki ureja varstvo osebnih podatkov.
 
Centralni register prebivalstva je vzpostavljen z Zakonom o centralnem registru prebivalstva (Uradni list RS, št. 72/06 – uradno prečiščeno besedilo in 3/22 – ZDeb; v nadaljevanju ZCRP) kot osrednja podatkovna baza z najosnovnejšimi podatki o prebivalstvu Slovenije. Upravljavec CRP je ministrstvo, pristojno za notranje zadeve, ki pridobiva podatke iz različnih zbirk osebnih podatkov, med drugim tudi iz matičnega registra, ki vsebuje podatek o smrti. Podatke iz CRP pa lahko pridobijo le uporabniki, ki imajo za to pravno podlago v zakonu ali osebni pisni privolitvi posameznika, na katerega se osebni podatki nanašajo (23. člen ZCRP). Več o obdelavi osebnih podatkov iz centralnega registra prebivalstva si lahko preberete tudi v smernicah IP, ki so dostopne na spletni strani https://www.ip-rs.si/publikacije/priro%C4%8Dniki-in-smernice/.
 
Glede na navedeno IP pojasnjuje, da ne obstaja izrecna zakonska določba, ki bi vam kot organizatorju obletnice omogočala dostop do podatkov, kateri od vaših nekdanjih sošolk in sošolcev so že pokojni, niti da bi tak pregled v okviru namena vabljenja na obletnico po obstoječem seznamu oseb za vas naredila upravna enota. Za to ne morete pridobiti niti posebnega soglasja oziroma dovoljenja.  Možno pa je, da prek znancev pridete do informacije o tem, ali je morda katera izmed oseb iz vašega seznama že pokojna, saj se pravila varstva osebnih podatkov ne uporabljajo za namen domače ali osebne dejavnosti (člen 2(2)(c) Splošne uredbe). Ob tem IP še dodaja, da se skladno s prvim odstavkom 31. člena Splošnih pogojev izvajanja univerzalne poštne storitve pošiljka, na kateri je označen pošiljateljev naslov, vrne pošiljatelju med drugim tudi, če je naslovnik umrl.
 
 
Lep pozdrav,
 
Mojca Prelesnik, univ. dipl. prav.,
informacijska pooblaščenka
 
Pripravila:                                                                                                                                
Tina Ivanc, univ. dipl. prav.,svetovalka IP za varstvo osebnih podatkov
