

Pridobivanje in posredovanje podatkov o okužbi, VRK in prebolelosti vrtčevskih otrok
+
-


Datum: 15.11.2021
Številka: 07121-1/2021/2277

Kategorije: Šolstvo, Zdravstveni osebni podatki
                        Pri Informacijskem pooblaščencu (IP) smo dne 12. 11. 2021 prejeli vaše vprašanje o tem, ali in kako lahko ukrepate proti vrtcu, ker ste prejeli obvestilo od NIJZ, da mora biti vaša hči v karanteni zaradi potrjene okužbe na strani zaposlenega v vrtcu. Na dokumentaciji iz NIJZ piše z velikimi tiskanimi črkami, da je izolacija priporočena in ni obvezna, česar ni nihče upošteval. Podatek o vašem e-naslovu je vrtec posredoval NIJZ-ju brez vaše privolitve. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 

 Če menite, da je vrtec pri zbiranju in posredovanju osebnih podatkov otrok in staršev ravnal nezakonito, lahko pri IP vložite inšpekcijsko prijavo. Toda pred tem vam predlagamo, da si ogledate že izdana mnenja IP s tega področja, in da upoštevate, da je več inšpekcijskih postopkov z enako problematiko že v teku. 

 

 Iz zgornjih mnenj IP izhaja, da je posredovanje osebnih podatkov oseb, ki so bile v visoko rizičnem stiku NIJZ-ju (dejstvo VRK, osebno ime, datum rojstva, e-pošta, naslov) le pogojno dopustno, in da končnih ugotovitev še ni, ker inšpekcijski postopki še niso končani. Če je posredovanje dopustno že na podlagi obstoječe zakonodaje, privolitev staršev ni potrebna.

 

 Dodajamo še, da je treba ločevati med karanteno, zdravniško odrejeno izolacijo in samoizolacijo, pri čemer (ne)obveznost posameznega ukrepa ni ključni in tudi ne edini element, ki je potreben za presojo zakonitosti predmetnega posredovanja osebnih podatkov. 

 
 
O b r a z l o ž i t e v:
 
Neobvezujoč obrazec inšpekcijske prijave je dostopen na spletni strani IP, pod zavihkom »obrazci« - »varstvo osebnih podatkov«.
 
Ker se vaše mnenje navezuje na »Navodila vzgojno-izobraževalnim zavodom (VIZ) in dijaškim domovom (DD) ob sumu ali potrjenem primeru okužbe s SARS-CoV-2 v zavodu« (NIJZ, 1. 9. 2021) in ker smo v zvezi s tem že izdali več mnenj, vam predlagamo, da si dve mnenji ogledate na naslednjih povezavah:
 
https://www.ip-rs.si/mnenja-gdpr/zbiranje-in-posredovanje-podatkov-o-oku%C5%BEenosti-in-visoko-rizi%C4%8Dnih-stikih-u%C4%8Dencev-nacionalnemu-in%C5%A1titutu-za-javno-zdravje.
 
https://www.ip-rs.si/mnenja-gdpr/sporo%C4%8Danje-podatkov-o-visoko-rizi%C4%8Dnih-stikih-otrok-ob-prepovedi-star%C5%A1ev
 
Iz omenjenih načelnih mnenj IP izhaja:
 

Podatke o okuženih učencih se lahko posreduje NIJZ-ju;

 

Šola lahko ugotavlja VRK;

 

Prebolelost in cepljenost VRK-jev lahko starši oz. dijaki šoli sporočijo le popolnoma prostovoljno;

 

Prepoved staršev na zbiranje in posredovanje podatkov NIJZ-ju nima učinkov;

 

Za obvezno posredovanje vseh predvidenih podatkov o VRK NIJZ-ju ni neposredne oz. izrecne pravne podlage. Za to posredovanje podatkov je zgolj možno, da so morda izpolnjeni pogoji za sklicevanje na katero od splošnih zakonskih podlag, na primer po četrtem odstavku 9. člena ZVOP-1 (nujna obdelava za izvrševanje zakonitih pristojnosti tako za šole kot za NIJZ) v povezavi s 17. členom ZNB (epidemiološka preiskava).

 
Zgornji mnenji in dodatna pojasnila so splošna in nimajo narave dokončne odločitve, saj je inšpekcijski postopek IP v zvezi s to problematiko še v teku. Pred zaključkom inšpekcijskega postopka bolj konkreten odgovor žal ni mogoč.
 
Lepo vas pozdravljamo,
 
mag. Urban Brulc, univ. dipl. prav.
samostojni svetovalec IP
