

Podpisovanje posebne izjave glede zdravja s strani delavcev
+
-


Datum: 05.05.2020
Številka: 07120-1/2020/337

Kategorije: Delovna razmerja, Pravne podlage, Šolstvo, Zdravstveni osebni podatki
                        Pri Informacijskem pooblaščencu (IP) smo dne 5. 5. 2020 prejeli vaše vprašanje o tem, ali je dopustno, da delavci v določeni šoli zaradi trenutne epidemije podpišejo posebno izjavo, s katero potrjujejo prejem vprašanj o zdravju (npr. o vročini, bolečinah v mišicah, znakih vnetja dihal ipd.) in navodil v zvezi s tem (npr. obveščanje vodje o pozitivnih odgovorih na vprašanja). Predlagal jo je izvajalec medicine dela. Prilagate vzorec obrazca. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Ker IP izven inšpekcijskega postopka ni pristojen za presojenje internih obrazcev in drugih aktov upravljavcev, se do vašega vprašanja opredeljujemo na splošni ravni. Z vidika varstva osebnih podatkov je dopustno, da delavec pisno potrdi, da je prejel določene informacije in navodila, ki so v zvezi s pravicami in dolžnostmi iz delovnega razmerja (v konketnem primeru v zvezi s preprečevanjem in obvladovanjem epidemije COVID-19). Če ne gre za anamnestično anketo, ki bi jo delavec ob vsakokratnem prihodu na delo moral izpolniti in predložiti delodajalcu, zdravstvena vprašanja v takem dokumentu niso sporna z vidika varstva osebnih podatkov. Ni pa dopustno, če navodila vsebujejo delavčevo obveznost obveščanja delodajalca o konkretnih znakih bolezni in obveznost obveščanja delodajalca o konkretnih navodilih, ki bi jih delavcu dal osebni zdravnik, če ta navodila presegajo informacije o splošnem režimu zdravljenja in njegovih razlogih, do katerih je delodajalec sicer upravičen (tj. če na primer presegajo informacije o režimu gibanja in informacije na bolniškem listu).O b r a z l o ž i t e v:V predstavljenem primeru delavec le pisno potrdi, da je bil s strani delodajalca (v konkretnem primeru šole) obveščen o pisnih informacijah in navodilih za ravnanje pred prihodom na delo ter o ravnanju v primeru, da so podani znaki bolezni. Gre za obvestila in navodila, ki so po vsebini v zvezi z delovnim razmerjem (zagotavljanje varnosti in zdravja pri delu za delavca in za druge zaposlene ter za tretje osebe), enako velja za samo izjavo oziroma potrditev prejema obvestil in navodil.V predstavljenem primeru gre za vprašalnik, ki je namenjen le vsakodnevnemu samoocenjevanju. To pomeni, da delavec pred prihodom na delo s pomočjo vprašalnika (informativnega pripomočka) sam pri sebi preveri, ali ima kakšne značilne bolezenske znake v zvezi s COVID-19 oziroma, ali so podani kakšni elementi tveganja za okužbo, ter izpolnjenega vprašalnika ne oddaja delodajalcu. V predstavljenem primeru navodila za ravnanje vsebujejo tudi obveznost obveščanja vodje, če je odgovor na eno ali več vprašanj pozitiven. Splošno obveščanje delodajalca o nekonkretiziranih zdravstvenih razlogih za neprihod na delo je dopustno, ni pa z vidika varstva osebnih podatkov dopustno, da je delavec dolžan obveščati delodajalca o konkretnih zdravstvenih težavah (tj. o zdravstvenem stanju) in o konkretnem zdravljenju. Izjema so splošne informacije o režimu in razlogih zdravljenja - predviden čas bolniške odsotnosti, s strani zdravnika določen režim gibanja ter podatki, ki so redoma navedeni na bolniškem listu (izolacija, nega, poškodba…). Obstaja še nekaj drugih izjem, ki v konkretnem primeru niso relevantne.V zvezi z nedopustnostjo zbiranja zdravstvenih podatkov o delavcih je na naši spletni strani že objavljenih več mnenj.  Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
