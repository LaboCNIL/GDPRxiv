

Vprašalnik za paciente pred vstopom v prostore izvajalca zdravstvene dejavnosti
+
-


Datum: 06.05.2022
Številka: 07121-1/2022/501

Kategorije: Zdravstveni osebni podatki
                        Pri Informacijskem pooblaščencu (IP) smo dne 12. 4. 2022 in 15. 4. 2022 prejeli vaše stališče na naše mnenje 07121-1/2022/403, ki smo vam ga poslali v aprilu in se nanaša na vprašalnik za paciente pred vstopom v prostore izvajalca zdravstvene dejavnosti. Menite, da naš odgovor temelji na neutemeljeni predpostavki, da imamo epidemijo, saj ta ni razglašena. Poleg tega še pojasnjujete:

da še nobena inštitucija ni predstavila dokaza o laboratorijsko izoliranem virusu;
da če bi bila znanost v tem segmentu pravilna, bi ga izolirala ne enkrat, ampak stokrat in predstavila ta dokaz javnosti. Do danes tega dokaza še nismo dobili. Zanima vas, ali smo kot javnost do tega upravičeni;
da javnost že več kot eno leto zahteva, da naj vlada predloži utemeljene argumente, to je strokovno utemeljeno, nedvoumno dokumentacijo, zakaj je bil COVID-19 uvrščen med kategorijo najtežjih virusnih obolenj, kot je ebola in hemoragična mrzlica. Zanima vas, zakaj javnost nima pravice zahtevati teh dokazov.

 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
IP ugotavlja, da vaše dodatno stališče in vprašanja ne vplivajo na že izdano mnenje IP o načelni dopustnosti uporabe vprašalnikov o zdravstvenem stanju v zvezi s COVID-19.
 
Če želite od zavezancev za dajanje informacij javnega značaja (javnopravni organi) pridobiti nek obstoječ dokument z določeno vsebino, lahko zanj zaprosite na podlagi Zakona o dostopu do informacij javnega značaja (ZDIJZ). V primeru molka ali zavrnitve, lahko pri IP vložite pritožbo.
 
 
O b r a z l o ž i t e v:
 
Ugotavljamo, da formalna razglasitev epidemije ni pogoj za sklicevanje na podlage, ki smo jih našteli v našem prvem mnenju. Važno je, ali je z vidika medicinske stroke v družbenem okolju prisoten pomemben javnozdravstveni problem, ki terja ukrepanje.  
 
Do različnih laičnih in strokovnih stališč o virusu SARS-CoV-2 ter bolezni COVID-19 se IP ni pristojen opredeljevati.
 
Glede uveljavljanja pravice do dostopa do informacij javnega značaja je na spletni strani IP na voljo več pojasnil, dostopna pa je tudi pritožbena praksa s tega področja. Vnaprej in pavšalno vam IP ne more zatrditi, ali je javnost upravičena do nedoločenih dokumentov. Do konkretnih primerov dostopa se lahko IP opredeli le v pritožbenem postopku.
 
Lepo vas pozdravljamo,
 
mag. Urban Brulc, univ. dipl. prav.
samostojni svetovalec IP                                                                                  
 
Mojca Prelesnik, univ. dipl. prav.
informacijska pooblaščenka
