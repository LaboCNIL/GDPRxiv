

Objava OP v mednarodnem projektu
+
-


Datum: 01.10.2020
Številka: 07120-1/2020/526

Kategorije: Delovna razmerja, Fotografije kot OP, Pravne podlage, Šolstvo
                        Informacijski pooblaščenec (v nadaljnjem besedilu IP) je prejel vaše zaprosilo za mnenje glede objave posnetkov v okviru sodelovanja v mednarodnem projektu. Navedli ste, da ste začeli sodelovati v mednarodnem projektu Erasmus+. V pravilih/pogojih tega projekta je zapisano, da morate svoje delo promovirati in objavljati tudi izven zavoda (fotografije, posnetki na spletnih straneh ipd.). Za otroke imate posebej pridobljeno soglasje staršev v zvezi s tem. Zanima vas, ali potrebujete tudi privolitve zaposlenih za objavo posnetkov, na katerih so, ali pa je s pristopom k projektu to samo po sebi umevno.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Za zakonito obdelavo osebnih podatkov je treba imeti ustrezno pravno podlago. Splošna uredba o varstvu podatkov določa pravne podlage v členu 6.Delodajalec je upravičen do obdelave osebnih podatkov zaposlenega, če ima zanjo izrecno zakonsko podlago, če je obdelava potrebna za izvajanje pogodbe oz. javnih nalog ali če je zanjo pridobil osebno privolitev zaposlenega.Za vsako obdelavo osebnih podatkov je treba imeti ustrezno pravno podlago. Te so določene v členu 6(1) Splošne uredbe o varstvu podatkov in so za javni sektor, kamor sodijo tudi šole kot javni zavodi, naslednje: privolitev, kadar ne gre za izvajanje javnih nalog (točka (a)), sklenitev ali izvajanje pogodbe (točka (b)), zakon (točka (c)), izvajanje javne naloge (točka (e) v zvezi s četrtim odstavkom 9. člena ZVOP-1). Poleg Splošne uredbe o varstvu podatkov pravno podlago za obdelavo osebnih podatkov v javnem sektorju urejajo tudi določbe prvega, drugega in četrtega odstavka 9. člen ZVOP-1. Ta določa, da se osebni podatki v javnem sektorju lahko obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi, da se določeni osebni podatki obdelujejo le na podlagi osebne privolitve posameznika. Nosilci javnih pooblastil lahko obdelujejo osebne podatke tudi na podlagi osebne privolitve posameznika brez podlage v zakonu, kadar ne gre za izvrševanje njihovih nalog kot nosilcev javnih pooblastil. Zbirke osebnih podatkov, ki nastanejo na tej podlagi, morajo biti ločene od zbirk podatkov, ki nastanejo na podlagi izvrševanja nalog nosilca javnih pooblastil. V tem primeru se sme snemati in objavljati posnetke otrok le, če se za takšno obdelavo osebnih podatkov vnaprej pridobi osebno privolitev upodobljenega posameznika oz. njegovega zakonitega zastopnika. Na vprašanje objave osebnih podatkov v okviru sodelovanja v mednarodnem projektu je IP odgovarjal v mnenju, št. 0712-3/2018/2823 z dne 11. 2. 2019.Kar se tiče obdelave osebnih podatkov zaposlenih, je delodajalec upravičen do obdelave tistih osebnih podatkov delavca, za katero ima izrecno zakonsko podlago (Zakon o delovnih razmerjih (ZDR-1; 48. člen v povezavi z navodili delodajalca), Zakon o evidencah na področju dela in socialne varnosti (ZEPDSV)). IP meni, da je snemanje in objava posnetkov v okviru sodelovanja v mednarodnem projektu lahko dopustna po 48. člena ZDR-1 zgolj takrat, ko je tovrstno obdelavo osebnih podatkov moč razumeti kot izpolnjevanje delovnih obveznosti. Delodajalec je v takšnem primeru dolžan izkazati, da gre za takšne delavčeve osebne podatke, ki jih potrebuje v okviru delovnega razmerja. Kadar obdelavo osebnih podatkov določajo področni predpisi posebna privolitev posameznika niti ni potrebna.Posebna privolitev ni potrebna niti, če je obdelava osebnih podatkov potrebna za izvajanje pogodbe, katere pogodbena stranka je posameznik, na katerega se nanašajo osebni podatki (točka (b) člena 6(1) Splošne uredbe o varstvu podatkov), ali kadar je obdelava potrebna za opravljanje naloge v javnem interesu ali pri izvajanju javne oblasti, dodeljene upravljavcu (točka (e) člena 6(1) Splošne uredbe o varstvu podatkov).Nobena obdelava osebnih podatkov ne more in ne sme biti sama po sebi umevna. Zakonita obdelava osebnih podatkov je naloga in odgovornost vsakokratnega upravljavca. Posameznik mora biti vedno obveščen tudi o tem, ali se zbirajo osebni podatki povezani z njim, kdo jih zbira, za kakšen namen jih zbira, katere podatke zbira, komu so bili podatki (že) razkriti ali še bodo, kako dolgo se jih hrani, ali se jih uporablja za profiliranje in personalizacijo storitev (tako člen 13 Splošne uredbe o varstvu podatkov).Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.Vsa mnenja IP so objavljena in dostopna na naši spletni strani https://www.ip-rs.si/vop/.Prav tako so vsa ključna področja, ki jih ureja Splošna uredba o varstvu podatkov, predstavljena na https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/. Tu lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.Lep pozdrav,                                                                                               Mojca Prelesnik,                                                                                               informacijska pooblaščenkaPripravila:Karolina Kušević, univ. dipl. prav.,svetovalka IPTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
