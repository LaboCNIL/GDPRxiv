

Ponarejena pogodba o zavarovanju
+
-


Datum: 25.06.2020
Številka: 07121-1/2020/1137

Kategorije: Razno, Zavarovalništvo
                        Informacijski pooblaščenec (v nadaljevanju IP) je po pošti prejel vaš dopis, v katerem navajate, da je zavarovalna agentka brez vaše vednosti na vaše ime sklenila zavarovalno polico za avtomobil. Pojasnjujete, da so ponaredili vaš podpis. Zanima vas, pod kakšnimi pogoji lahko zahtevate odškodnino zaradi goljufije. Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP uvodoma pojasnjuje, da je obdelava osebnih podatkov zakonita, če je izpolnjen (vsaj) eden od pogojev, ki jih ureja člen 6 Splošne uredbe. V skladu z Zakonom o zavarovalništvu (Uradni list RS, št. 93/15; v nadaljevanju: ZZavar-1) zavarovalnice in Slovensko zavarovalno združenje vodijo posamezne zbirke osebnih podatkov, ki so navedene v drugem odstavku 268. člena. Obdelava osebnih podatkov v teh zbirkah je dopustna le v obsegu, ki je potreben za uresničevanje namenov obdelave, torej sklepanja in izvajanja pogodb o zavarovanju, kar vključuje tudi izterjavo neplačanih obveznosti iz naslova zavarovalnih pogodb, reševanje škod, uveljavljanje povračilnih zahtevkov in drugih pravic ter obveznosti, vključno s preiskovanjem sumljivih primerov neupravičeno izplačanih odškodnin oziroma zavarovalnin, ki izvirajo iz zavarovanj po tem zakonu, v skladu z zakonodajo, ki ureja varstvo osebnih podatkov in zbirke podatkov s področja zavarovanja.V zvezi z vašim vprašanjem pa IP pojasnjuje, da sme v skladu z načelom zakonitosti ravnati samo v okviru svojih pooblastil, za katera ima neposredno podlago v 2. členu Zakona o Informacijskem pooblaščencu (Uradni list RS, št. 113/05 in 51/07 – ZUstS-A, 14/2010 Odl.US: U-I-303/08-9; ZInfP), na podlagi katerega je pristojen za:– odločanje o pritožbi zoper odločbo, s katero je organ zavrgel ali zavrnil zahtevo ali drugače kršil pravico do dostopa ali ponovne uporabe informacije javnega značaja ter v okviru postopka na drugi stopnji tudi za nadzor nad izvajanjem zakona, ki ureja dostop do informacij javnega značaja, in na njegovi podlagi izdanih predpisov;– inšpekcijski nadzor nad izvajanjem zakona in drugih predpisov, ki urejajo varstvo ali obdelavo osebnih podatkov oziroma iznos osebnih podatkov iz Republike Slovenije, ter opravljanje drugih nalog, ki jih določajo ti predpisi;– odločanje o pritožbi posameznika, kadar upravljavec osebnih podatkov ne ugodi zahtevi posameznika glede pravice posameznika do seznanitve z zahtevanimi podatki, do izpisov, seznamov, vpogledov, potrdil, informacij, pojasnil, prepisovanja ali kopiranja po določbah zakona, ki ureja varstvo osebnih podatkov. V skladu z navedenim je IP pristojen za nadzor nad izvajanjem zakona in drugih predpisov, ki urejajo varstvo ali obdelavo osebnih podatkov. Ni pa pristojen za presojo veljavnosti in ukrepanje v zvezi s pogodbo, ki jo je v vašem imenu sklenila zavarovalna agentka, in prav tako vam ne more svetovati glede morebitne odškodninske odgovornosti agentke. Kakor sami ugotavljate, bi po mnenju IP v konkretnem primeru lahko šlo za storjeno kaznivo dejanje.V upanju, da ste dobili odgovor na svoje vprašanje, vas lepo pozdravljamo.                                                                                               Mojca Prelesnik, univ.dipl.prav.,                                                                                                                                                informacijska pooblaščenkaPripravila:                                                                                                                              Neja Domnik, mag. prav.,asistentka svetovalca pri IP                                         
