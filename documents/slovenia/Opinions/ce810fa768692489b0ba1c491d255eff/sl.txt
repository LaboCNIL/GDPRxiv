

Dostop do zdravstvene dokumentacije umrlega strica
+
-


Datum: 04.12.2019
Številka: 0712-1/2019/2796

Kategorije: Pravne podlage, OP umrlih
                        Informacijski pooblaščenec (v nadaljevanju IP) je po elektronski prejel vaš dopis, v katerem vas zanima, ali imate pravico do vpogleda v zdravstveno dokumentacijo svojega umrlega strica, namreč sumite, da stric ni bil prišteven, ko je oblikoval oporoko. ***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Zakon o pacientovih pravicah (Uradni list RS, št. 15/08 in 55/17; v nadaljevanju: ZPacP) v 42. členu ureja pravico do seznanitve z zdravstveno dokumentacijo po pacientovi smrti. Po pacientovi smrti imajo pravico do seznanitve z njegovo zdravstveno dokumentacijo osebe, ki so za obdelavo podatkov pooblaščene z zakonom, in osebe, za katere je pacient predhodno dal izrecno privolitev v pisni obliki. In sicer po pacientovi smrti imajo pravico do seznanitve z njegovo zdravstveno dokumentacijo pacientov zakonec, zunajzakonski partner, partner iz istospolne skupnosti, otroci in posvojenci, kadar teh oseb ni, pa pacientovi starši. Naštetim osebam se omogoči le dostop do tistih podatkov, ki so potrebni za dosego zakonitega namena seznanitve. Nadalje člen določa, da morajo navedene osebe, ki se želijo seznaniti z zdravstveno dokumentacijo, ki je nastala v času, ko umrli pacient ni bil sposoben odločanja o sebi in se je to stanje brez prekinitev nadaljevalo do njegove smrti, za seznanitev izkazati pravni interes. Z zdravstveno dokumentacijo umrlega pacienta se lahko seznanijo tudi druge osebe, ki za to izkažejo pravni interes z ustrezno listino, pri čemer se jim omogoči le dostop do tistih podatkov, ki so potrebni za uveljavljanje njihovega pravnega interesa.IP dodatno pojasnjuje, da v kolikor menite, da gre za neveljavno oporoko, jo je mogoče pod določenimi pogoji na sodišču izpodbijati. Ob tem je potrebno vzeti v obzir, da lahko razveljavitev oporoke zaradi oporočiteljeve nesposobnosti za razsojanje zahteva samo tisti, ki ima pravni interes, in sicer v roku enega leta od dneva, ko je zvedel za vzrok neveljavnosti, vendar najdalj v desetih letih od razglasitve oporoke (tako 61. člen Zakona o dedovanju, Uradni list SRS, št. 15/76, s spremembami in dopolnitvami).V upanju, da ste dobili odgovor na svoje vprašanje, vas lepo pozdravljamo.Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                              Neja Domnik, mag. prav.,asistentka svetovalca pri IP                                         
