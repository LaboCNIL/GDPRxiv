

Hramba posnetkov
+
-


Datum: 23.09.2020
Številka: 07121-1/2020/1681

Kategorije: Delovna razmerja, Video in avdio nadzor
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navedli ste, da bi na avtomatsko linijo izdelave alu panelov za gradnjo skladišč/hal postavili kamere. Zaradi problematike uveljavljanja reklamacij s strani strank bi želeli v podjetju posnetke hraniti vsaj za 6 mesecev. Kamere ne snemajo zaposlenih ampak izključno panele, ki prihajajo iz proizvodnje linije. Zaradi poškodb na panelih bi lahko preko video posnetkov ugotovili morebitne napake oziroma zlorabe pri reklamacijah. Zanima vas, ali se lahko posnetki hranijo direktno na sami snemalni napravi ali bi jih morali shraniti ločeno?***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Navedeno pomeni tudi, da ne more podati ocene o konkretni utemeljenosti uvedbe videonadzora ali vam podati neposrednega odgovora glede mesta hrambe videoposnetkov. V okviru mnenja vam lahko podamo zgolj splošna pojasnila, priporočila in usmeritve pri uvedbi videonadzora.Uvodoma pojasnjujemo, da vam podajamo mnenje glede izvajanja videonadzora v delovnih prostorih, ki je urejeno v ZVOP-1. Navedli ste, da se bo snemalo izključno izdelke, ki prihajajo iz avtomatske proizvodne linije. V kolikor v nobenem primeru (niti izjemoma niti zelo redko) pri opisanem snemanju ne pride do snemanja zaposlenih ali drugih posameznikov, potem morda ne gre za izvajanje videonadzora v smislu ZVOP-1. Presoja je na strani upravljavca (torej podjetja).Izvajanje videonadzora je določeno v 74. – 77. členu ZVOP-1. Videonadzor v delovnih prostorih se lahko izvaja izjemoma in pod pogoji, ki so določeni v 74. (splošne določbe) in 77. členu. O pogojih glede izvajanja videonadzora v delovnih prostorih, kakor tudi glede drugih obveznosti skladno s Splošno uredbo, ki jih mora izpolnjevati upravljavec osebnih podatkov, si lahko preberete v že izdanih mnenjih IP, ki so dosegljiva s pomočjo iskalnika na www.ip-rs.si/vop, npr. mnenje št. 07121-1/2020/1116 z dne 22. 06. 2020.Nekatere odgovore na najpogostejša vprašanja glede videonadzora si lahko preberete tudi v smernicah IP o izvajanju videonadzora, ki so dostopne na:https://www.ip-rs.si/fileadmin/user_upload/Pdf/smernice/Smernice_o_videonadzoru_web.pdf, nekaj  informacij o vzpostavitvi videonadzora si lahko preberete tudi na spletni strani IP: https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora/.Delodajalec pa mora kot upravljavec osebnih podatkov upoštevati tudi določila Splošne uredbe. Glede na vprašanje ki ste ga zastavili, je treba poudariti, da mora upravljavec sprejeti primerne tehnično-organizacijske ukrepe za zavarovanje osebnih podatkov. Zagotoviti mora npr., da do posnetkov ne dostopajo nepooblaščene osebe, zagotoviti beleženje vpogleda v posnetke, zavarovati sam videonadzorni sistem ter po preteku roka hrambe poskrbeti za varno uničenje posnetkov videonadzornega sistema. V okviru mnenja se, kot rečeno, ne moremo izjasniti o konkretnih obdelavah osebnih podatkov. Tako je glede roka hrambe, kakor tudi glede drugih okoliščin v zvezi z varno hrambo posnetkov, odgovoren upravljavec sam. Vendar vam svetujemo, da glede na tveganja, ki obstajajo v vaši organizaciji glede obdelave osebnih podatkov (v tem primeru npr. med drugim ocenite možnost kraje snemalne naprave in s tem posnetega materiala, možnost dostopa nepooblaščenih oseb do snemalne naprave, itd.) ter glede na ukrepe ki jih morate posledično sprejeti, da odkrita tveganja obvladujete, sami presodite o najbolj varnem mestu hrambe videoposnetkov. V ta namen lahko izvedete tudi t.i. oceno učinkov. Več o oceni učinka si lahko preberete na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/ocena-ucinka-v-zvezi-z-varstvom-podatkov/.Poudarjamo tudi, da ZVOP-1 v primeru videonadzora na delovnem mestu ne določa roka hrambe posnetkov in ga morate določiti sami. Pri tem pa je treba upoštevati načelo omejitve hrambe (točka (e) prvega odstavka 5. člena Splošne uredbe), ki določa, da se osebni podatki hranijo le toliko časa, kolikor je potrebno za namene, za katere se osebni podatki obdelujejo. Navedeno z drugimi besedami pomeni, da kadar videoposnetki zaradi razloga, s katerim ste uvedli videonadzor (npr. varovanje premoženja) niso več potrebni, jih morate (varno) izbrisati.V upanju, da vam bodo naša napotila v pomoč, vas lepo pozdravljamo.Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                              Barbara Pirš, univ.dipl.prav.,Svetovalka Pooblaščenca za preventivo                                   
