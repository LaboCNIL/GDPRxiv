

Seznanitev s podatkom o predlaganem mentorju mladega raziskovalca
+
-


Datum: 20.07.2021
Številka: 0712-1/2021/1270

Kategorije: Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nas prosite za pomoč pri pridobivanju vpogleda v svoje osebne podatke, in sicer v dokument, ki vsebuje vaše soglasje k predlogu za mentorja za mlade raziskovalce. Vašo zahtevo za seznanitev so namreč doslej le delno odobrili (posredovali so vam dokument, v katerem je bilo prekrito vse, razen vašega imena), ime predlaganega mentorja za raziskovalni program, katerega vodja ste in za katerega rektor jamči, da ima vaše soglasje, pa so vam prekrili. Navedli so, da so vam posredovali vse, kar vam glede na zakonodajo lahko posredujejo.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Vsak posameznik ima skladno s prvim odstavkom 15. člena Splošne uredbe pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in določene informacije glede obdelave osebnih podatkov in pravic posameznika.
 
Skladno s tretjim odstavkom 12. člena Splošne uredbe upravljavec informacije o ukrepih, sprejetih na zahtevo v skladu s členi 15 do 22, posamezniku, na katerega se nanašajo osebni podatki, zagotovi brez nepotrebnega odlašanja in v vsakem primeru v enem mesecu po prejemu zahteve. Četrti odstavek 12. člena Splošne uredbe pa določa, da če upravljavec ne ukrepa na zahtevo posameznika, na katerega se nanašajo osebni podatki, upravljavec takega posameznika brez odlašanja, najpozneje pa v enem mesecu po prejemu zahteve, obvesti o razlogih za neukrepanje ter o možnosti vložitve pritožbe pri nadzornem organu in možnosti uveljavljanja pravnih sredstev.
 
Iz vašega dopisa izhaja, da ste zahtevo za dostop do lastnih osebnih podatkov že podali pri upravljavcu, ni pa povsem jasno, ali je bil odgovor upravljavca, ki ste ga prejeli, zavrnilno obvestilo v smislu Splošne uredbe. Odločitev upravljavca v javnem sektorju mora namreč vsebovati obvezne sestavine, ki jih zahteva Zakon o splošnem upravnem postopku, poleg tega pa je treba opozoriti, da zgolj sporočilo po (navadni) e-pošti gotovo ne more šteti za formalno zavrnilno odločitev. Glede na opisano v vašem dopisu vam lahko svetujemo, da od upravljavca zahtevate izdajo zavrnilnega obvestila v smislu četrtega odstavka 12. člena Splošne uredbe, če svoje odločitve ne bo spremenil. Nato se lahko zoper zavrnilno obvestilo pritožite. Druga možnost je, da vložite pritožbo zaradi molka upravljavca, ker naj ne bi izdal zavrnilnega obvestila ali vam posredoval vaših osebnih podatkov (vzorec pritožbe lahko najdete na spletni povezavi https://www.ip-rs.si/obrazci/varstvo-osebnih-podatkov/).
 
Če pa je sporočilo upravljavca, ki ga omenjate v vašem dopisu, mogoče šteti kot zavrnilno obvestilo, ste rok za pritožbo verjetno zamudili in lahko le ponovno sprožite postopek z zahtevo in izdajo nove odločbe.
 
V zgoraj zapisanem mnenju smo vam podali le pojasnilo glede vaših pravic in postopkovnih možnosti, saj se do vsebinskega vprašanja, ali ste do zahtevanih podatkov dejansko upravičeni, v neobveznem mnenju ne moremo opredeljevati. Le v pritožbenem postopku lahko namreč ugotavljamo, ali ima posameznik pravico do seznanitve s konkretnimi podatki ali pa je bila odločitev upravljavca utemeljena in sprejeta po pravilih postopka. Glede na to, da se želite seznaniti z imenom in priimkom drugega posameznika, bi bilo v konkretnem primeru treba ugotavljati, ali gre pri tem tudi za vaše osebne podatke in ali ne obstaja kateri od zavrnilnih razlogov, ki vam preprečuje seznanitev z vašimi osebnimi podatki.
 
Glede na to, da gre pri univerzi, na kateri se odvijajo opisani postopki, za javni sektor v smislu Zakona o dostopu do informacij javnega značaja, je vprašanje tudi, ali gre morebiti tudi za podatke o delovnem razmerju javnega uslužbenca, ko govorimo o podanih soglasjih za opravljanje določenega dela (v konkretnem primeru za soglasje k mentorstvu). Informacijski pooblaščenec na to vprašanje sicer ne more odgovoriti, ker je tudi na področju dostopa do informacij javnega značaja pritožbeni organ in bi opredeljevanje do tega vprašanja pomenilo prejudiciranje morebitne odločitve v tovrstnem postopku. Več o pravici do dostopa do informacij javnega značaja si lahko preberete na spletni strani https://www.ip-rs.si/informacije-javnega-zna%C4%8Daja/.
 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
