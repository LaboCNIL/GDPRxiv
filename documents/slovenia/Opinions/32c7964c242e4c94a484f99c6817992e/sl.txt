

Obveščanje IP o pooblaščeni osebi za varstvo podatkov
+
-


Datum: 02.12.2021
Številka: 07121-1/2021/2401

Kategorije: Pooblaščene osebe za varstvo podatkov (»DPO«)
                        Informacijski pooblaščenec (v nadaljevanju: IP) je po e-pošti prejel vaše vprašanje v zvezi z obveščanjem IP o imenovanju pooblaščene osebe za varstvo podatkov (DPO). Navajate, da je vaša stranka slovenska podružnica, katere mama je avstrijska družba, ki je del mednarodne korporacije.
 
Sprašujete, ali nam mora vaša stranka v skladu s Splošno uredbo o varstvu podatkov preko priloženega obrazca IP posredovati podatke o imenovani pooblaščeni osebi za varstvo podatkov?
 
 ***
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
Na podobno vprašanje, kot je vaše, je IP v preteklosti že podal nezavezujoče mnenje. Gre za mnenje št. 07121-1/2021/1191 z dne 10.7.2021. Mnenja IP so dosegljiva s pomočjo iskalnika na www.ip-rs.si/vop.
 
Prvi odstavek 37. člena Splošne uredbe določa, da upravljavec in obdelovalec imenujeta pooblaščeno osebo za varstvo podatkov vedno, kadar:
 
(a) obdelavo opravlja javni organ ali telo, razen sodišč, kadar delujejo kot sodni organ;
 
(b) temeljne dejavnosti upravljavca ali obdelovalca zajemajo dejanja obdelave, pri katerih je treba zaradi njihove narave, obsega in/ali namenov posameznike, na katere se nanašajo osebni podatki, redno in sistematično obsežno spremljati, ali
 
(c) temeljne dejavnosti upravljavca ali obdelovalca zajemajo obsežno obdelavo posebnih vrst podatkov v skladu z 9. členom ali osebnih podatkov v zvezi s kazenskimi obsodbami in prekrški iz 10. člena Splošne uredbe.
 
Ne glede na to, da gre v konkretnem primeru za podružnico, je mogoče, da v zvezi z obdelavo osebnih podatkov deluje kot upravljavec ali obdelovalec osebnih podatkov. Pojasnjujemo, da pomeni skladno s 7. točko 4. člena Splošne uredbe »upravljavec« fizično ali pravno osebo, javni organ, agencijo ali drugo telo, ki samo ali skupaj z drugimi določa namene in sredstva obdelave. Nadalje pa 8. točka opredeljuje »obdelovalca«, ki predstavlja fizično ali pravno osebo, javni organ, agencijo ali drugo telo, ki obdeluje osebne podatke v imenu upravljavca.
 
Če je podružnica upravljavec ali obdelovalec osebnih podatkov, lahko skladno s prvim odstavkom 37. člena Splošne uredbe imenuje pooblaščeno osebo. Skladno s sedmim odstavkom 37. člena Splošne uredbe, upravljavec objavi kontaktne podatke pooblaščene osebe in jih sporoči IP. Na voljo je spletni obrazec za sporočanje kontaktov pooblaščenih oseb za varstvo podatkov, ki je dostopen na: https://www.ip-rs.si/pooblascene-osebe.
 
Drugi odstavek nadalje določa, da lahko povezana družba imenuje eno pooblaščeno osebo za varstvo podatkov, če je ta pooblaščena oseba za varstvo podatkov lahko dostopna iz vsake enote. Kot smo poudarili v citiranem mnenju, je v primeru, ko podružnica deluje kot samostojen upravljavec, mogoče matično družbo in podružnico razumeti tudi v smislu »povezane družbe« in je možno, da je imenovana ena pooblaščena oseba, pod pogojem, da je »lahko dostopna« tudi iz podružnice. Ker pa pooblaščena oseba za varstvo osebnih podatkov deluje v vlogi kontaktne točke za posameznike in za nadzorni organ, mora biti komunikacija s pooblaščeno osebo zagotovljena v slovenskem jeziku (to izhaja tako iz zahteve po lahki dostopnosti za posameznike, kot tudi zaradi obvezne uporabe slovenskega jezika v uradnih postopkih pred slovenskimi državnimi organi). Upravljavec pa je v konkretnem primeru odgovoren za zagotovitev skladnosti s Splošno uredbo in slovensko zakonodajo (vključno z obvestitvijo IP o kontaktih pooblaščene osebe).
 
Več informacij o pooblaščenih osebah za varstvo podatkov si lahko preberete v Smernicah o pooblaščenih osebah za varstvo podatkov Delovne skupine za varstvo podatkov iz člena 29 (nazadnje revidirane in sprejete 5. aprila 2017, ki so dostopne na: https://www.ip-rs.si/fileadmin/user_upload/Pdf/Mednarodno_delovanje/wp243rev01_sl.pdf), v Priporočilih IP, ki so dostopna na: https://www.ip-rs.si/fileadmin/user_upload/Pdf/novice/Priporocila_IP_glede_delovanja_DPO_koncno.pdf ter na spletni strani IP: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/poobla%C5%A1%C4%8Dena-oseba-za-varstvo-podatkov.
 
V upanju, da vam bodo naša napotila v pomoč, vas lepo pozdravljamo.
 
                                                                                             
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
