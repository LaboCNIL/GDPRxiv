

Obveščanje svojcev o pomembnih zdravstvenih podatkih pokojnega pacienta
+
-


Datum: 18.12.2019
Številka: 0712-1/2019/2907

Kategorije: Pravne podlage, OP umrlih, Zdravstveni osebni podatki
                        Pri Informacijskem pooblaščencu (IP) smo dne 4. 12. 2019 prejeli vaše zaprosilo za mnenje o tem, ali je dopustno o pomembni medicinski novosti, ki je bila odkrita s testiranjem iz tumorja pokojnice, obvestiti zakonca pokojnice z namenom, da mu razložite pomembnost najdbe za ostale krvne sorodnike pokojnice (predvsem hčerke)? V sklopu genetske obravnave družine ste opravili testiranje iz tumorja pri pokojnici. Pred testom ste preko sorodnikov prejeli ustno mnenje dveh hčera pokojnice, da si ne želita genetske obravnave. Vendar pa ste v tumorju pokojnice odkrili okvaro v genu, ki bi lahko bila tudi zarodna in s tem dedna (vsaka izmed hčera bi v tem primeru imela 50% možnost, da je okvaro podedovala). Primer ste predstavili na konziliju multidisciplinarnega tima za onkološko genetsko svetovanje, kjer so podali mnenje, da ponovno preko sorodnic kontaktirate tudi hčerke pokojnice in jih obvestite o novosti. Sorodnica ni obvestila hčera o novosti, rekoč, da sta obravnavo zavrnili že prvič. O rezultatu testa zato niste mogli obvestiti hčera in tako ne veste, ali bi se glede na rezultat testa iz tumorja pri pokojni mami sedaj vseeno odločili za genetsko testiranje. Po pregledu popisa pokojnice ste našli star obrazec za kontaktne podatke, kjer je pokojnica kot osebo za obveščanje pooblastila svojega zakonca. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Po mnenju IP je dopustno, da se potomcem pokojne pacientke proaktivno razkrije pomembna medicinska novost oziroma rezultati testiranja v zvezi s pacientko, če gre za podatke, ki so s strokovnega vidika lahko pomembni za zdravje potomcev. Presoja pomembnosti podatkov je v konkretnem primeru v rokah medicinske stroke. Če neposrednega kontakta s potomci ni možno vzpostaviti, je dopustno, da se vabilo potomcem za vzpostavitev kontakta z vašim inštitutom pošlje posredno prek očeta (preživelega zakonca pacientke).O b r a z l o ž i t e v:Pravne podlage za dopustnost obveščanja so: tretji odstavek 45. člena Zakona o pacientovih pravicah (ZPacP), ki določa, da zdravnik lahko sporoči informacije o zdravstvenem stanju pacienta, če je to nujno potrebno za varovanje življenja ali preprečitev hudega poslabšanja zdravja drugih oseb; posredno oziroma delno tudi drugi odstavek 42. člena ZPacP, ki dopušča razkritje zdravstvenih podatkov umrlega pacienta določenim ožjim svojcem na njihovo zahtevo. Zato se ne le potomci, temveč tudi oče – preživeli zakonec lahko seznani z osebnimi podatki pokojne pacientke; (c) točka drugega odstavka člena 9 Splošne uredbe o varstvu podatkov, ki določa, da je obdelava posebnih kategorij osebnih podatkov dopustna tudi, če je to potrebno za zaščito življenjskih interesov posameznika, na katerega se nanašajo osebni podatki, ali drugega posameznika, kadar posameznik, na katerega se nanašajo osebni podatki, fizično ali pravno ni sposoben dati privolitve. Ta določba pride v poštev smiselno, ker se uredba za osebne podatke umrlih sicer ne uporablja. Ali je v konkretnem primeru izpolnjen pogoj pomembnosti podatkov za zdravje svojcev, je v rokah medicinske stroke.Lepo pozdravljeni,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
