

OP iz izjave zaposlenega o tajnosti
+
-


Datum: 13.07.2020
Številka: 07121-1/2020/1183

Kategorije: Zavarovanje osebnih podatkov, Šolstvo
                        Na e-naslov Informacijskega pooblaščenca (v nadaljevanju IP) ste posredovali e-sporočilo z vprašanjem glede podpisovanja izjave o tajnosti na maturi (vsebino obrazca ste priložili). Navedli ste, da morate izjavo podpisovati vsako leto znova, in sicer isti obrazec, čeprav ste na šoli redno zaposleni že več let. Podpisali ste tudi že izjavo v zvezi z varovanjem osebnih podatkov (GDPR).Zaradi navedenega sprašujete, ali je res potrebno, da vsako leto podpisujete izjavo o tajnosti (čeprav se npr. vaši osebni podatki niso spremenili in vaša pogodba o zaposlitvi tudi ne). Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP v prvi vrsti pojasnjuje, da ni pristojen za podajo vsebinskih pojasnil določb Zakona o maturi (Uradni list RS, št. 1/07 – uradno prečiščeno besedilo), konkretno tudi 54. člena oz. VII. Poglavja-Tajnost, o katerem nas sprašujete. 57.b člen namreč določa, da cit.: »Izvajanje tega zakona in predpisov, izdanih na njegovi podlagi, nadzira inšpektor, pristojen za šolstvo, razen določb, ki se nanašajo na pristojnosti oziroma naloge državnih komisij za splošno oziroma poklicno maturo in državnih predmetnih komisij za splošno oziroma poklicno maturo ter Državnega izpitnega centra.Če inšpektor ugotovi, da je kršena pravica posameznika v zvezi z opravljanjem mature, da predlog za obravnavo maturitetnemu organu, ki odloči o pravici v skladu s svojimi pristojnostmi.O ugotovitvah in ukrepih inšpekcijskega nadzora inšpektor sproti obvesti Državno komisijo za splošno oziroma Državno komisijo za poklicno maturo.«Svetujemo vam, da se s tem vprašanjem obrnete na pristojen inšpekcijski organ oz. na Ministrstvo za izobraževanje, znanost in šport.                                                                                              O tem, da ste poleg izjave o tajnosti že podpisali tudi izjavo o varstvu osebnih podatkov pa IP predvideva, da govorite o izjavi, s katero ste zaposleni izjavili, da se strinjate, da boste spoštovali interna pravila in zakonodajo s področja varstva osebnih podatkov, s katerimi vas je seznanil delodajalec. V zvezi s tem vam lahko pojasnimo le, da delodajalci s tovrstnimi izjavami o varstvu osebnih podatkov zlasti izpolnjujejo svojo obveznost glede varne obdelave osebnih podatkov, ki zahteva sprejem ustreznih tehničnih in organizacijskih ukrepov s katerimi se prepreči nepooblaščen dostop, kopiranje, posredovanje, izgubo podatkov, itd. (torej zlasti obveznosti po členih 29 in 32 Splošne uredbe ter 24. člen ZVOP-1). V navedeni okvir sodi tudi sprejem ustreznih politik varstva osebnih podatkov (npr. pravilnik o varni obdelavi osebnih podatkov). Da bi delodajalec zagotovil varno obdelavo osebnih podatkov je dolžan zaposlene seznaniti s pravili glede obdelave osebnih podatkov (zakonodajo in internimi pravili), kar se v praksi izkazuje tudi prek podpisane izjave, v kateri zaposleni izjavi, da je bil seznanjen s pravili varstva osebnih podatkov, ki jih prevzema delodajalec in da bo v primeru kršitev lahko soočen z disciplinskimi sankcijami ali drugimi posledicami. Takšna izjava ni sporna z vidika Splošne uredbe, saj prek nje upravljavec (delodajalec) izkazuje, da je zaposlene, ki rokujejo z osebnimi podatki, seznanil s pravili glede obdelave osebnih podatkov, ki jim morajo slediti. IP ob tem poudarja, da zavrnitev podpisa tovrstne izjave ne razbremenjuje odgovornosti upravljavca in oseb, ki delujejo pod njegovim vodstvom, da bi spoštovali pravila na področju varstva osebnih podatkov.Svetujemo, da si več o pravicah posameznika glede varstva podatkov preberete na naši spletni strani www.tiodločaš.si.Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer so pojasnjeni številne bistvene obveznosti podjetij in drugih organizacij za pravilno izvajanje ukrepov varstva osebnih podatkov.Lep pozdrav,                                                                                   Mojca Prelesnik                                                                                   informacijska pooblaščenkaPripravila:mag. Tanja SLAKdržava nadzornica za varstvo osebnih podatkovTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
