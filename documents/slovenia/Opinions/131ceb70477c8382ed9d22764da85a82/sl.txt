

Videonadzor trga in objava posnetkov na spletu
+
-


Datum: 30.10.2020
Številka: 07121-1/2020/1950

Kategorije: Snemanje sej in javnih dogodkov, Video in avdio nadzor
                        Informacijski pooblaščenec (v nadaljevanju IP) je prejel vašo elektronsko pošto, v kateri pojasnjujete, da bi na tri občinske stavbe namestili kamere, ki bi pokrivale glavne trge v treh mestih, nato bi pa te posnetke v živo predvajali na vaši spletni strani. Zanima vas, ali obstajajo kakršnikoli pravni zadržki glede tega.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.  IP uvodoma pojasnjuje, da izven postopka inšpekcijskega nadzora ne more podajati konkretnih ocen glede zakonitosti opisanega videonadzora, zato vam na podlagi vašega zaprosila za mnenje v nadaljevanju posredujemo le nekaj splošnih pojasnil v zvezi z opisano obdelavo osebnih podatkov.IP nadalje pojasnjuje, da je videonadzor sam po sebi ena hujših oblik posegov v zasebnost posameznika, zato je prav, da je ustrezno zakonsko reguliran in omejen na tisto, kar je nujno in sorazmerno za doseganje ciljev in namenov, ki naj bi jim videonadzor služil. IP pa ugotavlja, da bi v opisanem primeru lahko šlo tudi za poseg v pravico do zasebnosti v širšem smislu iz 35. člena Ustave RS, ki ne sodi v pristojnost IP, temveč v pristojnost sodišč in je varovana z instituti civilnega in kazenskopravnega varstva, za posledico pa ima lahko tudi kazensko in odškodninsko odgovornost.Na podlagi navedb v vašem zaprosilu IP meni, da bi šlo pri opisanem snemanju javnih površin in predvajanju posnetkov v živo (razen če bi bila kakovost posnetkov tako slaba, da ne bi bilo mogoče prepoznati niti posnetih posameznikov niti drugih podatkov, ki bi lahko omogočali njihovo določitev) za obdelavo osebnih podatkov, saj bi nastali posnetki lahko predstavljali zbirko osebnih podatkov. V tem primeru bi bilo pri njihovi obdelavi treba spoštovati določbe Splošne uredbe o varstvu podatkov in ZVOP-1. Za zakonito obdelavo osebnih podatkov je tako treba imeti ustrezno pravno podlago, kakor to določa prvi odstavek člena 6 Splošne uredbe o varstvu podatkov, poleg tega pa je treba poskrbeti tudi za druge vidike obdelave, ki jih predpisuje Splošna uredba o varstvu podatkov (obvezno informiranje posameznikov, ustrezna opredelitev rokov hrambe, zagotovitev varne obdelave podatkov, omejitev in sledljivost dostopov do posnetkov ipd.).Skladno s prvim odstavkom člena 6 Splošne uredbe o varstvu podatkov je obdelava podatkov zakonita, v kolikor je izpolnjen vsaj eden od naslednjih pogojev: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. IP v konkretnem primeru ugotavlja, da ni povsem jasno, na kateri pravni podlagi bi obdelovali osebne podatke. Namreč v obzir je treba vzeti, da gre v opisanem primeru za obdelavo osebnih podatkov 1) v smislu vzpostavitve videonadzora in 2) v smislu javne objave posnetkov z mestnih trgov (v kolikor so na posnetkih določeni ali določljivi posamezniki), kar pa presega sam namen vzpostavitve videonadzora.Stališče IP je, da je možno, da pravna podlaga za izvajanje videonadzora na javnih površinah obstaja, če je tak ukrep nujno potreben za varnost ljudi ali premoženja in ob spoštovanju načela najmanjšega obsega podatkov, v skladu s katerim morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo – v nasprotnem primeru gre za lahko za nezakonito obdelavo osebnih podatkov. Iz vašega zaprosila za mnenje in iz dejstva, da bi te posnetke predvajali na svoji spletni strani, ne izhaja, da bi z vzpostavitvijo videonadzora dejansko zasledovali navedene zakonite cilje. Nadalje IP tudi izpostavlja, da javno predvajanje posnetkov, na katerih so vidni določeni ali določljivi posamezniki, po vsej verjetnosti ni skladno z načelom najmanjšega obsega osebnih podatkov, poleg tega pa, kakor je bilo že pojasnjeno, iz vašega dopisa ne izhaja, da bi za takšno objavo dejansko obstajala pravna podlaga v smislu prvega odstavka člena 6. IP ob tem poudarja, da je primarna odgovornost za zakonito in pošteno obdelavo osebnih podatkov na upravljavcu osebnih podatkov.IP na koncu tudi pojasnjuje, da Splošna uredba o varstvu podatkov v tretjem odstavku 35. člena za primere obsežnega sistematičnega spremljanja javno dostopnega območja zahteva predhodno izvedbo ocene učinkov v zvezi z varstvom podatkov. IP je na svoji spletni strani pripravil podstran, kjer najdete ključne informacije glede ocene učinkov:https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/ocena-ucinka-v-zvezi-z-varstvom-podatkov/#c1915.V upanju, da ste dobili odgovor na svoje vprašanje, vas lepo pozdravljamo.                                                                                               Mojca Prelesnik, univ.dipl.prav.,                                                                                                                                                informacijska pooblaščenkaPripravila:                                                                                                                              Neja Domnik, mag. prav.,asistentka svetovalca pri IP                                         
