

Posredovanje osebnih podatkov novinarju iz evidenc upravne enote
+
-


Datum: 04.03.2021
Številka: 07120-1/2021/88

Kategorije: Pridobivanje OP iz zbirk, Upravne enote
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste od novinarja prejeli zaprosilo za posredovanje podatkov o še živeči osebi. Ob pripravljanju dokumentarnega filma o pokojni osebi je ugotovil, da ima ta oseba vnukinjo, ki je živa in bi novinar želel stopiti z njo v stik. Zanima vas naše mnenje na to temo.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Obdelava osebnih podatkov je dopustna le, če zanjo obstaja ustrezna pravna podlaga. V 6. členu Splošne uredbe so tako določene pravne podlage, in sicer:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
Pravno podlago v primeru novinarskih zahtev velikokrat predstavlja Zakon o dostopu do informacij javnega značaja (Uradni list RS, št. 51/06 – UPB; s sprem. in dop.; v nadaljevanju ZDIJZ). Vendar pa ta v 6. členu vsebuje izjeme, med katere sodi tudi izjema varstva osebnih podatkov. V iskanju morebitne pravne podlage se je treba torej ozreti po drugih možnostih, ki jih navaja 6. člen Splošne uredbe.
 
Kot upravljavec osebnih podatkov mora upravna enota sama presoditi, ali bi bilo mogoče posredovati osebne podatke še žive osebe novinarju na kateri drugi pravni podlagi iz 6. člena Splošne uredbe. Če takšne pravne podlage ne najdete oziroma je ne morete utemeljiti, obstaja sicer možnost, da omenjeni osebi (vnukinji) sami posredujete dopis, v kateri jo povprašate za dovoljenje (privolitev) za posredovanje njenih osebnih podatkov novinarju ali pa ji ponudite možnost, da se sama obrne nanj. Za pošiljanje takšnega dopisa lahko presodite, ali bi ustrezala podlaga iz točke (e) prvega odstavka 6. člena Splošne uredbe, ki določa, da je obdelava zakonita, če je potrebna za opravljanje naloge v javnem interesu ali pri izvajanju javne oblasti, dodeljene upravljavcu. Še ena od možnih pravnih podlag, ki bi morda lahko prišla v poštev pri pošiljanju takšnega dopisa, bi bil četrti odstavek 9. člena ZVOP-1 (ki v tem delu še velja), ki določa, da se v javnemu sektorju izjemoma obdelujejo tisti osebni podatki, ki so nujni za izvrševanje zakonitih pristojnosti, nalog ali obveznosti javnega sektorja, če se s to obdelavo ne poseže v upravičen interes posameznika, na katerega se osebni podatki nanašajo. Na takšen način bi bila posameznici dana možnost, da sama razpolaga s svojimi osebnimi podatki in ohrani pravico do zasebnosti, obenem pa bi novinarju dali (vsaj potencialno) možnost nadaljnjega novinarskega ustvarjanja in raziskovanja v tej smeri.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                               informacijska pooblaščenka
 
 
Pripravila:                                                                                                                              
mag. Polona Merc, univ. dipl. prav.,
svetovalka IP za varstvo osebnih podatkov
 
