

Pravica do izbrisa podatka s.p.-ja z interneta
+
-


Datum: 26.02.2020
Številka: 07121-1/2020/254

Kategorije: Definicija OP, Pravica do pozabe, Telekomunikacije in pošta
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste svoj s.p. pred leti zaprli, prav tako ste prekinili pogodbo za telefon, telefonske številke pa niste obdržali. Telefonska številka je bila tri leta v karanteni, nato pa prodana naprej drugi osebi. Ker so bili podatki o vašem s.p.-ju objavljeni na internetu, vključno z vašo (sedaj bivšo) telefonsko številko, se je sedaj pojavil problem, ker ljudje še vedno kličejo na to številko, ki pa pripada drugi osebi. Ta oseba se sedaj pritožuje zaradi klicev na telefonsko številko in vam je tudi »zagrozila«, da se bo zadeve lotila po pravni poti, če tega ne uredite. Zanima vas, ali imate do te osebe dolžnost, da zadevo uredite in če ja, kako naj se tega lotite.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.Informacijski pooblaščenec meni, da se je s tem, ko ste se odpovedali stari telefonski številki in je bila ta nekaj let v karanteni, nato pa prodana naprej (s strani operaterja telekomunikacij), pretrgala pravna vez med vami in to telefonsko številko. Zato menimo, da iz vašega bivšega imetništva številke ne izhajajo nobene pravne obveznosti. Kar pa se tiče vaših pravic, dejansko obstaja pravica do izbrisa iz člena 17 Splošne uredbe, ki ureja pravico posameznika do izbrisa osebnih podatkov, skupaj z izjemami in odstopanji. Pri tem pa se postavlja vprašanje, ali gre v konkretnem primeru dejansko za osebne podatke posameznika ali za podatke samostojnega podjetnika posameznika, ki jih Splošna uredba ne varuje. Vsekakor je bil podatek o telefonski številki ob objavi podatek samostojnega podjetnika posameznika, kar pa se je s potekom časa in zaprtjem s.p. spremenilo. Vsekakor pa, kot navajate, telefonska številka ne pripada več vam.Prvi odstavek 17. člena določa, da ima posameznik, na katerega se nanašajo osebni podatki, pravico doseči, da upravljavec brez nepotrebnega odlašanja izbriše osebne podatke v zvezi z njim, upravljavec pa ima obveznost osebne podatke brez nepotrebnega odlašanja izbrisati, kadar velja eden od naslednjih razlogov:(a)    osebni podatki niso več potrebni v namene, za katere so bili zbrani ali kako drugače obdelani; (b)    posameznik, na katerega se nanašajo osebni podatki, prekliče privolitev, na podlagi katere poteka obdelava v skladu s točko (a) člena 6(1) ali točko (a) člena 9(2), in kadar za obdelavo ne obstaja nobena druga pravna podlaga; (c)    posameznik, na katerega se nanašajo osebni podatki, obdelavi ugovarja v skladu s členom 21(1), za njihovo obdelavo pa ne obstajajo nobeni prevladujoči zakoniti razlogi, ali pa posameznik, na katerega se nanašajo osebni podatki, obdelavi ugovarja v skladu s členom 21(2); (d)    osebni podatki so bili obdelani nezakonito; (e)    osebne podatke je treba izbrisati za izpolnitev pravne obveznosti v skladu s pravom Unije ali pravom države članice, ki velja za upravljavca; (f)    osebni podatki so bili zbrani v zvezi s ponudbo storitev informacijske družbe iz člena 8(1).Glede na vašo konkretno situacijo vam IP odgovarja, da lahko poskusite kontaktirati vse portale, na katerih je objavljena telefonska številka, in zahtevate izbris, niste pa tega dolžni storiti. Telefonska številka namreč sedaj pripada drugi osebi in sami nimate nobenih obveznosti, ki bi izhajali iz nje.Sicer pa vas lahko napotimo še na eno možnost zavarovanja in uveljavljanja vaših pravic (ali če bi to pravico zase uveljavljala druga oseba), in sicer na odstranitev iz rezultatov iskanja spletnih brskalnikov. Praktični nasvet, kako to storiti, je opisan v smernicah IP o orodjih za zaščito zasebnosti na internetu, dostopnih na https://www.ip-rs.si/index.php?id=886, in sicer najdete nasvet na strani 15.V upanju, da ste dobili odgovor na svoje vprašanje, vas lepo pozdravljamo.Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                              mag. Polona MercSvetovalka pooblaščencaza varstvo osebnih podatkov
