

Pravica do dostopa do lastnih osebnih podatkov
+
-


Datum: 11.02.2019
Številka: 0712-1/2019/292

Kategorije: Telekomunikacije in pošta, Pravica do seznanitve z lastnimi osebnimi podatki
                        Informacijski pooblaščenec (v nadaljnjem besedilu: IP) je prejel vaše vprašanje. Navajate primer, ko je posameznik od telekomunikacijskega operaterja prejel račun za plačilo izdelka, ki ga ni naročil. Navajate, da nima elektronskega naslova, niti ni včlanjen v njihov klub. Navajate, da lahko napravo kupiš samo preko kluba pri operaterju in z vnosom davčne številke. Zanima vas, ali lahko pri operaterju zahtevate kopijo naročila ter s katerega IP naslova je bilo naročilo poslano. Navajate, da ste uveljavljali reklamacijo, dejali so vam, da je naročilo potrjeno in da lahko zadevo rešujete samo prek sodišča. Zanima vas, ali morate pridobiti kopijo računa ter kako je z IP naslovom ter sprašujete, ali naj greste na Policijo prijaviti sum goljufije.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Vsakdo ima možnost, da pri upravljavcu zbirk osebnih podatkov uveljavlja pravico iz 15. člena Splošne uredbe o varstvu podatkov do dostopa do lastnih osebnih podatkov. To pomeni, da se lahko vsak seznani z osebnimi podatki, ki se nanašajo nanj, s katerimi razpolaga upravljavec osebnih podatkov. Več na: www.tiodlocas.si.IP konkretnih obdelav osebnih podatkov ne more presojati izven postopka inšpekcijskega nadzora.Glede morebitnega suma storitve kaznivega dejanja pa vsekakor svetujemo, da se prizadeti posameznik obrne na policijo. Uvodoma pojasnjujemo, da IP konkretne presoje o zakonitosti obdelave osebnih podatkov v okviru mnenja ne more podati, o tem lahko presoja zgolj v okviru inšpekcijskega postopka. Vprašanja pravic, obveznosti, načel in ukrepov, s katerimi se preprečujejo neustavni, nezakoniti in neupravičeni posegi v zasebnost in dostojanstvo posameznika pri obdelavi osebnih podatkov sistemsko urejata Splošna uredba o varstvu podatkov in ZVOP-1, v kolikor ni v nasprotju z omenjeno uredbo. Prav tako pa poudarjamo, da IP ni pristojen za obravnavo morebitnega suma storitve kaznivega dejanja goljufije.IP je na podlagi Zakona o Informacijskem pooblaščencu (Uradni list RS, št. 113/05 in 51/07 – ZUstS-A; v nadaljevanju: ZInfP) pristojen za inšpekcijski nadzor nad izvajanjem zakona in drugih predpisov, ki urejajo varstvo ali obdelavo osebnih podatkov oziroma iznos osebnih podatkov iz Republike Slovenije, ter opravljanje drugih nalog, ki jih določajo ti predpisi ter za odločanje o pritožbi posameznika, kadar upravljavec osebnih podatkov ne ugodi zahtevi posameznika glede pravice posameznika do seznanitve z zahtevanimi podatki, do izpisov, seznamov, vpogledov, potrdil, informacij, pojasnil, prepisovanja ali kopiranja po določbah zakona, ki ureja varstvo osebnih podatkov.Glede na vaše vprašanje pojasnjujemo, da ima vsak posameznik pravico pri telekomunikacijskem operaterju kot upravljavcu osebnih podatkov uveljavljati pravico do seznanitve z lastnimi osebnimi podatki. Ta pravica je urejena in zagotovljena vsakemu posamezniku v členu 15 Splošne uredbe o varstvu podatkov. Postopkovna pravila pa so urejena v členu 11 in 12 omenjene uredbe.Splošna uredba o varstvu podatkov v členu 15 določa, da mora upravljavec posamezniku na njegovo zahtevo:   posredovati potrditev, ali se v zvezi z njim obdelujejo osebni podatki;   omogočiti vpogled ali posredovati reprodukcijo teh osebnih podatkov, torej zagotoviti dostop do njihove vsebine, in   če se osebni podatki posameznika pri upravljavcu res obdelujejo, tudi določene informacije (navedene na spodnji spletni strani).  Rok za odločitev upravljavca je en mesec od prejema zahteve, posredovanje je načeloma brezplačno. Zahteva se vloži pri upravljavcu, za katerega posameznik meni, da obdeluje njegove osebne podatke (v vašem primeru torej pri podjetju, ki ga navajate). Zahteva se vloži praviloma pisno, lahko se vloži tudi po e-pošti ter na neobvezujočem obrazcu.Glede na navedeno lahko od upravljavca posameznik zahteva vse osebne podatke, ki jih upravljavec vodi o njem, v opisanem primeru v zvezi s konkretnim naročilom. Zavrnitev takšne zahteve je dopustna le, pod zakonsko določenimi pogoji. V vsakem primeru pa ima posameznik v primeru zavrnitve ali neodziva upravljavca možnost pritožbe na IP.Glede seznanitve z lastnimi osebnimi podatki si lahko več preberete na spletni strani IP:https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki/ ter na posebni spletni strani IP www.tiodlocas.si .IP ni pristojen za presojo, ali gre v konkretnem primeru za goljufijo. Če menite, da gre v opisanem primeru za primer goljufije, vsekakor svetujemo, da se prizadeti obrne na policijo in poda kazensko ovadbo.V upanju, da smo vam bili v pomoč, vas lepo pozdravljamo.Urška Črnič, univ. dipl. prav.,Svetovalka informacijske pooblaščenkeMojca Prelesnik, univ. dipl. prav.,Informacijska pooblaščenka
