

Prenos zdravstvene dokumentacije ob prenehanju zasebnega izvajalca
+
-


Datum: 20.04.2021
Številka: 07121-1/2021/766

Kategorije: Zbirke osebnih podatkov, Zdravstveni osebni podatki
                        Pri Informacijskem pooblaščencu (IP) smo dne 9. 4. 2021 prejeli vaše zaprosilo za mnenje o tem (povzetek), kako in kdo mora poskrbeti za nadaljnjo hrambo zdravstvene dokumentacije, če zasebni izvajalec zdravstvene dejavnosti, ki je pravna oseba preneha opravljati zdravstveno dejavnost in ne bo prišlo do prenosa ali prevzema dejavnosti. Ne gre torej za prenehanje koncesionirane zdravstvene dejavnosti in tudi ne za prenehanje dejavnosti zdravnika zasebnika. Ta dva položaja sta v zakonodaji urejena v 44.i členu ZZDej in v 40. členu ZZdrS. Dodatno vas zanima, kako naj v tem položaju ravna izvajalec MDPŠ, če delodajalec do prenehanja dejavnosti ne izbere drugega izvajalca MDPŠ. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Ker prenos zdravstvene dokumentacije v primeru dokončnega prenehanja dejavnosti oziroma poslovanja zasebnega izvajalca nekoncesionirane zdravstvene dejavnosti, ki je pravna oseba, v zakonodaji ni izrecno urejeno, IP z mnenjem ne more določiti obveznega načina prenosa in na tak način nadomeščati pomanjkljivo pravno ureditev. 
 
Zato vam lahko predlagamo le, da se z vprašanjem obrnete na Ministrstvo za zdravje.
 
Izvajalec mora v vsakem primeru zagotoviti, da se, kljub prenehanju poslovanja, zadosti standardnim načelom varstva osebnih podatkov, zlasti zahtevi po spoštovanju predpisanih rokov hrambe in varni hrambi. 
 
O b r a z l o ž i t e v:
 
Za kršitev varstva osebnih podatkov bi šlo, če bi izvajalec zdravstvene dejavnosti ob dokončnem prenehanju dejavnosti zdravstveno dokumentacijo uničil (izjema je tista dokumentacija, ki ji je potekel predpisani rok hrambe in ni arhivsko gradivo) ali jo prepustil v ne-varno hrambo drugi osebi ali jo celo prepustil propadanju in nepooblaščeni obdelavi brez nadzora.
 
Po mnenju IP sklicevanje na smiselno uporabo 44.i členu ZZDej in v 40. členu ZZdrS v konkretnem primeru ni primerno, ker so te določbe usmerjene v točno določene specifične položaje in rešitve, ki jih je težko aplicirati na zgolj podobne primere. Poleg tega smiselno ravnanje po teh določbah za nikogar ne bi bila obveznost.
 
Zato je dolžnost izvajalca, da še pred prenehanjem dejavnosti in s tem torej pred prenehanjem pravne osebe poskrbi za kontinuiteto varne in zakonite hrambe tiste zdravstvene dokumentacije, ki ji še ni potekel rok hrambe.
 
Pomembno je, da je z nadaljevanjem hrambe poskrbljeno za spoštovanje vseh načel iz 5. člena Splošne uredbe o varstvu podatkov ter seveda vseh, s temi načeli povezanih splošnih pravil o varstvu osebnih podatkov iz omenjene uredbe (npr. 32. člen – varnost, 9. člen – prepoved uporabe, če zanjo ni ustrezne pravne podlage) in področnih zakonov (npr. ZZPPZ – roki hrambe, ZPacP – pravica do seznanitve z lastno zdravstveno dokumentacijo).
 
Lepo vas pozdravljamo,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
 
 
