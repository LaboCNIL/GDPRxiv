

Pravica do vpogleda v obrazec, izpolnjen s strani izbranega zdravnika
+
-


Datum: 11.08.2022
Številka: 07121-1/2022/874

Kategorije: Pravica do seznanitve z lastnimi osebnimi podatki, Zdravstveni osebni podatki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nas sprašujete, ali imate pravico vpogleda in kopije s strani izbranega zdravnika izpolnjen obrazec IZ-1 po katerem uveljavljate svoje pravice pri ZPIZu iz naslova invalidskega zavarovanja. Priložili ste vašo vlogo za pridobitev omenjenega dokumenta, v kateri se sicer sklicujete na Zakon o dostopu do informacij javnega značaja.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
Od upravljavca osebnih podatkov imate pravico zahtevati dostop do svojih lastnih osebnih podatkov. Upravljavec mora na vašo zahtevo odgovoriti v roku enega meseca; če tega ne stori ali zavrne vašo zahtevo, se lahko pritožite k Informacijskemu pooblaščencu.
 
 
Obrazložitev
 
Pacienti imajo v skladu z Zakonom o pacientovih pravicah pravico do vpogleda, prepisa in fotokopije zdravstvene dokumentacije, s katero razpolaga izvajalec zdravstvene dejavnosti. Če bi obrazec IZ-1 (Predlog za uvedbo postopka za uveljavljanje pravic iz invalidskega zavarovanja ali na podlagi drugih predpisov) zahtevali od izvajalca zdravstvene dejavnosti (na primer od zdravstvenega doma), bi se vaša vloga obravnavala v skladu z Zakonom o pacientovih pravicah.
 
Če pa zahtevo naslovite na Zavod za pokojninsko in invalidsko zavarovanje (kar ste storili v opisanem primeru), imate pravico do dostopa do vaših osebnih podatkov na podlagi Splošne uredbe o varstvu podatkov, saj ne gre za zdravstveno dokumentacijo v smislu Zakona o pacientovih pravicah.
 
Splošna uredba v prvem odstavku 15. člena določa, da imate pravico od upravljavca dobiti potrditev, ali se v zvezi z vami obdelujejo osebni podatki, in kadar je temu tako, dostop do osebnih podatkov in med drugim naslednje informacije: namen obdelave; vrste zadevnih osebnih podatkov; uporabnike ali kategorije uporabnika, ki so jim bili ali jim bodo razkriti osebni podatki, predvideno obdobje hrambe osebnih podatkov; obstoj pravic posameznika; informacije o virih idr.
 
Glede na navedeno imate torej pravico zahtevati dostop do vaših osebnih podatkov, ki se nahajajo na obrazcu IZ-1. Zahtevate lahko vpogled, prepis, kopijo in podobno obliko dostopa do svojih osebnih podatkov.
 
Upravljavec ima nato en mesec časa, da odloči o vaši zahtevi, torej da vam posreduje vaše osebne podatke ali pa vašo zahtevo zavrne. Če vam v tem času ne odgovori ali vašo zahtevo (pisno) zavrne, se lahko pritožite pri Informacijskem pooblaščencu.
 
Neobvezni vzorci pritožbe so dostopni na tej spletni strani: https://www.ip-rs.si/obrazci/varstvo-osebnih-podatkov/ - obrazec Pritožba zaradi kršitve pravice do seznanitve z lastnimi osebnimi podatki.
 
IP pri tem dodaja, da v neobveznem mnenju, torej izven pritožbenega postopka, ne more presojati, ali ste dejansko upravičeni dostopati do navedenega obrazca ali ne. V prvi fazi mora o tem odločiti upravljavec osebnih podatkov in navesti (utemeljene) razloge za svojo odločitev. V pritožbenem postopku pa lahko IP nato na podlagi vse razpoložljive dokumentacije in informacij presoja, ali je bila zavrnitev utemeljena ali ne.
 
Za konec vam samo še pojasnjujemo, da ste se v vaši zahtevi za dostop do omenjenega obrazca sklicevali na Zakon o dostopu do informacij javnega značaja (ZDIJZ), ki pa v konkretnem primeru najbrž ni ustrezna pravna podlaga. ZDIJZ namreč omogoča dostop do informacij, ki so prosto dostopne vsem, zato se osebni podatki načeloma kot izjema od prostega dostopa prekrijejo. Kadar torej želite dostop do lastnih osebnih podatkov in ne javnih informacij, je podlaga za to v Splošni uredbi o varstvu podatkov.
 
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
