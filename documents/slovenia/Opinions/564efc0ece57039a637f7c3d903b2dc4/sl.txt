

Javnost e-naslova zaposlene v vrtcu
+
-


Datum: 10.11.2021
Številka: 07121-1/2021/2219

Kategorije: Elektronska pošta, Pravne podlage, Vrtec
                        Informacijski pooblaščenec (v nadaljevanju IP) je po e-pošti prejel vaše vprašanje. Sprašujete, ali je službeni elektronski naslov osebe zaposlene v javnem vrtcu res podatek, ki ga na željo starša vrtec ni dolžen zaupati? 
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.  
 
Na podobno vprašanje, kot je vaše, je IP v preteklosti z nezavezujočimi mnenji (ki so dostopna na www.ip-rs.si/vop) že odgovarjal, npr. mnenje št. 0712-1/2019/485 z dne 6.3.2019.
 
Uvodoma pojasnjujemo, da mora biti za vsako obdelavo osebnih podatkov (tako zbiranje, kot npr. tudi za posredovanje tretjim osebam) podana ustrezna pravna podlaga skladno s prvim odstavkom 6. člena Splošne uredbe:
 
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Ob tem poudarjamo, da se točka (f) prvega pododstavka ne uporablja za obdelavo s strani javnih organov pri opravljanju njihovih nalog.
 
Kot smo poudarili v zgoraj citiranem mnenju, bi pravni podlagi za obdelavo osebnih podatkov lahko predstavljali npr. navedeni točki (c) ali (e) prvega odstavka 6. člena Splošne uredbe. Zakonsko podlago za objavo e-naslova javnega uslužbenca tako v povezavi s (c) točko prvega odstavka 6. člena Splošne uredbe predstavlja drugi odstavek 106. člena ZVOP-1, ki določa, da lahko upravljavci osebnih podatkov javnosti posredujejo in javno objavijo osebno ime, naziv ali funkcijo, službeno telefonsko številko in naslov službene elektronske pošte predstojnika in tistih zaposlenih, katerih delo je pomembno zaradi poslovanja s strankami oziroma uporabniki storitev, do uveljavitve posebnega zakona, ki bo uredil ta vprašanja. Uporaba zakonito objavljenih e-naslovov, ki so kot službeni naslovi objavljeni skladno s 106. členom ZVOP-1, za namene, za katere so objavljeni, načeloma ni sporna. Podatkov torej ni dopustno uporabiti za noben drug namen, kot za tistega, za katerega so bili objavljeni.
 
V kolikor pa e-naslovi niso bili objavljeni, bi se lahko šola v zvezi z izvajanjem konkretnih delovnih nalog odločila, da staršem posreduje e-naslov učitelja na podlagi točke (e) prvega odstavka 6. člena Splošne uredbe - obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu. Ob tem mora šola upoštevati tudi načelo najmanjšega obsega podatkov skladno s (c) točko prvega odstavka 5. člena Splošne uredbe in zagotoviti, da so osebni podatki ustrezni, relevantni in omejeni na to, kar je potrebno za namene, za katere se obdelujejo. IP pri tem poudarja, da vam konkretnega odgovora v okviru nezavezujočega mnenja ne more podati, saj lahko IP konkretno obdelavo osebnih podatkov komentira zgolj v inšpekcijskem postopku. V okviru nezavezujočega mnenja vam tako podajamo zgolj splošna priporočila oz. napotila.
 
Prav tako pa elektronski naslov učitelja načeloma ne predstavlja prosto dostopne informacije javnega značaja skladno s 1. alinejo tretjega odstavka 6. člena Zakona o dostopu do informacij javnega značaja (Uradni list RS, št. 51/06 – uradno prečiščeno besedilo, 117/06 – ZDavP-2, 23/14, 50/14, 19/15 – odl. US, 102/15 in 7/18, ZDIJZ). Elektronski naslov javnega uslužbenca namreč skladno s prakso IP ne predstavlja osebnega podatka, ki bi bil povezan z delovnim razmerjem posameznega uslužbenca, saj ta podatek praviloma ni nujno potreben za uresničevanje pravic in obveznosti iz delovnega razmerja.
 
V upanju, da ste prejeli odgovor na svoje vprašanje, vas lepo pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
 
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
