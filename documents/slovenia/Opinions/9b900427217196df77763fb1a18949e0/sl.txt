

Posredovanje podatkov o članih nevladnih organizacij
+
-


Datum: 24.07.2020
Številka: 07121-1/2020/1281

Kategorije: Društva, Informiranje posameznika, Pravne podlage, Pridobivanje OP iz zbirk, Upravni postopki
                        Pri Informacijskem pooblaščencu (IP) smo dne 8. 7. 2020 prejeli vaše vprašanje o tem, ali je podana pravna podlaga za to, da nevladna organizacija, ki želi pridobiti status nevladne organizacije v javnem interesu, posreduje upravnemu organu določne osebne podatke o svojih članih oziroma o zaposlenih. Pri tem se navezujete na področje ohranjanja narave. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Za to, da se upravnemu organu, ki odloča o statusu organizacije posredujejo določeni osebni podatki članov ali zaposlenih v nevladni organizaciji je pravna podlaga, kot jo v konkretnem primeru zahteva točka (c) prvega odstavka člena 6 Splošne uredbe o varstvu podatkov, lahko podana v tretjem in četrtem odstavku 137. člena Zakona o ohranjanju narave (ZON) v povezavi z drugim odstavkom istega člena.Zato privolitev članov oziroma zaposlenih za posredovanje zakonsko določenih osebnih podatkov ni potrebna, treba pa je te posameznike obvestiti o posredovanju osebnih podatkov v smislu člena 13 ali 14 Splošne uredbe o varstvu podatkov.O b r a z l o ž i t e v:V konkretnem primeru zakonodaja posredovanja osebnih podatkov ni vezala na privolitve posameznikov: ker bi bilo pridobivanje privolitev v praksi težko izvedljivo in bi se pod vprašaj postavila tudi prostovoljnost danih privolitev (zlasti za zaposlene v zavodih), ker posredovani podatki ne bi bili popolni zaradi oseb, ki privolitve ne bi podale ali zaradi oseb, od katerih privolitve ne bi bilo možno pridobiti in ker tudi javni upravni organi praviloma ne obdelujejo osebnih podatkov na podlagi privolitve posameznikov, če tega ne določa poseben zakon. Po členu 6 Splošne uredbe o varstvu podatkov privolitev ni edina možna pravna podlaga za posredovanje osebnih podatkov. V konkretnem primeru bi lahko prišla v poštev zlasti točka (c) prvega odstavka člena 6 Splošne uredbe o varstvu podatkov, ki določa, da je obdelava (npr. posredovanje drugemu uporabniku) osebnih podatkov dopustna, če je potrebna za izpolnitev zakonske obveznosti, ki velja za upravljavca (npr. za nevladno organizacijo). Tako zakonsko obveznost za posredovanje določenih podatkov nedvomno postavlja tretji odstavek 137. člena ZON, ki določa, da »nevladna organizacija, organizirana v statusni obliki društva, pogoje izkaže s predložitvijo dokumentacije, iz katere izhaja udeležba posameznega člana na zboru članov, evidenco plačanih članarin s priloženimi verodostojnimi knjigovodskimi listinami ali letnim poročilom, ki vsebuje bilanco stanja in izkaz poslovnega izida s pojasnili k izkazom, v katerih so razkriti prihodki iz članarin«. Enako velja za četrti odstavek istega člena, ki določa, da »nevladna organizacija organizirana v statusni obliki zavoda pogoje izkaže s predložitvijo potrdila o vključitvi posameznika v obvezno zdravstveno in socialno zavarovanje in s predložitvijo kopije potrdila o izobrazbi za posamezno zaposleno osebo«. Materialnopravni pogoji in s tem posredno zahtevani osebni podatki so določeni v drugem odstavku obravnavanega člena.Ker se o statusu nevladnih organizacij, ki delujejo v javnem interesu odloča z upravno odločbo, je lahko podana podlaga za posredovanje (s strani organizacije) oziroma pridobivanje (s strani upravnega organa) osebnih podatkov tudi v Zakonu o splošnem upravnem postopku (ZUP), zlasti v 34.a členu. V zvezi z obravnavanim posredovanjem osebnih podatkov še pojasnjujemo: da je treba pri posredovanju podatkov upoštevati načelo najmanjšega obsega podatkov iz člena 5 Splošne uredbe o varstvu podatkov (c točka prvega odstavka), in da morajo biti s strani nevladne organizacije posamezniki obveščeni o posredovanju osebnih podatkov, kot to zahtevata člena 13 in 14 Splošne uredbe o varstvu podatkov. Prvi se nanaša na podatke, ki so bili pridobljeni od posameznika, drugi pa na podatke, ki niso bili pridobljeni od posameznika. IP pa v mnenju ne sme presojati, katere konkretne osebne podatke lahko za opisani namen upravni organ pridobiva in obdeluje. V primeru dvoma predlagamo, da se obrnete za pojasnila glede pravne podlage za konkretno zahtevo za posredovanje osebnih podatkov v določenem postopku na pristojni upravni organ.Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
