

Dostop mestnega redarja do podatkov o prekrških
+
-


Datum: 11.12.2018
Številka: 0712-3/2018/2549

Kategorije: Občine, Uradni postopki
                        Informacijski pooblaščenec (v nadaljevanju IP) je prejel vaš dopis, v katerem navajate, da vas je v Ljubljani ustavil mestni redar in sicer za vožnjo s kolesom po pločniku. Priznavate, da ste storili prekršek. Zmotilo pa vas je, da je po začetni identifikaciji iskal po svoji prenosni napravi in povedal, da ste za podoben prekršek že prejeli pisno opozorilo od mestnega redarstva. Zanima vas, v kakšnih okoliščinah lahko mestni redar dostopa do podatkov o prekrških; ali so opozorila tudi del podatkovne zbirke o prekrških, in če ne, kakšna je pravna osnova, da mestno redarstvo zbira, obdeluje in hrani te podatke. V primeru vaših ugotovitev in morebitnih nepravilnosti upate, da bo IP ustrezno ukrepal.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju – Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 - v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05 - v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.Obdelava osebnih podatkov je na podlagi prvega odstavka  6. člena Splošne uredbe zakonita le in kolikor je izpolnjen vsaj eden od naslednjih pogojev: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito posameznika, na katerega se nanašajo osebni podatki, ali druge fizične osebe; obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu; obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok Področni zakon, ki ureja posredovanje in namen zbiranja osebnih podatkov v primerih, kot ga opisujete, je Zakon o pravilih cestnega prometa (Uradni list RS, št. 82/13 – uradno prečiščeno besedilo, 69/17 – popr., 68/16, 54/17 in 3/18 – odl. US – v nadaljevanju ZPrCP) v prvem odstavku 25. člena določa, da Ministrstvo, pristojno za notranje zadeve, policija, vojaška policija, občinska redarstva, upravna enota, državno tožilstvo, sodišče, Javna agencija Republike Slovenije za varnost prometa in ministrstvo, pristojno za promet, imajo v zvezi s svojim delom pravico pridobiti in uporabljati podatke o imetnikih vozniških dovoljenj, kandidatih za voznike motornih vozil, podatke o vozilih, prekrških, prometnih nesrečah in kaznivih dejanjih voznikov, storjenih v cestnem prometu, ter o izrečenih sankcijah, kaznih in ukrepih. Zakon o prekrških (Uradni list RS, št. 29/11 – uradno prečiščeno besedilo, 21/13, 111/13, 74/14 – odl. US, 92/14 – odl. US, 32/16 in 15/17 – odl. US) pa v drugem odstavku 4. člena opomin opredeljuje kot eno od sankcij za prekrške. Iz navedenega izhaja, da ima mestni redar pravno podlago za vpogled v že izrečene sankcije kršitelja ob zaznavi novega prekrška in izreku sankcije zanj (seveda za tiste vrste prekrškov, ki so v njegovi pristojnosti, na kar napotuje del določbe “v zvezi s svojim delom”).Ob tem IP opozarja na načelo najmanjšega obsega podatkov, ki določa, da morajo biti pod pogojem, da obstaja pravna podlaga, osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo. Navedeno načelo pomeni, da je potrebno obdelovati samo toliko osebnih podatkov, kolikor je nujno potrebno za izvrševanje zakonitih pristojnosti, nalog ali obveznosti, torej npr. konkretnega prekrškovnega postopka. IP upoštevajoč prakso Ustavnega sodišča RS v okviru svojih pristojnosti ne sme konkretno presojati, katere konkretne osebne podatke lahko posamezni prekrškovni organ obdeluje za izvedbo konkretnega prekrškovnega postopka.V upanju, da ste dobili odgovore na svoja vprašanja, vas lepo pozdravljamo.Pripravila: mag. Nuša Kavšek, univ. dipl. prav.svetovalka IP za varstvo osebnih podatkovMojca Prelesnik, univ. dipl. prav.informacijska pooblaščenka
