

Privolitev v operacijski poseg
+
-


Datum: 06.08.2020
Številka: 07121-1/2020/1376

Kategorije: Informiranje posameznika, Obveščanje o kršitvah varnosti, Pravne podlage, Razno, Zdravstveni osebni podatki
                        Informacijski pooblaščenec (v nadaljevanju IP) je prejel vaše elektronsko sporočilo, kateremu ste priložili dopis, v katerem izražate nestrinjanje s postopki glede operacije in odnosa do pacientov v sanatoriju, ter obrazec s privolitvijo pacienta na preiskave, zdravljenje in operativni poseg. Menite, da niste imeli možnosti, da bi podali informirano soglasje pred operacijo. Opozarjate še, da bi pogovor s pacientom o njegovih dvomih moral potekati tako, da je njegova zasebnost varovana, ne na očeh ter v prisotnosti tujih ljudi, pacientov in tudi ne drugega osebja. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje.Uvodoma poudarjamo, da je IP v skladu z 2. členom ZInfP samostojen in neodvisen državni organ, ki lahko poleg nalog, določenih v navedenem členu, na podlagi 49. člena ZVOP-1 daje tudi neobvezna mnenja, pojasnila, stališča, navodila in priporočila s področja varstva osebnih podatkov, ne pa tudi s področja izvajanja zdravstvenih storitev kot takih. Zato vam v tem mnenju podajamo nekaj informacij v zvezi s pravicami pacientov ter pojasnjujemo pristojnosti IP.Zakon o pacientovih pravicah (Uradni list RS, št. 15/08 in 55/17, v nadaljevanju ZPacP) določa pravice, ki jih ima pacient kot uporabnik zdravstvenih storitev pri vseh izvajalcih zdravstvene dejavnosti, postopke uveljavljanja teh pravic, kadar so te kršene, in s temi pravicami povezane dolžnosti. ZPacP veliko pozornosti posveča tudi varstvu osebnih podatkov.V okviru pravice do varstva zasebnosti in varstva osebnih podatkov ZPacP ureja: splošno pravico pacienta, da zdravstveno osebje spoštuje njegova osebna prepričanja, vprašanje, kdo je lahko navzoč pri zdravstveni oskrbi pacienta, privolitev v navzočnost oseb zaradi potreb zdravstvenega izobraževanja, možnost, da pacient zahteva izvedbo primernih in razumnih ukrepov za varstvo njegove zasebnosti pri zdravstveni oskrbi, podrobna pravila glede dopustnosti obdelave osebnih podatkov pacienta in podrobna pravila glede varovanja poklicne skrivnosti, h kateri je zavezano zdravstveno osebje (pacient ima na primer možnost, da vnaprej določi komu, kdaj in katere informacije o njegovem zdravstvenem stanju sme, mora ali ne sme zdravnik sporočiti). ZPacP ureja tudi nekatera pravila glede sporočanja informacij o zdravstvenem stanju pacientov.Za vsako obdelavo osebnih podatkov je treba imeti zakonito in ustrezno pravno podlago. Pacientovi zdravstveni in drugi osebni podatki se lahko obdelujejo na podlagi določb Splošne uredbe ter področne zakonodaje, npr. Zakona o zbirkah podatkov s področja zdravstvenega varstva, ZPacP, Zakona o zdravstvenem varstvu in zdravstvenem zavarovanju, Zakona o zdravniški službi, Zakona o zdravstveni dejavnosti, Zakona o duševnem zdravju. V skladu s tretjim in četrtim odstavkom 44. člena ZPacP lahko pacient privoli v tudi obdelavo osebnih podatkov pri izvajalcu zdravstvenih storitev, ki sicer ni predvidena v nobenem zakonu. Takšna privolitev se lahko da za potrebe zdravstvene oskrbe oziroma za potrebe izven zdravstvene oskrbe.Posamezniki morajo v primeru obdelave njihovih osebnih podatkov prejeti ustrezne informacije o takšni obdelavi, s čimer se zagotovi transparentnost obdelave in možnost preverjanja njene zakonitosti. Člen 13 Splošne uredbe določa nabor informacij, ki jih mora upravljavec osebnih podatkov zagotoviti posamezniku, med drugim identiteto in kontaktne podatke upravljavca; namene in pravno podlago za obdelavo; uporabnike ali kategorije uporabnikov osebnih podatkov ter nadalje tudi obdobje hrambe osebnih podatkov; obstoj pravic posameznika; obstoj pravice do preklica privolitve; pravico do vložitve pritožbe pri nadzornem organu. IP pa opozarja, da privolitev v zdravljenje ali medicinski poseg po 26. členu ZPacP ne gre enačiti s privolitvijo v obdelavo osebnih podatkov po členu 6(1)(a) in 9(2)(a) Splošne uredbe v okviru takšnega postopka ter da lahko IP nadzoruje zgolj vidike obdelave osebnih podatkov.IP deluje kot pritožbeni, inšpekcijski in prekrškovni organ tudi v skladu z ZPacP. Kot pritožbeni organ nastopa med drugim, kadar izvajalec zdravstvenih storitev krši pravico pacienta do seznanitve z zdravstveno dokumentacijo, ki se nanaša nanj (41. člen ZPacP). Prav tako IP izvaja inšpekcijski nadzor ter vodi prekrškovne postopke med drugim v primeru kršitev pravice pacienta do zaupnosti osebnih podatkov (44. člen ZPacP) ter dolžnosti varovanja poklicne skrivnosti oziroma informacij o zdravstvenem stanju pacienta (45. člen ZPacP). IP pa ni pristojen presojati zakonitosti oziroma ustreznosti konkretnega ravnanja izvajalca zdravstvene dejavnosti glede izpolnitve pojasnilne dolžnosti in pridobivanja privolitve v sam postopek zdravljenja oziroma v medicinski poseg ter drugih posegov v pravico do zasebnosti in osebnostnih pravic.Več o pravicah pacientov si lahko preberete tudi na spletni strani IP: https://www.ip-rs.si/varstvo-osebnih-podatkov/pravice-posameznika/pravice-pacientov/ in https://tiodlocas.si/top-nasveti/kako-dostopate-do-svoje-zdravstvene-dokumentacije/.Lep pozdrav,                                                                                                     Mojca Prelesnik, univ. dipl. prav.,                                                                                                                                                          informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
