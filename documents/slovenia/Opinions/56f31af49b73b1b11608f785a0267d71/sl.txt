

Razkritje specifikacije računa za zdravstvene storitve pri izvajalcu medicine dela
+
-


Datum: 16.12.2021
Številka: 07121-1/2021/2494

Kategorije: Delovna razmerja, Zdravstveni osebni podatki
                        Pri Informacijskem pooblaščencu (IP) smo dne 8. 12. 2021 prejeli vaše vprašanje, ali je dopustno, da se na specifikacijo računa oziroma specifikacijo storitev namenjeno delodajalcu, ki jo izda izvajalec medicine dela zapišejo tudi določene dodatne zdravstvene storitve, ki so bile izvedene za delavca, npr. pregled pri psihologu in dodatna analiza krvi (droge, HIV, alkohol ipd.). Poleg tega vas zanima, ali je prav, da ima dostop do takega računa le imenovani strokovni delavec za varnost in zdravje pri delu ali pooblaščena oseba v kadrovski službi. Menite, da delodajalec ni upravičen do specifikacije vseh izvedenih storitev. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Pri tem še pojasnjujemo, da se lahko do konkretnih primerov obdelave osebnih podatkov dokončno in zavezujoče opredelimo le v inšpekcijskih postopkih. Poleg tega je konkretni odgovor odvisen od vrste podrobnosti vsakega posameznega primera posebej. Zato so spodnja pojasnila le splošna in načelna.
 
 

 Po mnenju IP je delodajalec upravičen do specifikacije računa oziroma izvedenih zdravstvenih storitev, toda pri tem praviloma ni upravičen do konkretnih (podrobnih) podatkov o dodatnih storitvah, ki so specifične (individualne) za določenega delavca, pač pa le do splošnih opredelitev posameznih storitev (npr. »laboratorijska diagnostika«, »dodatni pregled«, »razširjeni pregled«, »specifični test«). 

 

 Če do konkretne specifikacije ni upravičen delodajalec, do tega ni upravičen niti pooblaščeni delavec pri delodajalcu. Ne glede na to pa je pravilno, da ima – v dopustnem obsegu iz prejšnje točke in spodnje obrazložitve – dostop do zdravniških spričeval in računov ter podobnih dokumentov s področja VZD le zaposleni, ki podatke potrebuje za opravljanje dela v zvezi s tem. 

 
 
O b r a z l o ž i t e v:
 
Sklicujemo se na že izdana mnenja št. 0712-1/2019/1512, 0712-1/2019/2081 in 07121-1/2020/1956, ki so dostopna na spletni strani IP. Ker so ta mnenja splošna, je potrebno dodatno pojasnilo:

Tudi podatki o zdravstveni storitvi (npr. vrsta, datum in izvajalec) so podatki o zdravstvenem stanju ne glede na to, ali je na podlagi podatka o storitvi možno sklepanje na delavčevo zdravstveno stanje v ožjem pomenu besede. Široka definicija »podatkov o zdravstvenem stanju« ali »podatkov o zdravju« izhaja iz prvega odstavka 45. člena Zakona o pacientovih pravicah ter 15. točke 4. člena Splošne uredbe o varstvu podatkov;
Glede na prejšnjo alinejo, se delodajalcu razkrijejo dodatni podatki o zdravstvenem stanju delavca avtomatično s tem, ko delodajalec od izvajalca medicine dela prejme kakršnokoli specifikacijo storitev;
Pri razkritju specifikacije je treba ločiti konkretno (podrobno) in splošno specifikacijo izvedenih storitev;
Konkretna (podrobna) specifikacija je praviloma problematična tako z vidika načela najmanjšega obsega podatkov (5. člen omenjene uredbe) kot tudi z vidika pravnih podlag (9. člen omenjene uredbe). Zato je prav – kolikor je to glede na okoliščine posameznega primera mogoče – da izvajalec medicine dela delodajalcu ne pošilja specifikacije na način razkritja npr. konkretnih preiskav na določene bolezni ali snovi ali konkretnih pregledov ali testov na točno določenem medicinskem ali drugem področju. Delodajalec je praviloma lahko seznanjen le s podatki, ki so potrebni za kontrolo zaračunanih storitev, za to pa praviloma ni potrebno natančno poznavanje konkretnega razloga napotitve ali konkretne vsebine zdravstvene storitve. Pri specificiranju računov je zato potrebna primerna raven generalizacije podatkov, kar mora storiti izvajalec medicine dela in na to paziti tudi pri pripravi pogodbenih cenikov in šifrantov;
Zgornje stališče velja za tiste storitve, ki so za določenega delavca specifične oziroma individualne. Ne velja pa za primere, če so vsi delavci ali vse skupine delavcev pri delodajalcu v vsakem primeru (redoma) napoteni na enake dodatne zdravstvene storitve. Prav tako ne velja za primere, ko je delodajalec ne glede na raven konkretizacije računa v vsakem primeru zakonito ve za katero konkretno storitev gre (npr. pri usmerjenem zdravniškem pregledu zaradi suma alkoholiziranosti).

 
Prijazen pozdrav,
 
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
