

Snemanje seje občinskega sveta
+
-


Datum: 14.06.2021
Številka: 07120-1/2021/326

Kategorije: Občine, Snemanje sej in javnih dogodkov, Video in avdio nadzor, Pravne podlage
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da ste na seji občinskega sveta obravnavali predlog glede zvočnega in slikovnega snemanja sej občinskega sveta, ki ni bil sprejet. Tajnik občinske uprave je pojasnil, da bi to zahtevalo spremembe poslovnika o delu občinskega sveta. Preverili ste, ali je področje urejeno v občinskih aktih in ugotovili, da poslovnik določa zgolj, da v kolikor se seja zvočno snema, je dobesedni zapisnik prepis zvočnega zapisa poteka seje (magnetogram). Občinske strokovne službe zvočno snemanje izvajajo že leta in zato sprašujete, pod kakšnimi pogoji se sme izvesti snemanje sej občinskega sveta, dokler zadeva ne bo urejena z občinskimi akti. 
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. IP ne more namesto upravljavcev (v konkretnem primeru občine) sprejemati odločitev o ustreznosti in dopustnosti konkretnih obdelav osebnih podatkov. Z nezavezujočim mnenjem vam zato lahko podamo zgolj splošna napotila v zvezi z varstvom osebnih podatkov pri snemanju seje občinskega sveta. 
 
V podobnih zadevah kot je vaša, je IP v preteklosti že podal svoja mnenja, ki so dosegljiva z iskalnikom na www.ip-rs.si/vop, npr. mnenje št. 0712-1/2019/209 z dne 6.2.2019.
 
Kot smo poudarili v citiranem mnenju, mora biti snemanje občinskih sej s strani občine primarno urejeno v notranjih aktih občine (npr. v poslovniku). Za vsako obdelavo osebnih podatkov mora obstajati pravna podlaga skladno s Splošno uredbo oz. ZVOP-1. Možni pravni podlagi sta bodisi osebna privolitev posameznika iz točke (a) prvega odstavka 6. člena Splošne uredbe (oz. drugi odstavek 9. člena ZVOP-1, pri čemer mora soglasje zadostiti zahtevam po Splošni uredbi) bodisi t.i. pravna podlaga zakonitih interesov po četrtem odstavku 9. člena ZVOP-1 (Splošna uredba v drugem odstavku 6. člena namreč določa, da lahko države članice ohranijo ali uvedejo podrobnejše določbe, da bi prilagodile uporabo pravil te uredbe v zvezi z obdelavo osebnih podatkov za zagotovitev skladnosti s točkama (c) in (e) prvega odstavka 6. člena Splošne Uredbe), ki določa, da se lahko v javnemu sektorju izjemoma obdelujejo tisti osebni podatki, ki so nujni za izvrševanje zakonitih pristojnosti, nalog ali obveznosti javnega sektorja, če se s to obdelavo ne poseže v upravičen interes posameznika, na katerega se osebni podatki nanašajo. O slednjem je treba presojati za vsako snemanje posebej.
 
Pri ureditvi področja v poslovniku mora občina kot upravljavec osebnih podatkov upoštevati tudi druge določbe in načela Splošne uredbe, izpostavljamo npr. načelo najmanjšega obsega podatkov (točka (c) prvega odstavka 5. člena Splošne uredbe), ki določa, da morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo.
 
Občina kot upravljavec osebnih podatkov pa mora posameznikom v zvezi s snemanjem posredovati določene informacije v zvezi z obdelavo osebnih podatkov, skladno s 13. členom Splošne uredbe, npr. kdo bo upravljavec in uporabnik teh posnetkov, na kakšen način oziroma za kakšne namene se bodo posnetki uporabljali (npr. za namen naprave zapisnika, namen posredovanja posnetka medijem ali za namen objave na svetovnem spletu) in koliko časa se bodo shranjevali.
 
Več napotkov si lahko preberete v zgoraj citiranem mnenju, dodatne informacije glede snemanja občinskih sej v zvezi s hrambo in objavo posnetkov sej pa so dostopne v mnenjih:
- Zapisnik seje občinskega sveta, mnenje št. 07121-1/2021/257 z dne 11.2.2021,
- Hramba posnetkov sej občinskega sveta, mnenje št. 07121-1/2020/2258 z dne 16.12.2020.
 
V upanju, da vam bodo naši napotki v pomoč, vas lepo pozdravljamo.
 
 
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
Svetovalka Pooblaščenca za preventivo
