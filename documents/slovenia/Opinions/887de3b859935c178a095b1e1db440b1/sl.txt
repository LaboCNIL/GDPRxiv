

Pridobitev kopije darilne pogodbe po pokojnem staršu
+
-


Datum: 04.03.2021
Številka: 07121-1/2021/440

Kategorije: Vpogled v OP umrlih
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste Finančno upravo RS zaprosili za kopijo darilne pogodbe za nepremičnino med sorodnico in vašim pokojnim staršem. Vašo prošnjo so zavrnili, vendar bi pogodbo nujno potrebovali za ugotavljanje morebitne poneverbe podpisa na pogodbi s sodnim izvedencem grafologom. Zanima vas naše mnenje, ali ste do kopije pogodbe upravičeni, posebej ker ste jo od Zemljiške knjige brez problema pridobili.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
V zvezi z vašim vprašanjem uvodoma pojasnjujemo, da 23. člen ZVOP-1 (ki je v tem delu še veljaven kljub sprejemu Splošne uredbe o varstvu podatkov) v prvem odstavku določa splošno pravilo glede varstva osebnih podatkov umrlih posameznikov, in sicer da lahko upravljavec osebnih podatkov »podatke o umrlem posamezniku posreduje samo tistim uporabnikom osebnih podatkov, ki so za obdelavo osebnih podatkov pooblaščeni z zakonom.« V drugem odstavku 23. člena je nadalje določeno, da ne glede na splošno omejitev iz prvega odstavka upravljavec osebnih podatkov podatke o umrlem posamezniku posreduje osebi, ki je po zakonu, ki ureja dedovanje, njegov zakoniti dedič prvega ali drugega dednega reda, če za uporabo osebnih podatkov izkaže pravni interes, umrli posameznik pa ni pisno prepovedal posredovanja teh osebnih podatkov.
 
Pravni interes za pridobivanje kopije darilne pogodbe utemeljujete s tem, da želite kot dedič prvega dednega reda preveriti verodostojnost podpisa na listini (ki verjetno vpliva na samo dedovanje po pokojnem staršu).
 
Informacijski pooblaščenec vam žal v neobveznem mnenju ne more z gotovostjo zatrditi, da ste do želenih podatkov upravičeni. Upravljavec osebnih podatkov (v konkretnem primeru FURS) je namreč tisti, ki o tem odloča in za svojo odločitev nosi tudi odgovornost in morebitne posledice. IP pa nima niti vseh informacij, da bi lahko sprejel stališče, niti tega izven inšpekcijskega postopka, v katerem odloča o zakonitosti obdelav osebnih podatkov, ne sme storiti.
 
Poleg navedenega pa ugotavljamo, da se FURS v svojem odgovoru sklicuje na davčno tajnost (in ne primarno na varstvo osebnih podatkov), kar je področje, ki ne sodi v domet pristojnosti Informacijskega pooblaščenca.
 
Glede na vse navedeno in glede na dokumente, ki ste jih priložili, ugotavljamo, da bi lahko zahtevano pogodbo po zavrnilnem odgovoru FURS-a pridobili le prek sodišča. Sicer se lahko v vašem primeru obrnete tudi na Notarsko zbornico Slovenije, saj gre za notarsko overjeno listino.
 
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                               informacijska pooblaščenka
 
 
Pripravila:                                                                                                                              
mag. Polona Merc, univ. dipl. prav.,
svetovalka IP za varstvo osebnih podatkov
 
