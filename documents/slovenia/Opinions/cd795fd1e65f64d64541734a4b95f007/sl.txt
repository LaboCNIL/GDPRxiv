

Objava zaključnega dela študija na spletu in podatkov v COBISS
+
-


Datum: 12.03.2020
Številka: 07120-1/2020/187

Kategorije: Privolitev, Pravne podlage, Šolstvo
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nas sprašujete za stališče glede »dolžne privolitve« k objavi osebnih podatkov posameznika, ki so navedeni v pisnem zaključnem delu študija, v izjavi, ki jo je posameznik moral podpisati, skupaj z javno objavo pisnega zaključnega dela študija, ter uporabi njegovega rojstnega datuma v COBISS.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.Podatki posameznika, navedeni v zaključnem delu študija ter rojstni datum, ki naj bi se objavil v COBISS, sodijo med osebne podatke, zato je njihova obdelava dopustna le, če zanjo obstaja ustrezna pravna podlaga.Splošna uredba v členu 6 določa vrste pravnih podlag, in sicer:(a)    posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; (b)    obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; (c)    obdelava je potrebna za izpolnitev zakonske obveznosti, ki velja za upravljavca; (d)    obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; (e)    obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; (f)    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.Glede privolitve kot pravne podlage je treba upoštevati člen 4(11) Splošne uredbe, ki določa, da pomeni privolitev posameznika, na katerega se nanašajo osebni podatki, »vsako prostovoljno, izrecno, informirano in nedvoumno izjavo volje posameznika, na katerega se nanašajo osebni podatki, s katero z izjavo ali jasnim pritrdilnim dejanjem izrazi soglasje z obdelavo osebnih podatkov, ki se nanašajo nanj«. Uvodna določba 43 pa glede prostovoljnosti privolitve pojasnjuje, da »privolitev ne bi smela biti veljavna pravna podlaga za obdelavo osebnih podatkov v posebnem primeru, ko obstaja očitno neravnotežje med posameznikom, na katerega se nanašajo osebni podatki, in upravljavcem, zlasti kadar je upravljavec javni organ in je zato malo verjetno, da je bila privolitev dana prostovoljno v vseh okoliščinah te specifične situacije.«V primeru, ki ga opisujete, je očitno, da posameznik ne poda prostovoljne privolitve, saj je od njegove pozitivne oziroma pritrdilne izjave odvisno, ali bo lahko zaključil študij ali ne. Pogojevanje upravljavca osebnih podatkov (fakultete), da lahko študent zaključi študij samo, če »privoli« v javno objavo svojih osebnih podatkov, kaže na to, da je med upravljavcem in posameznikom tudi očitno neravnotežje moči. Zato nikakor ne moremo govoriti o tem, da je privolitev v javno objavo osebnih podatkov podana prostovoljno.Več o privolitvi kot pravni podlagi za obdelavo osebnih podatkov si lahko preberete v smernicah, ki smo jih pripravili evropski nadzorni organi za varstvo podatkov: https://www.ip-rs.si/fileadmin/user_upload/Pdf/mnenja/Mednarodna_mnenja/mnenja_na_eu_ravni/20180416_WP259rev01_Article29WPGuidelinesonConsent.pdf. Kratek povzetek ključnih informacij v zvezi s privolitvami je na voljo tudi na spletni strani IP: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/privolitev/.IP ob tem še dodaja, da določba 133. člena Statuta Univerze v Ljubljani (Uradni list RS, št. 4/17, s sprem. in dop.), ki določa obvezno podajo »soglasja« za javno objavo zaključnega dela študija, ni v skladu z zgoraj navedenimi pravili Splošne uredbe glede prostovoljnosti privolitve posameznika. Vsaka privolitev oziroma soglasje, ki ni prostovoljna in je celo predpisana, že po sami definiciji ne more biti privolitev oziroma soglasje.Glede na to, da je posameznik že podpisal izjavo »privolitve«, čeprav je ni želel, mu lahko svetujete tudi, da poda zahtevo za izbris svojih osebnih podatkov. V zvezi s tem vas lahko napotimo na že objavljeno mnenje IP št. 0712-1/2019/1534 z dne 24. 6. 2019, ki je dostopno prek povezave https://www.ip-rs.si/vop/?tx_jzgdprdecisions_pi1%5BshowUid%5D=703&tx_jzgdprdecisions_pi1%5BhighlightWord%5D=0712-1%2F2019%2F1534.Vse navedeno pa ne izključuje morebitne druge pravne podlage za javno objavo osebnih podatkov v zaključnih delih ter v sistemu COBISS. Določeni (bibliografski) podatki se denimo vpisujejo v COBISS na podlagi 2. člena v povezavi z 8. členom Zakona knjižničarstvu (Uradni list RS, št 87/01, s sprem. in dop.; ZKnj-1). Ker pa IP v neobveznem mnenju ne more z gotovostjo ugotavljati obstoja morebitnih drugih pravnih podlag, posameznikom svetujemo, naj najprej izkoristijo svojo pravico do dostopa do lastnih osebnih podatkov in informacij, ki jo imajo po členu 15 Splošne uredbe. Navedeni člen daje posameznikom pravico do dostopa do podatkov, ki jih o njih zbira upravljavec, ter predvsem o namenu obdelave osebnih podatkov. Informativni obrazec zahteve za seznanitev z lastnimi osebnimi podatki je dostopen prek spletne povezave https://www.ip-rs.si/obrazci/varstvo-osebnih-podatkov/ (Obrazec SLOP). Če zahtevanih podatkov in informacij posameznik ne pridobi, se lahko pritoži k Informacijskemu pooblaščencu, prav tako pa je možna prijava zaradi suma kršitve pri obdelavi osebnih podatkov.Za konec naj poudarimo še, da se lahko IP kot nadzorni organ za varstvo osebnih podatkov omejuje le na vprašanja, povezana z varstvom osebnih podatkov, omenjena tema pa je tesno povezana tudi z vprašanjem avtorskega prava in avtorskih pravic. Zaključno delo študenta je namreč avtorsko delo (prim. 5. člen Zakona o avtorski in sorodnih pravicah; Uradni list RS, št. 16/07 – uradno prečiščeno besedilo, 68/08, 110/13, 56/15 in 63/16 – ZKUASP; v nadaljevanju ZASP). Materialne avtorske pravice varujejo premoženjske interese avtorja s tem, da avtor izključno dovoljuje ali prepoveduje uporabo svojega dela in primerkov svojega dela (prvi odstavek 21. člena ZASP). Vaše zaprosilo za mnenje se ne nanaša le na varstvo osebnih podatkov, temveč na vprašanje objave celotnega zaključnega dela, za kar pa IP (v celoti) ni pristojen. V zvezi s tem dodajamo, da inšpekcijski nadzor nad izvajanjem določb ZASP izvaja tržna inšpekcija.V upanju, da ste dobili odgovor na svoje vprašanje, vas lepo pozdravljamo.Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                              mag. Polona MercSvetovalka pooblaščencaza varstvo osebnih podatkov
