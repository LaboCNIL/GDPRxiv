

Predložitev zdravniškega potrdila v zvezi s testiranjem delodajalcu oziroma šoli
+
-


Datum: 25.03.2021
Številka: 07121-1/2021/595

Kategorije: Delovna razmerja, Šolstvo, Zdravstveni osebni podatki
                        Pri Informacijskem pooblaščencu (IP) smo dne 22. 3. 2021 prejeli vaše zaprosilo za mnenje o tem, ali je dopustno, da šola (delodajalec) pridobi na vpogled in v hrambo kopijo zdravniškega potrdila o tem, da vam je svetovan odvzem brisa grla in ne nosno-žrelnega prostora za testiranje na COVID-19. Ker ste zaposleni v šolstvu, se tedensko testirate. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Mnenje je načelno oziroma pogojno, ker je dokončna presoja dopustnosti možna le v inšpekcijskem postopku.
 
 
Po mnenju IP ni na voljo ustrezne pravne podlage, da bi zdravniško potrdilo o priporočenem načinu brisa prejel in hranil tudi delodajalec (v konkretnem primeru vzgojno varstveni zavod):
- če je tako zdravniško potrdilo z medicinskega vidika relevantno za način odvzema brisa, ki ga izvaja pogodbeni izvajalec zdravstvene dejavnosti in ne delodajalec sam, in
- če tako zdravniško potrdilo neposredno ali posredno ne vpliva na izpolnjevanje pravic in obveznosti iz delovnega razmerja. 
 
 
O b r a z l o ž i t e v:
 
Na splošno velja, da je delodajalec upravičen do zdravniških potrdil, ki potrjujejo pravno relevantna dejstva, ki so pomembna za konkretno delovno razmerje (npr. »bolniški list« je vrsta zdravniškega potrdila, enako velja za zdravniško spričevalo izvajalca medicine dela, potrdilo o kronični bolezni, potrdilo o dojenju, potrdilo o dieti ipd.). Ker v konkretnem primeru tako potrdilo verjetno vpliva le na način izvedbe testa (tega pa ne izvaja delodajalec temveč zunanji pogodbeni izvajalec zdravstvene dejavnosti), ne pa tudi na izpolnjevanje obveznosti iz delovnega razmerja (kamor začasno spada tudi testiranje v skladu z odredbo), načeloma ni videti utemeljenega razloga in posledično pravne podlage, da bi lahko taka potrdila zbiral delodajalec (VIZ). Za delodajalca naj bi bilo torej irelevantno, kako bo izveden test vse dokler (1) bo ta dejansko izveden (realiziran) in (2) bo z medicinskega vidika veljaven.
 
Teoretično bi bilo možno, da delodajalec v skladu s pogodbo in če je za to na voljo pravna podlaga, taka potrdila zbira za oziroma v imenu izvajalca testiranja, vendar jih v takem primeru ne bi smel obdelovati za lasten namen.
 
Druga izjema je možna na področju zdravstva: delodajalec se lahko seznani s takim potrdilom, če je delodajalec hkrati tudi izvajalec testiranja, vendar mora delodajalec v tem primeru potrdilo voditi ločeno od kadrovskih evidenc, če je hramba sploh upravičena, saj naj bi bil načeloma dovolj vpogled v potrdilo. 
 
Opozarjamo, da IP ni pristojen presojati:

učinkov obravnavanega potrdila na izvedbo testiranja,
obveznosti testiranja ter
vpliva, ki ga ima način testiranja na izpolnjevanje pravic in obveznosti iz delovnega razmerja.

 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
 
