

Podpis izjave ob vrnitvi otrok v šolo
+
-


Datum: 23.03.2021
Številka: 07121-1/2021/546

Kategorije: Šolstvo, Pravne podlage, Informiranje posameznika
                        Najlepše se vam zahvaljujemo za vaše vprašanje o dopustnosti zahteve šole, da se ob vrnitvi učencev v šolo podpiše izjava.
Iz vašega vprašanja ni povsem razvidno za kakšne vrste izjave gre, kdo naj bi bil dolžan izjave, ki jih navajate, podpisati, kaj te izjave vsebujejo in kaj naj bi bil namen podpisovanja teh izjav. Glede na kontekst sklepamo, da gre morda za izjave, ki naj bi jih podpisovali učenci in/ali učitelji oz. drugi zaposleni na šoli in da se te izjave nanašajo na vprašanje, ali je posameznik zdrav v smislu, da nima znakov prehladnih obolenj ali drugih znakov, ki bi lahko kazali na sum okuženosti z virusom COVID-19. 
Informacijski pooblaščenec (v nadaljevanju IP) zato na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov oz. Uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) najprej pojasnjuje, da se vprašanja organizacije šolskega dela in zagotavljanja spoštovanja različnih ukrepov glede varstva in zdravja pri delu ter ukrepov za preprečevanja širjenja virusa COVID-19, primarno ne nanašajo zgolj na vprašanja varstva osebnih podatkov. IP pa ni pristojen za inšpekcijski nadzor ali drugo ukrepanje izven vprašanj, ki se nanašajo na vprašanja zakonitosti obdelave osebnih podatkov. 
IP z vidika varstva osebnih podatkov na splošno pojasnjuje, da mora šola vedno in ob vsakem zbiranju osebnih podatkov od posameznikov (ne glede na to ali gre za učence ali zaposlene na šoli) te posameznike v skladu s 13. členom Splošne uredbe o varstvu podatkov med drugim seznaniti, kaj je namen zbiranja podatkov in na kakšni pravni podlagi se podatki zbirajo ter ali je zbiranje prostovoljno ali obvezno (v slednjem primeru mora šola posameznike seznaniti tudi s posledicami 'neposredovanja' podatkov). IP kot nadzorni organ za varstvo podatkov ne more presojati potrebnosti podpisovanja izjav v smislu zagotavljanja ukrepov za preprečevanje širjenja epidemije ali drugih ukrepov povezanih s šolskim delom, vsekakor pa mora šola poskrbeti, da obstaja ustrezna pravna podlaga za kakršnokoli zbiranje podatkov preko tovrstnih izjav. Z vidika dopustnosti zbiranja in obsega podatkov, ki se na ta način zbirajo, mora namreč biti zbiranje zakonito. To pomeni, da šola ne sme zbirati podatkov brez ustrezne pravne podlage in da lahko odvisno od pravne podlage in namena zbira le tiste osebne podatke, ki so nujno potrebni za dosego nekega zakonitega namena in ne več podatkov. Prav tako ne sme zbirati podatkov 'na zalogo'.
Načeloma mora takšno zbiranje osebnih podatkov potekati na podlagi zakona v primeru šole kot upravljavca ali zbiranja osebnih podatkov zaposlenih s strani delodajalca. V primeru zbiranja osebnih podatkov zaposlenih na podlagi privolitve, pa mora imeti zaposleni vedno možnost, da privolitev umakne ali zavrne brez kakršnihkoli posledic za delovno razmerje. Več o zbiranju osebnih podatkov zaposlenih, si lahko preberete v smernicah IP na to temo, ki so na voljo na spletu (na tej povezavi: https://www.ip-rs.si/publikacije/prirocniki-in-smernice/varstvo-osebnih-podatkov-v-delovnih-razmerjih/).
Upoštevajoč vse navedeno predlagamo, da preverite na šoli, za kateri namen se podatki zbirajo in na kateri pravni podlagi. V primeru suma nezakonitega zbiranja podatkov pa lahko podate prijavo k IP (ta je lahko anonimna). 
 
Lepo vas pozdravljamo, 
 
Mojca Prelesnik, univ. dipl. prav.,
informacijska pooblaščenka
 
Pripravila:
Alenka Jerše, univ. dipl. prav.
namestnica informacijske pooblaščenke
 
