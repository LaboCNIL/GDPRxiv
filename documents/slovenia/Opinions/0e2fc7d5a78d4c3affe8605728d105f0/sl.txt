

Skrita mailing lista članov sindikata
+
-


Datum: 02.12.2021
Številka: 07121-1/2021/2408

Kategorije: Elektronska pošta, Pravne podlage, Posebne vrste, Sindikati
                        Informacijski pooblaščenec (v nadaljevanju: IP) je prejel vaš elektronski dopis, v katerem nas prosite za pojasnilo, ali mora biti mailing lista članov sindikata skrita, tako da člani sindikata ne morate med seboj neposredno komunicirati. Dodatno v dopisu izražate vaše mnenje, da naj bi sindikalni zaupnik moral omogočiti članom sindikata prosto komunikacijo po e-pošti, kajti to naj bi bilo enakovredno sestanku v živo. 
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašimi vprašanji. Dokončno presojo zakonitosti obdelave pa lahko IP izvede zgolj v okviru inšpekcijskega postopka.
 
IP uvodoma podaja definicijo osebnega podatka. Osebni podatek pomeni katero koli informacijo v zvezi z določenim ali določljivim posameznikom, določljiv posameznik pa je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. V povezavi z vašim vprašanjem nedvomno velja, da e-naslovi posameznikov (npr. članov sindikata, kot je npr. ime.priimek@podjetje.si) predstavljajo osebne podatke, kar pomeni, da je za njihovo obdelavo potrebno upoštevati določbe Splošne uredbe.
 
Splošna uredba v 2. točki 4. člena opredeljuje pojem „obdelava“ kot  vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje.
 
IP najprej pojasnjuje, da za vsakršno obdelavo osebnih podatkov, torej tudi za njihovo posredovanje, mora imeti upravljavec zakonito in ustrezno pravno podlago. Te so določene v prvem odstavku 6. člena Splošne uredbe in sicer:
 

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
Ob tem IP pojasnjuje, da Splošna uredba v 9. členu podatek o članstvu v sindikatu opredeljuje kot “posebno oz. občutljivo vrsto osebnih podatkov”, glede česar določa še strožja pravila njihovega varstva. V prvem odstavku tako opredeli, da je obdelava podatkov, ki razkrivajo rasno ali etnično poreklo, politično mnenje, versko ali filozofsko prepričanje ali članstvo v sindikatu, in obdelava genetskih podatkov, biometričnih podatkov za namene edinstvene identifikacije posameznika, podatkov v zvezi z zdravjem ali podatkov v zvezi s posameznikovim spolnim življenjem ali spolno usmerjenostjo, prepovedna. Drugi odstavek 9. člena Splošne uredbe pa določa, da tovrstne podatke upravljavec lahko obdeluje le v kolikor je:
 

posameznik, na katerega se nanašajo osebni podatki, dal izrecno privolitev v obdelavo navedenih osebnih podatkov za enega ali več določenih namenov, razen kadar pravo Unije ali pravo države članice določa, da posameznik, na katerega se nanašajo osebni podatki, ne sme odstopiti od prepovedi iz odstavka 1;
obdelava potrebna za namene izpolnjevanja obveznosti in izvajanja posebnih pravic upravljavca ali posameznika, na katerega se nanašajo osebni podatki, na področju delovnega prava ter prava socialne varnosti in socialnega varstva, če to dovoljuje pravo Unije ali pravo države članice ali kolektivna pogodba v skladu s pravom države članice, ki zagotavlja ustrezne zaščitne ukrepe za temeljne pravice in interese posameznika, na katerega se nanašajo osebni podatki;
obdelava potrebna za zaščito življenjskih interesov posameznika, na katerega se nanašajo osebni podatki, ali drugega posameznika, kadar posameznik, na katerega se nanašajo osebni podatki, fizično ali pravno ni sposoben dati privolitve;
obdelavo v okviru svojih zakonitih dejavnosti z ustreznimi zaščitnimi ukrepi izvaja ustanova, združenje ali katero koli drugo neprofitno telo s političnim, filozofskim, verskim ali sindikalnim ciljem in pod pogojem, da se obdelava nanaša samo na člane ali nekdanje člane telesa ali na osebe, ki so v rednem stiku z njim v zvezi z njegovimi nameni, ter da se osebni podatki ne posredujejo zunaj tega telesa brez privolitve posameznikov, na katere se nanašajo osebni podatki;
obdelava povezana z osebnimi podatki, ki jih posameznik, na katerega se nanašajo osebni podatki, sam objavi;
obdelava potrebna za uveljavljanje, izvajanje ali obrambo pravnih zahtevkov ali kadar koli sodišča izvajajo svojo sodno pristojnost;
obdelava potrebna iz razlogov bistvenega javnega interesa na podlagi prava Unije ali prava države članice, ki je sorazmerno z zastavljenim ciljem, spoštuje bistvo pravice do varstva podatkov ter zagotavlja ustrezne in posebne ukrepe za zaščito temeljnih pravic in interesov posameznika, na katerega se nanašajo osebni podatki;
obdelava potrebna za namene preventivne medicine ali medicine dela, oceno delovne sposobnosti zaposlenega, zdravstveno diagnozo, zagotovitev zdravstvene ali socialne oskrbe ali zdravljenja ali upravljanje sistemov in storitev zdravstvenega ali socialnega varstva na podlagi prava Unije ali prava države članice ali v skladu s pogodbo z zdravstvenim delavcem ter zanjo veljajo pogoji in zaščitni ukrepi iz odstavka 3;
obdelava potrebna iz razlogov javnega interesa na področju javnega zdravja, kot je zaščita pred resnimi čezmejnimi tveganji za zdravje ali zagotovitev visokih standardov kakovosti in varnosti zdravstvenega varstva ter zdravil ali medicinskih pripomočkov, na podlagi prava Unije ali prava države članice, ki zagotavlja ustrezne in posebne ukrepe za zaščito pravic in svoboščin posameznika, na katerega se nanašajo osebni podatki, zlasti varovanje poklicne skrivnosti;
obdelava potrebna za namene arhiviranja v javnem interesu, za znanstveno- ali zgodovinskoraziskovalne namene ali statistične namene v skladu s Člen 89(1) na podlagi prava Unije ali prava države članice, ki je sorazmerno z zastavljenim ciljem, spoštuje bistvo pravice do varstva podatkov ter zagotavlja ustrezne in posebne ukrepe za zaščito temeljnih pravic in interesov posameznika, na katerega se nanašajo osebni podatki.

 
V kolikor bi upravljavec torej zagotovil ustrezno in zakonito pravno podlago (drugi odstavek 9. člena Splošne uredbe) bi tovrstna obdelava praviloma bila dovoljena, za obdelavo tovrstnih podatkov pa bi bilo treba dodatno upoštevati tudi 14. člen ZVOP-1, ki določa, da morajo biti občutljivi osebni podatki pri obdelavi posebej označeni in zavarovani. Pri prenosu preko telekomunikacijskih omrežjih so ti podatki ustrezno zavarovani, če se posredujejo z uporabo kriptografskih metod in elektronskega podpisa tako, da je zagotovljena njihova nečitljivost oziroma neprepoznavnost med prenosom.
 
IP poudarja, da v okviru neobvezujočega mnenja ne more presojati, ali bi bila obdelava osebnih podatkov, kot pojasnjujete v vašem dopisu zakonita, torej ali temelji na eni izmed pravnih podlag iz prvega odstavka 6. člena oz. drugega odstavka 9. člena Splošne uredbe, bi pa to lahko preveril v morebitnem inšpekcijskem postopku.
 
IP glede zadevne tematike torej predlaga, da v kolikor upravljavec nima pravne podlage za obdelavo osebnih podatkov posameznikov (primeroma točka (a) oz. točka (d) drugega odstavka 9. člena Splošne uredbe), pri pošiljanju e-sporočila več prejemnikom hkrati, upravljavec osebnih podatkov (v vašem primeru sindikalni zaupnik) naslove prejemnikov e-sporočila vpiše v rubriko »Skp« (skrita kopija) oziroma angleško »Bcc«. V vsakem primeru mora upravljavec poskrbeti za ustrezno zavarovanje osebnih podatkov kot že pojasnjeno zgoraj.
 
IP na koncu še dodaja, da je bilo nanj v preteklih letih naslovljeno veliko podobnih vprašanj, ki se nanašajo na varstvo osebnih podatkov v zvezi s pošiljanjem elektronske pošte. Naše odgovore na podobna vprašanja, kot jih izpostavljate v vašem dopisu pa lahko preberete tudi tako, da v iskalniku po odločbah in mnenjih VOP na spletni strani https://www.ip-rs.si/vop/ izberete vsebinsko področje »Elektronska pošta«.
 
V upanju, da ste dobili odgovor na svoje vprašanje, vas lepo pozdravljamo.
 
                                                           
Mojca Prelesnik, univ. dipl. prav.,
informacijska pooblaščenka
