

Prodaja spletne trgovine in pravne podlage
+
-


Datum: 03.05.2021
Številka: 07121-1/2021/855

Kategorije: Trgovinska dejavnost, Pravne podlage, Informiranje posameznika
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem vas zanima, ali je mnenje IP št. 0712-3/2018/1735 z dne 25. 9. 2018 glede prodaje spletne trgovine kot singularnega pravnega nasledstva še aktualno. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uvodoma pojasnjujemo, da Informacijski pooblaščenec podaja nezavezujoča mnenja in pojasnila, ne more pa izven inšpekcijskih postopkov presojati konkretnih dejanj obdelave osebnih podatkov. Zato v nadaljevanju splošno pojasnjujemo zahteve pravil o varstvu osebnih podatkov, ki morajo biti upoštevane v primeru prenosov osebnih podatkov med različnimi upravljavci. Pri tem pa IP opozarja, da vprašanja, ki se dotikajo drugih pravnih področij (npr. obligacijsko pravo, potrošniško pravo) presegajo pristojnost IP, zato se do navedenih področij ne opredeljuje.  
 
Mnenje št. 0712-3/2018-1735, ki ste ga pripeli svoji elektronski pošti, je še aktualno, za lažje razumevanje zadeve pa v nadaljevanju ob že napisanem v mnenju še dodatno pojasnjujemo.
 
Pri prenosu podatkov k novemu upravljavcu je pomembno, da se upoštevajo vsa temeljna načela obdelave osebnih podatkov iz člena 5 Splošne uredbo o varstvu podatkov. Osebni podatki se morajo obdelovati zakonito, pošteno in na pregleden način. Poleg tega se osebni podatki, zbrani za določene, izrecne in zakonite namene, ne smejo nadalje obdelovati na način, ki ni združljiv s temi nameni (načelo omejitve namena). Upravljavec osebnih podatkov pa je dolžan biti sposoben dokazati, da se podatki obdelujejo v skladu s temeljnimi načeli varstva osebnih podatkov (načelo odgovornosti).
 
Pomembno je, da novi upravljavec obdeluje osebne podatke na eni izmed pravnih podlag iz člena 6 Splošne uredbe o varstvu podatkov. V kolikor so podani pogoji iz mnenja št. 0712-3/2018-1735, lahko upravljavec upoštevaje temeljna načela iz člena 5 obdeluje podatke v okviru prvotne pravne podlage. Ni pa to nujno, v danem primeru je treba upoštevati vse okoliščine primera – tako civilnopravna razmerja med uporabniki spletne trgovine in prejšnjim upravljavcem ter novim upravljavcem kakor tudi pogodbeno razmerje med upravljavcema. V vsakem primeru pa je treba posameznike o spremembi obvestiti, kot to določata člena 13 in 14 Splošne uredbe o varstvu podatkov.
 
Uporaba pridobljenih podatkov uporabnikov spletne trgovine za drug namen od prvotnega pa je mogoča le ob upoštevanju načel iz člena 5 in zakonitih podlag iz člena 6 Splošne uredbe o varstvu podatkov, kar pomeni, da bi moral novi upravljavec zagotoviti,  da za nadaljnjo obdelavo za konkretiziran namen, o katerem bi morali biti posamezniki obveščeni, obstaja (nova) pravna podlaga.
 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                               informacijska pooblaščenka
 
Pripravila:                                                                                                                              
Neja Domnik, mag. prav.,
asistentka svetovalca pri IP                                         
 
