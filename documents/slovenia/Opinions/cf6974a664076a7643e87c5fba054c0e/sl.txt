

Vpogled v rezultate psihološkega testiranja
+
-


Datum: 27.07.2021
Številka: 07121-1/2021/1331

Kategorije: Zdravstveni osebni podatki, Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je po e-pošti prejel vaše vprašanje v zvezi z vpogledom v rezultate psihološkega testiranja. Navajate, da ste pred nekaj meseci kot kandidatka za zaposlitev opravili psihološko testiranje, vendar za zaposlitev niste bili izbrani. Podjetje ste prosili za informacije glede testiranja. Informacij niste prejeli z obrazložitvijo, da niste ustrezni za skupino, kakršne koli druge informacije pa niso izdali. Pojasnjujete, da testiranje ni bilo sestavljeno iz pol, ampak iz razgovora in igranja vlog ter skupinskega reševanja naloge oz. problema (kjer so opazovalci beležili vaše odzive).
 
Prosite nas za nasvet, kako bi prišli do informacij glede rezultatov vašega testiranja.
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.
 
Glede na vaš opis sklepamo, da opravljen psihološki test ni del zdravstvene dokumentacije, ki bi se nahajala pri izvajalcu zdravstvenih storitev, temveč gre za test, ki ga je v izbirnem postopku izvedel sam delodajalec. V kolikor bi želeli vpogledati v psihološki test, ki se hrani pri izvajalcu zdravstvenih storitev, vas napotujemo na mnenje št. 0712-1/2019/453 z dne 4.3.2019, v katerem si lahko preberete o pravici do seznanitve z zdravniško dokumentacijo v okviru Zakona o pacientovih pravicah (Uradni list RS, št. 15/08 in 55/17).
 
V zvezi z dostopom do osebnih podatkov (tudi posebnih vrst osebnih podatkov, oz. »občutljivih« osebnih podatkov, kamor sodijo zdravstveni podatki) vam pojasnjujemo, da je pravica do seznanitve z lastnimi osebnimi podatki oziroma pravica do dostopa posameznika urejena v 15. členu Splošne uredbe. Prvi odstavek 15. člena Splošne uredbe tako določa, da ima posameznik, na katerega se nanašajo osebni podatki, pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in naslednje informacije:
 
(a)    namene obdelave;
(b)    vrste zadevnih osebnih podatkov;
(c)   uporabnike ali kategorije uporabnika, ki so jim bili ali jim bodo razkriti osebni podatki, zlasti           uporabnike v tretjih državah ali mednarodnih organizacijah;
(d)    kadar je mogoče, predvideno obdobje hrambe osebnih podatkov ali, če to ni mogoče, merila, ki se uporabijo za določitev tega obdobja;
(e)    obstoj pravice, da se od upravljavca zahteva popravek ali izbris osebnih podatkov ali omejitev obdelave osebnih podatkov v zvezi s posameznikom, na katerega se nanašajo osebni podatki, ali obstoj pravice do ugovora taki obdelavi;
(f)    pravico do vložitve pritožbe pri nadzornem organu;
(g)    kadar osebni podatki niso zbrani pri posamezniku, na katerega se ti nanašajo, vse razpoložljive informacije v zvezi z njihovim virom;
(h)    obstoj avtomatiziranega sprejemanja odločitev, vključno z oblikovanjem profilov iz prvega in četrtega odstavka 22. člena, ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.
 
Skladno s tretjim odstavkom 15. člena Splošne uredbe mora upravljavec posamezniku, na katerega se nanašajo osebni podatki, zagotoviti kopijo osebnih podatkov, ki jih obdeluje. Če se zahtevo za dostop do osebnih podatkov predloži z elektronskimi sredstvi in če posameznik ne zahteva drugače, mu mora upravljavec informacije zagotoviti v elektronski obliki, ki je splošno uporabljana.
 
Upravljavec se mora na podano zahtevo odzvati brez nepotrebnega odlašanja in mora v vsakem primeru posredovati informacije oziroma zavrnilni odgovor v enem mesecu po prejemu zahteve. Ta rok se lahko po potrebi podaljša za največ dva dodatna meseca ob upoštevanju kompleksnosti in števila zahtev (tretji odstavek 12. člena Splošne uredbe).
 
Dodatno poudarjamo, da je obrazec (Zahteva za seznanitev z lastnimi osebnimi podatki - obrazec SLOP), s katerim si lahko pomagate pri uveljavljanju pravice dostopa dosegljiv na: https://www.ip-rs.si/obrazci/varstvo-osebnih-podatkov/. Če vam upravljavec v zakonskem roku ne odgovori, lahko pri IP vložite pritožbo zaradi molka. Pritožba pri IP je mogoča tudi zoper zavrnilni odgovor upravljavca, vložiti pa jo je treba v roku 15 dneh od prejema zavrnilnega odgovora upravljavca.
 
Glede na prakso IP v pritožbenih postopkih se pravica do seznanitve z lastnimi osebnimi podatki oziroma lastno zdravstveno dokumentacijo v primeru psiholoških testov in upoštevajoč vse okoliščine konkretnega primera izvaja na način, da prosilcu ne omogoča, da pridobi fotokopijo dokumenta, ki predstavlja varovano avtorsko delo. V zvezi s tem glej npr. mnenje št. 0712-1/2019/1856 z dne 8.8.2019.
 
Več informacij o pravici do seznanitve z vašimi osebnimi podatki in o dostopu do zdravstvene dokumentacije si lahko preberete tudi na spletni strani TiOdlocas.si na povezavi https://tiodlocas.si/top-nasveti/ oz. v že izdanih mnenjih IP, ki so dosegljiva s pomočjo iskalnika na www.ip-rs.si/vop.
 
V upanju, da ste dobili odgovor na svoje vprašanje, vas lepo pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
 
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
