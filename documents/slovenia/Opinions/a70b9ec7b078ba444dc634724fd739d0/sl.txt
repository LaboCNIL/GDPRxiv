

Posredovanje podatka o naslovu zaposlenega zdravnika odvetniku
+
-


Datum: 15.06.2021
Številka: 07120-1/2021/328

Kategorije: Posredovanje OP med upravljavci
                        Pri Informacijskem pooblaščencu (IP) smo dne 7. 6. 2021 prejeli vaše vprašanje o tem, ali je odvetnik upravičen od zdravstvenega doma pridobiti naslov določenega zdravnika, ker ga potrebuje za vložitev predloga za pričanje na sodišču. Sodišče je namreč odvetnika pozvalo za predložitev naslova priče. Odvetnik se v zahtevi sklicuje na 10. člen Zakona o odvetništvu (ZOdv). 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 

 Odvetnik na podlagi 10. člena ZOdv od zdravstvenega doma ne more pridobiti naslova zdravnika, ki je v zdravstvenem domu zaposlen. 

 

 Odvetnik lahko od zdravstvenega doma pridobi naslov zdravnika kot predlagane priče le na podlagi 148. člena Zakona o pravdnem postopku (ZPP), če predloži dokazilo o obstoju pravde (npr. sklep sodišča, s katerim mu je naloženo, da naj predloži naslov predlagane priče).

 
 
 
O b r a z l o ž i t e v:
 

Napotilo sodišča, da naj odvetnik priskrbi naslov priče sicer izkazuje, da so izpolnjeni pogoji po 10. členu ZOdv (»podatki so potrebni za reševanje posamične zadeve s področja odvetniškega poklica«) - toda, ker 10. člen ZOdv med zavezance za posredovanje podatkov ne uvršča izvajalcev javne zdravstvene službe, zdravstveni dom ni dolžan (in tudi ni upravičen) odvetniku posredovati podatka o naslovu predlagane priče – zdravnika.

 

Toda v konkretnem primeru pride v poštev specialna podlaga v 148. členu ZPP, ki pravdni stranki (in s tem tudi njenemu pooblaščencu) omogoča, da od kateregakoli upravljavca pridobi naslov osebe, ki ji je treba vročiti sodno pisanje. Sem spadajo tudi priče. Zdravstveni dom lahko odvetniku posreduje zahtevani podatek le na tej pravni podlagi, in sicer zato:


ker odvetnik razpolaga z osebnim imenom, nazivom in podatkom o zaposlitvi zdravnika – priče, zaradi česar je zdravnik z vidika zdravstvenega doma določena oseba,
ker zdravstveni dom kot delodajalec razpolaga z naslovom prebivališča zdravnika in
ker ima odvetnik s sklepom sodišča v rokah dokaz o obstoju pravde in s tem izkazan pravni interes, ki ga zahteva 148. člen ZPP.

 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
 
