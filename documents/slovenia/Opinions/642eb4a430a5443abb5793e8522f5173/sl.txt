

Prevzemanje testov v lekarnah s strani učencev oziroma dijakov
+
-


Datum: 19.08.2021
Številka: 07120-1/2021/419

Kategorije: Zdravstveni osebni podatki
                        Pri Informacijskem pooblaščencu (IP) smo dne 4. 8. 2021 prejeli vaše vprašanje o tem, ali bi bilo sporno, če bi dijaki in učenci prevzemali teste za samotestiranje v lekarnah na podlagi potrdila o vpisu in na podlagi predložene kartice zdravstvenega zavarovanja. Zanima vas tudi, ali gre morda za sporno povezovanje podatkov in s tem ustvarjanje nove zbirke podatkov. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 

 Če so testi za samotestiranje namenjeni določeni skupini uporabnikov pod določenimi pogoji, so lekarne ali drugi izdajatelji upravičeni preverjati izpolnjevanje pogojev na način vpogleda v ustrezna dokazila, ki jih morajo predložiti uporabniki. Uporaba potrdil o šolanju in kartice zdravstvenega zavarovanja načeloma ni sporna, če so podatki na teh dokazilih potrebni in primerni za dokazovanje predpisanih pogojev za prevzem testa. 

 

 Opozarjamo, da bi lahko bilo sporno na primer:


vodenje posebne evidence uporabnikov na ravni posameznega izdajatelja ter morebitno posredovanje osebnih podatkov drugim uporabnikom (npr. nekemu ministrstvu),
vodenje centralizirane evidence uporabnikov (pri čemer bi bili izdajatelji vnašalci in uporabniki podatkov) ali
povezovanje zbirk podatkov različnih upravljavcev, na primer, če bi se podatki pridobljenih na podlagi kartice zdravstvenega zavarovanja avtomatično uparjali s podatki v centralni evidenci udeležencev izobraževanja,

če za take obdelave osebnih podatkov ne bi bilo na voljo izrecne zakonske podlage.    
 
 
O b r a z l o ž i t e v:
 
Zaradi pomanjkanja konkretnih informacij o pogojih, omejitvah, načinu prevzemanja testov, organizaciji financiranja in distribuiranja testov, naravi razdeljevanja testov (npr. ali gre za lekarniško storitev, ali mora biti ta vezana na sistem KZZ) in potrebah po podatkih, se IP ne more dokončno in konkretno opredeliti do primernosti predlaganih dokazil in tudi ne do problematike morebitnega vodenja posebnih evidenc, njihovega povezovanja ter avtomatizirane obdelave podatkov.
 
Na splošno je preverjanje pogojev za prevzem testov lahko utemeljeno na podlagi (b) točke prvega odstavka 6. člena Splošne uredbe o varstvu podatkov. Z dodatnimi podlagami v nacionalni zakonodaji pa lahko tudi na podlagi (c) in (e) točke prvega odstavka 6. člena Splošne uredbe o varstvu podatkov. Obdelava podatkov, ki bi jo izvajali upravljavci v zasebnem sektorju bi lahko bila utemeljena tudi na (f) točki prvega odstavka 6. člena Splošne uredbe o varstvu podatkov.
 
Razlogi za hkratno uporabo potrdila o šolanju in kartice zdravstvenega zavarovanja morajo biti posebej utemeljeni, npr. nujna potreba po dodatnem preverjanju identitete uporabnika, vezanost pravice do testov na sistem zdravstvenega zavarovanja ipd.
 
Za obdelavo osebnih podatkov, ki presega preverjanje pogojev za prevzem testov (npr. vodenje centralne zbirke podatkov o uporabnikih, povezovanje uradnih zbirk podatkov ipd.) mora biti na voljo ustrezna podlaga v zakonu.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
