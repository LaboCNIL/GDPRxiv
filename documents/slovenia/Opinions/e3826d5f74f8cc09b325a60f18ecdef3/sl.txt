

Obdelava osebnih podatkov pri izvajanju preventivnih pregledov delavcev
+
-


Datum: 01.02.2021
Številka: 07120-1/2021/37

Kategorije: Zdravstveni osebni podatki, Pogodbena obdelava podatkov
                        pri Informacijskem pooblaščencu (IP) smo dne 25. 1. 2021 prejeli vaše vprašanje o tem, ali morate kot izvajalec zdravstvene dejavnosti z naročniki – delodajalci skleniti pogodbo o obdelavi osebnih podatkov za izvajanje preventivnih zdravstvenih pregledov delavcev po Zakonu o varnosti in zdravju pri delu (ZVZD-1).Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Razmerje med naročnikom (delodajalcem) in izvajalcem medicine dela, ki za naročnikove delavce izvaja preventivne zdravstvene preglede delavcev, praviloma ni razmerje pogodbene obdelave osebnih podatkov v smislu 28. člena Splošne uredbe o varstvu podatkov. O b r a z l o ž i t e v:V podobnem primeru je že bilo izdano splošno mnenje IP št. 0712-3/2018/1642 in starejše mnenje št. 0712-968/2007/2. V zvezi s pogodbeno obdelavo so na spletni stran IP dostopne tudi smernice.Razlogi, da tudi po novi Splošni uredbi o varstvu podatkov praviloma ne gre za pogodbeno obdelavo v smislu 28. člena Splošne uredbe o varstvu podatkov so lahko naslednji:1. Bistvo pogodbenega odnosa med delodajalcem kot naročnikom in izvajalcem medicine dela je v izvedbi zdravstvene storitve po 36. členu ZVZD-1 in pravilniku, ki je bil sprejet na njegovi podlagi. Osnovna naloga izvajalca torej ni obdelovanje osebnih podatkov za oziroma namesto izvajalca, temveč je osnovna naloga tista obdelava osebnih podatkov, ki se redoma izvaja pri tovrstnih zdravstvenih storitvah iz pristojnosti izvajalca.2. Pri pregledih delavcev gre za storitev, ki spada v dejavnost izvajalca medicine dela, ta pa ima za izvedbo storitve ter za obdelavo osebnih podatkov, ki je s s tem povezana že zakonsko podlago, zlasti v Zakonu o zbirkah podatkov s področja zdravstvenega varstva (ZZPPZ – priloga pod št. NIJZ 1) v povezavi z ZVZD-1. Zato izvajalec za bistveni del obdelave osebnih podatkov sam določa namene in sredstva obdelave.3. Izvajalec medicine dela naročniku pošlje le končno spričevalo (in specificiran račun), vse ostale zdravstvene in druge osebne podatke oziroma dokumentacijo pa nadalje hrani kot samostojni upravljavec.4. Z izvedbo pregledov delavcev izvajalec medicine dela osebne podatke, ki so bistvo storitve šele ustvari in jih ne prejme od naročnika. 4. Obdelava delavčevih identifikacijskih in zaposlitvenih podatkov, ki jih izvajalec medicine dela prejme od delodajalca je le neizogibni spremljajoči del temeljne storitve, torej le posledica naročene storitve.5. Izvajalec medicine dela s pregledi izvaja storitev, ki je naročnik sam ne more izvesti. Zato tudi s tem povezane obdelave osebnih podatkov ne bi mogel prenesti na drugo osebo.6. Naročnik izvajalcu ne more dajati navodil glede bistvenega dela obdelave osebnih podatkov, tj. glede tega, koliko in katere osebne podatke naj ustvari, kakšna naj bo njihova vsebina, kako naj jih obdeluje ipd.  Kljub zgoraj navedenemu pa opozarjamo, da ni izključena pogodbena obdelava med delodajalcem in izvajalcem medicine dela, če so osnovni storitvi priključene še dodatne obdelave osebnih podatkov, ki presegajo osnovno zdravstveno storitev in pomenijo obdelavo v imenu in za račun delodajalca (npr. naročilo posebnih zdravstvenih analiz s podatki, ki jih zagotovi delodajalec).Prijazen pozdrav,mag. Urban Brulc, univ. dipl. prav.samostojni svetovalec IP                                                                                Mojca Prelesnik, univ. dipl. prav. informacijska pooblaščenka
