

Razkrivanje informacij o pacientih
+
-


Datum: 09.09.2019
Številka: 0712-1/2019/2057

Kategorije: Posebne vrste, Telekomunikacije in pošta, Zavarovanje osebnih podatkov
                        Pri Informacijskem pooblaščencu (IP) smo dne 27. 8. 2019 prejeli vaše zaprosilo za mnenje o tem: ali lahko receptor obiskovalcem razkrije informacijo o oddelku in številki sobe, kjer je pacient hospitaliziran in ali jim lahko razkrije tudi informacije o lečečem zdravniku, časovni opredelitvi dneva sprejema in številki postelje; ali lahko oseba, ki sprejme klic pacienta, zahteva od klicočega ime in priimek ter rojstni datum. Gre za paciente, ki se naročajo ali sprašujejo, kdaj so naročeni in kam ipd.  Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.1. Receptor lahko obiskovalcem sporoči (le) lokacijo hospitaliziranega pacienta, pod pogojem, da obiskovalec spada med upravičence do obiskov. 2. Če je pogovor s klicočim pacientom nujno personaliziran (npr. ker se nanaša na izmenjavo informacij glede konkretnega pacienta in glede konkretnega zdravstvenega stanja), se uslužbenec bolnišnice lahko poskuša prepričati o pacientovi identiteti tudi na podlagi izbranih dodatnih identifikacijskih podatkov. O b r a z l o ž i t e v:1. Če gre za obiskovalca, ki je upravičen do obiska po volji pacienta ali na kakšni drugi pravni podlagi, lahko od receptorja pridobi podatek o lokaciji pacienta, ter s tem tudi podatek o tem, da je pacient (res) hospitaliziran v tej bolnišnici. Če gre za obiskovalce po volji pacienta, je podlaga za razkritje podatka lahko na primer privolitev (točka a prvega odstavka člena 6 Splošne uredbe o varstvu podatkov), zakoniti interesi (točka f) ali zaščita življenjskih interesov (točka d). Receptor bi se načeloma moral pred razkritjem podatka prepričati o volji pacienta, tj. o tem, ali obiskovalec res spada med upravičence.2. O razkrivanju informacij po telefonu so že bila izdana nekatera mnenja IP, ki so dostopna na spletni strani IP. Uslužbenec bolnišnice se je upravičen in dolžan na primeren način prepričati o identiteti klicočega pacienta (izvesti avtentikacijo), kar seveda velja le v primeru, da gre za pogovor, v katerem bo prišlo do razkrivanja konkretnih osebnih podatkov. Načinov ugotavljanja identitete klicočih pacientov je več in ena od njih je tudi preverjanje dodatnih identifikacijski podatkov. V tem mnenju se ne opredeljujemo do učinkovitosti te metode.  Prijazen pozdrav,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
