

Domofon v večstanovanjski stavbi
+
-


Datum: 08.04.2022
Številka: 07121-1/2022/396

Kategorije: Stanovanjsko in nepremičninsko pravo, Video in avdio nadzor
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da bi v večstanovanjski stavbi poleg vhodnih vrat v vaše stanovanje radi montirali domofon s funkcijo snemanja in fotografiranja.  
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
 
Videonadzor v večstanovanjski stavbi je treba izvajati skladno s 76. členom ZVOP-1. Video domofon pa praviloma ne sodi v sisteme, ki se štejejo za videonadzor, zato uporabe video domofona ZVOP-1 ne ureja. Domofon ima povsem drugo funkcijo (funkcijo prepoznave obiskovalca, ki želi vstopiti), in ne funkcije ohranjanja posnetkov videonadzornega sistema za potrebe varovanja ljudi in premoženja. Hkrati je živi posnetek praviloma viden le tistemu stanovalcu, h kateremu je namenjen obiskovalec stavbe oziroma na čigar zvonec pozvoni, viden pa mu bo praviloma le določen čas po sprožitvi snemanja (pritisku na zvonec). 
V kolikor pa gre v danem primeru za stalno snemanje in fotografiranje ter s tem za nadzor nad stanovalci in obiskovalci, bi lahko šlo za videonadzor v smislu ZVOP-1.
 
O b r a z l o ž i t e v:
 
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V okviru mnenja lahko podamo samo splošna pojasnila in zgolj v okviru okoliščin, ki ste nam jih posredovali.
 
Videonadzor v večstanovanjski stavbi je treba izvajati skladno s 76. členom ZVOP-1. Za uvedbo videonadzora v večstanovanjski stavbi je potrebna pisna privolitev solastnikov, ki imajo v lasti več kot 70 odstotkov solastniških deležev. Videonadzor se lahko uvede le, kadar je to potrebno za varnost ljudi in premoženja. Z videonadzorom v večstanovanjski stavbi se lahko nadzoruje le dostop do vhodov in izhodov večstanovanjskih stavb ter njihovi skupni prostori.
Ob tem pa IP posebej opozarja, da je v primeru uporabe video domofona živi posnetek praviloma viden le tistemu stanovalcu, h kateremu je namenjen obiskovalec stavbe oziroma na čigar zvonec pozvoni, viden pa mu bo praviloma le določen čas po sprožitvi snemanja (pritisku na zvonec). Po mnenju IP torej ne obstaja oziroma ne bi smela obstajati možnost nadzora obiskovalcev s strani drugih stanovalcev. Primarni namen uporabe video domofona je tako prepoznava obiskovalca, ne pa varovanje ljudi in premoženja oziroma ohranjanje posnetkov videonadzornega sistema v ta namen. V skladu z navedenim video domofon ne sodi v sisteme, ki se štejejo za videonadzor, zato se za njegovo uporabo ne uporabljajo določbe ZVOP-1.
V kolikor pa gre v danem primeru za domofon, ki omogoča stalno snemanje in fotografiranje ter s tem nadzor nad stanovalci in obiskovalci, bi lahko šlo za videonadzor v smislu ZVOP-1 in v takem primeru je potrebno upoštevati pogoje iz 76. člena ZVOP-1.
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ. dipl. prav.
informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
