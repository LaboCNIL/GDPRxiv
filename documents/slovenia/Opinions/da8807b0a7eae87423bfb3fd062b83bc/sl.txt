

Pridobivanje podatkov o plačanem RTV prispevku za tretjo osebo
+
-


Datum: 29.10.2021
Številka: 07121-1/2021/2145

Kategorije: Pravne podlage, Razno
                        Informacijski pooblaščenec (v nadaljevanju: IP) je prejel vaše zaprosilo za mnenje glede vprašanja, kdo je opravičen pridobiti podatek o plačanem RTV prispevku za osebo/e na določenem naslovu. 
 
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V mnenju lahko zato podamo zgolj splošna pojasnila, ne moremo pa presojati ustreznosti konkretnega ravnanja posameznih upravljavcev.
 
IP pojasnjuje, da za vsakršno obdelavo osebnih podatkov, torej tudi za njihovo zbiranje, uporabo in posredovanje, mora imeti upravljavec zakonito in ustrezno pravno podlago. Te so določene v členu 6(1) Splošne uredbe in sicer:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
To pomeni, da bi v konkretnem primeru, torej če bi želeli dostopati do podatkov tretje osebe, ki jih obdeluje RTV Slovenija, tudi vi morali imeti eno izmed pravnih podlag iz navedenega člena. V nasprotnem primeru takšno posredovanje podatkov ne bi bilo skladu s Splošno uredbo. Glede na to, da iz vašega dopisa ni popolnoma razvidno, za kateri namen bi želeli pridobivati podatke tretje osebe in glede na to, da je upravičenost obdelave (in s tem tudi zbiranje) tovrstnih podatkov odvisna od konkretnih okoliščin, IP meni, da splošne pravne podlage za pridobivanje tovrstnih podatkov o plačevanju prispevka za tretje osebe na splošno načeloma ni. Kljub temu pa lahko vsakdo od vsakega upravljavca na podlagi 15. člena Splošne uredbe pridobi podatke, ki se nanašajo nanj (pravica posameznika do seznanitve z lastnimi osebnimi podatki).
                                                                                                                                                                         
Predlagamo vam, da si v zvezi z vašim vprašanjem preberete tudi mnenje IP glede splošne ureditve pridobivanja osebnih podatkov s strani RTV Slovenije za namen obračunavanja prispevka, ki ga najdete na naslednji spletni povezavi:
 

Mnenje št. 0712-1/2019/1111 z dne 10. 5. 2019 na povezavi https://www.ip-rs.si/mnenja-gdpr/6048a38d3435f

 
Lep pozdrav,
 
Mojca Prelesnik, univ. dipl. prav.,                                                
 informacijska pooblaščenka
