

Uporaba osebnih podatkov v delovnem razmerju
+
-


Datum: 27.11.2020
Številka: 07121-1/2020/2131

Kategorije: Delovna razmerja, Pravne podlage, Sodni postopki
                        Informacijski pooblaščenec (v nadaljevanju IP) je po elektronski pošti prejel zaprosilo za mnenje. Navajate, da med vami in delodajalcem teče delovni spor pred pristojnim sodiščem. Delodajalec je iz vaše vloge, ki je bila poslana sodišču, uporabil podatke in v nadaljevanju, izven sodišča, sprožil postopek v zvezi trpinčenja in mobinga na delovnem mestu s strani vaše nadrejene osebe proti vam in v zvezi s tem brez vaše vednosti ustanovil posebno komisijo za ugotavljanje okoliščin v zvezi z domnevnim trpinčenjem na delovnem mestu. Z ustanovitvijo posebne komisije niste bili seznanjeni. Prav tako v pripravljalni vlogi niste zatrjevali ne mobinga ne trpinčenja na delovnem mestu in z vaše stani v zvezi s tem ni bil postopek nikoli sprožen. Prosite za mnenje ali lahko delodajalec kot tožena stranka v delovnem sporu uporabi podatke iz vaše pripravljalne vloge za namen drugega/novega postopka. Zanima vas tudi, kdo in na podlagi katerega zakona je upravičen do razloga vaše bolniške odsotnosti.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.Obdelava osebnih podatkov je na podlagi člena 6(1) Splošne uredbe o varstvu osebnih podatkov zakonita le in kolikor je izpolnjen vsaj eden od naslednjih pogojev: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. Točka (f) prvega pododstavka se ne uporablja za obdelavo s strani javnih organov pri opravljanju njihovih nalog.Za javni sektor se, v povezavi z navedenimi določbami Splošne uredbe o varstvu osebnih podatkov, še vedno uporabljajo tudi določbe prvega, drugega in četrtega odstavka 9. člena ZVOP-1. Tako se lahko osebni podatki v javnem sektorju obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi, da se določeni osebni podatki obdelujejo le na podlagi osebne privolitve posameznika (prvi odstavek). Nosilci javnih pooblastil lahko obdelujejo osebne podatke tudi na podlagi osebne privolitve posameznika brez podlage v zakonu, kadar ne gre za izvrševanje njihovih nalog kot nosilcev javnih pooblastil. Zbirke osebnih podatkov, ki nastanejo na tej podlagi, morajo biti ločene od zbirk osebnih podatkov, ki nastanejo na podlagi izvrševanja nalog nosilca javnih pooblastil (drugi odstavek). Ne glede na prvi odstavek tega se lahko v javnemu sektorju izjemoma obdelujejo tisti osebni podatki, ki so nujni za izvrševanje zakonitih pristojnosti, nalog ali obveznosti javnega sektorja, če se s to obdelavo ne poseže v upravičen interes posameznika, na katerega se osebni podatki nanašajo (četrti odstavek).Zakon o delovnih razmerjih (Uradni list RS, št. 21/13 in naslednji; v nadaljevanju ZDR-1) ureja delovna razmerja, ki se sklepajo s pogodbo o zaposlitvi med delavcem in delodajalcem (prvi odstavek 1. člena). ZDR-1 ureja tudi delovna razmerja delavcev, zaposlenih v državnih organih, v lokalnih skupnostih in v zavodih, drugih organizacijah ter zasebnikih, ki opravljajo javno službo, če ni s posebnim zakonom drugače določeno (prvi odstavek 2. člena).Skladno s prvim odstavkom 48. člena ZDR-1 se lahko osebni podatki delavcev zbirajo, obdelujejo, uporabljajo in posredujejo tretjim osebam samo, če je to določeno s tem ali drugim zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. Ena od kategorij obveznosti, ki jih ZDR-1 nalaga delodajalcu, je tudi obveznost varovanja delavčeve osebnosti. V tem okviru ZDR-1 v 47. členu nalaga delodajalcu obveznost varovanja dostojanstva delavca pri delu. Delodajalec je dolžan zagotavljati takšno delovno okolje, v katerem noben delavec ne bo izpostavljen spolnemu in drugemu nadlegovanju ali trpinčenju s strani delodajalca, predpostavljenih ali sodelavcev. V ta namen mora delodajalec sprejeti ustrezne ukrepe za zaščito delavcev pred spolnim in drugim nadlegovanjem ali pred trpinčenjem na delovnem mestu (prvi odstavek omenjenega člena).Tudi Zakon o javnih uslužbencih (Uradni list RS, št. 63/07 in naslednji; v nadaljevanju ZJU), ki ureja skupna načela in druga skupna vprašanja sistema javnih uslužbencev ter sistem javnih uslužbencev v državnih organih in upravah lokalnih skupnosti ter posebnosti delovnih razmerij javnih uslužbencev v državnih organih in upravah lokalnih skupnosti, določa, da mora delodajalec javnega uslužbenca varovati pred šikaniranjem, grožnjami in podobnimi ravnanji, ki ogrožajo opravljanje njegovega dela (prvi odstavek 15. člena). Nadalje ZJU v členu 15.a prepoveduje vsako fizično, verbalno ali neverbalno ravnanje ali vedenje javnega uslužbenca, ki temelji na katerikoli osebni okoliščini in ustvarja zastrašujoče, sovražno, ponižujoče, sramotilno ali žaljivo delovno okolje za osebo ter žali njeno dostojanstvo.Tako ZDR-1 kot ZJU torej prepovedujeta nadlegovanje in trpinčenje na delovnem mestu ter da ZDR-1 delodajalcu celo izrecno nalaga zagotovitev takšnega delovnega okolja, v katerem noben delavec ne bo izpostavljen spolnemu in drugemu nadlegovanju ali trpinčenju s strani delodajalca, predpostavljenih ali sodelavcev. V kolikor se delodajalec v nekem (drugem) postopku seznani z okoliščinami, ki vzbujajo sum na obstoj nadlegovanja ali trpinčenje na delovnem mestu, in delodajalec te okoliščine, skupaj z osebnimi podatki, ki so potrebni za tak namen, uporabi za namen ugotavljanja ali je bil zaposleni v določenem primeru izpostavljen spolnemu in drugemu nadlegovanju ali trpinčenju s strani delodajalca, predpostavljenih ali sodelavcev, bi lahko bila pravna podlaga za takšno obdelavo osebnih podatkov podana v točki (c) člena 6(1) Splošne uredbe o varstvu osebnih podatkov oziroma prvem ali drugem odstavku 9. člena ZVOP-1 v povezavi s 47. in 48. členom ZDR-1.Odgovor na vprašanje, ali je nekdo upravičen do podatka oziroma razloga vaše bolniške odsotnosti, je odvisen od namena obdelave tega podatka. V okviru delovnega razmerja najpogosteje pride do situacije, ko delodajalec pridobiva in drugače obdeluje podatke o razlogu začasne zadržanosti od dela delavca za potrebe (namen) obračuna nadomestila plače med začasno zadržanostjo, za kar ima delodajalec seveda pravno podlago. Delodajalec ima pravno podlago tudi na primer za pridobivanje podatka o razlogu začasne zadržanosti z dela in podatke o režimu gibanja delava za namen kontrole bolniškega staleža zaradi uresničevanja pravic in obveznosti iz delovnega razmerja. Pri obeh navedenih primerih velja opozoriti, da je delodajalec upravičen zgolj do podatka o razlogu (na primer bolezen, poškodba izven dela, poklicna bolezen, poškodba pri delu, nega) začasne zadržanosti, nima pa pravne podlage za pridobitev diagnoz bolezni ali poškodbe.Več o tem, kako so osebni podatki varovani v delovnem razmerju, si lahko preberete v priročniku, ki ga je na to temo pripravil IP in je dostopen na https://www.ip-rs.si/novice/kaj-mora-vsakdo-vedeti-o-varstvu-osebnih-podatkov-1213/.Lep pozdrav,                                                                                    Mojca Prelesnik,                                                                                    informacijska pooblaščenkaŽiga Veber, državni nadzornikza varstvo osebnih podatkovTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
