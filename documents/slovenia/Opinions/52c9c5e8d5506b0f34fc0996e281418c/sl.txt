

Priprava seznama za razdeljevanje tablet kalijevega jodida (CRP)
+
-


Datum: 22.03.2022
Številka: 07120-1/2022/93

Kategorije: Informiranje posameznika, Občine
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da imate na občini dostop do Centralnega registra prebivalstva (CRP). Za planirano razdelitev tablet kalijevega jodida (na podlagi dopisa Uprave RS za zaščito in reševanje) bi občina potrebovala seznam oseb s stalnim prebivališčem v občini starih do 40 let. Razdelitev tablet bi potekala po vaseh, po seznamih, delitev pa bi izvajali poveljniki Prostovoljnih gasilski društev v posamezni vasi. Zanima vas, ali lahko iz CRP pridobite navedene podatke po 21.a členu Zakona o lokalni samoupravi ter ali lahko sezname po vaseh posredujete osebam, ki bodo delile tablete?
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Uvodoma ugotavljamo, da po javno znanih podatkih še ni bilo odrejeno razdeljevanje tablet kalijevega jodida, Informacijskemu pooblaščencu ni znano, kateri dopis Uprave RS za zaščito in reševanje (v nadaljevanju URSZR) imate v mislih. Na spletni strani URSZR z objavo z dne 9. 3. 2022 javnost obvešča o pogojih in načinih razdeljevanja tablet kalijevega jodida (dostopno na https://www.gov.si/novice/2022-03-09-informacija-o-razdeljevanju-tablet-kalijevega-jodida/). Iz tega dopisa ne izhaja odločitev, da naj se tablete že razdelijo.
 
Skladno z drugim odstavkom 3. člena Pravilnika o uporabi tablet kalijevega jodida ob jedrski ali radiološki nesreči (Uradni list RS, št. 59/10, s sprem. in dop.; v nadaljevanju Pravilnik) se omenjene tablete razdelijo ob uvedbi zaščitnega ukrepa jodne profilakse po predhodnem sklepu Vlade Republike Slovenije in odredbi poveljnika Civilne zaščite Republike Slovenije. Razdelitev se opravi v skladu z načrtom razdelitve tablet kalijevega jodida.
 
Iz 2. poglavja državnega načrta razdelitve tablet kalijevega jodida izhaja, da razdelitev tablet kalijevega jodida za prebivalce vseh občin v Republiki Sloveniji izvedejo občine, ki izdelajo načrte prevzema in razdelitve tablet kalijevega jodida ob jedrski ali radiološki nesreči in ki določijo pooblaščene osebe za prevzem tablet kalijevega jodida v pristojni bolnišnici.
 
 

člen Pravilnika v povezavi z Zakonom o varstvu pred naravnimi in drugimi nesrečami sicer določa obdelavo osebnih podatkov za vodenje evidenc prejemnikov predhodno razdeljenih tablet kalijevega jodida. Vendar omenjeni 11. člen glede obdelave osebnih podatkov posameznikov (ki niso intervencijsko in reševalno osebje) opredeljuje le zbiranje in vodenje osebnih podatkov prejemnikov tablet kalijevega jodida na območju polmera 10 km okrog NEK. Za te prejemnike Pravilnik predvideva zbiranje naslednjih osebnih podatkov: ime in priimek oziroma naziv prejemnika tablet kalijevega jodida, EMŠO (za osebe), naslov, število prejetih škatlic tablet kalijevega jodida.

 
Zakonodaja torej izrecno ne predvideva priprave seznama občanov (v kolikor ne gre za prebivalce na območju polmera 10 km okrog Nuklearne elektrarne Krško), ki naj se jim ob jedrski ali radiološki nesreči razdelijo tablete kalijevega jodida. Državni načrt pa predvideva, da občine razdelitev tablet izvedejo za prebivalce (do 40 let) na ustrezen oziroma krajevno običajen način. Načrt še navaja, da so možni načini razdelitve:

po načinu izvedbe volitev (uporabijo se lokacije volišča, obvestijo se prebivalci, da dvignejo tablete na pristojnem volišču;
preko PGD (občine razdelijo tablete zakonitim zastopnikom PGD, obvestijo prebivalce, da dvignejo tablete na sedežu pristojnega PGD);
preko sedežev krajevnih skupnosti;
in drugo.

 
IP ugotavlja, da je z zgornjimi pravnimi akti opredeljena vloga občine pri razdeljevanju tablet kalijevega jodida. Ker pa priprava ustreznih seznamov ni opredeljena v Pravilniku ali v državnem načrtu bi se morala občina za pripravo seznamov nasloniti na določbe svojega primarnega zakona, to je Zakona o lokalni samoupravi (Uradni list RS, št. 94/07 – UPB, s sprem. in dop.; v nadaljevanju ZLS).
 
21.a člen ZLS v prvem odstavku določa, da občina pridobiva podatke, ki jih potrebuje za opravljanje nalog iz svoje pristojnosti, jih obdeluje ter opravlja statistično, evidenčno in analitično funkcijo za svoje potrebe. Priprava občinskega načrta prevzema in razdelitve tablet kalijevega jodida je vsekakor naloga iz pristojnosti občine, saj 20. člen ZLS opredeljuje, da je ena izmed izvirnih pristojnosti občin tudi organizacija pomoči in reševanja za primere elementarnih in drugih nesreč. Za ta namen občina torej lahko obdeluje določene osebne podatke.
 
Drugi odstavek 21.a člena določa nabor osebnih podatkov, ki jih občina obdeluje za izvajanje svojih nalog, in sicer:

enotno matično številko občana;
osebno ime;
naslov stalnega ali začasnega prebivališča;
datum in kraj rojstva oziroma datum smrti;
podatke o osebnih vozilih;
podatke o nepremičninah ter
druge osebne podatke v skladu z zakonom.

 
Seveda je občina pri tem vezana na načelo najmanjšega obsega podatkov (načelo sorazmernosti), saj je v točki (c) 5. člena Splošne uredbe določeno, da morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo. Pri natančni opredelitvi vsebine seznama bi se bilo ustrezno ravnati po analogiji z 11. členom Pravilnika (seznam prejemnikov, ki živijo v bližini NEK) ter pri tem izhajati tudi iz potreb, ki jih narekuje način izvedbe razdelitve tablet (kot ga določa državni načrt, torej po načinu izvedbe volitev, preko PGD ali sedežev krajevnih skupnosti).
 
IP se ne more vnaprej podrobno opredeliti do tega, ali in v kateri fazi lahko občina pripravi morebitni seznam občanov, upravičenih do tablet kalijevega jodida, niti ne, kateri osebni podatki bi se lahko v ta namen obdelovali. Zakonitost posameznih obdelav lahko namreč IP presoja zgolj znotraj inšpekcijskega postopka in torej le za nazaj. Iz določb Splošne uredbe pa izhaja odgovornost upravljavca, da zagotovi zakonitost obdelave osebnih podatkov in je zakonitost tudi zmožen dokazati.  
 
Po tem, ko razčistite, ali imate za tovrstno obdelavo ustrezno pravno podlago (s pomočjo zgoraj razdelanih zakonskih določb in vsebine državnega in morebitnega vašega občinskega načrta), morate biti nadalje pozorni še na dva vidika, ki jih izpostavljamo, seveda ob izpolnjeni predhodni predpostavki, da za obdelavo obstaja ustrezna pravna podlaga.
 
Prvič, da bi bila obdelava zakonita in skladna z načeli obdelave osebnih podatkov iz 5. člena Splošne uredbe (načelo omejitve namena, načelo najmanjšega obsega podatkov in načelo točnosti), morate ugotoviti, kdaj nastopi ustrezen čas za pripravo seznama, ki ga omenjate, in kasneje ustrezen čas, da morebitni seznam posredujete PGD-jem. Če sezname pripravite prezgodaj, morda podatki na njem ne bodo več točni v trenutku, ko bi bilo odrejeno razdeljevanje tablet. Če pa sezname pripravite prepozno, lahko pride do morebitnih posledic za javno zdravje. IP meni, da bi bilo ustrezno opredeliti tovrstne vidike v občinskem načrtu prevzema in razdelitve tablet kalijevega jodida ob jedrski ali radiološki nesreči.
 
Drugič, opozarjamo vas na 14. člen Splošne uredbe, ki opredeljuje dolžnost informiranja posameznikov o obdelavi njihovih osebnih podatkov, torej obveznost zagotavljanja transparentne obdelave osebnih podatkov. 14. člen Splošne uredbe v prvem odstavku določa, da kadar osebni podatki niso bili pridobljeni od posameznika upravljavec temu posamezniku zagotovi določene informacije o obdelavi osebnih podatkov, kot so identiteta in kontaktni podatki upravljavca; kontaktni podatki pooblaščene osebe za varstvo podatkov; nameni in pravna podlaga za obdelavo; vrste osebnih podatkov; uporabniki ali kategorije uporabnikov osebnih podatkov; obdobje hrambe; informacije o pravicah; od kod izvirajo podatki in še mnoge druge informacije (gl. 14. člen Splošne uredbe). Omenjeni člen določa tudi, kdaj je potrebno zagotoviti navedene informacije, v vašem primeru bi bilo to načeloma »najpozneje ob prvem razkritju osebnih podatkov« drugemu uporabniku (točka (c) tretjega odstavka 14. člena Splošne uredbe).
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
