

Obvestilo o izvajanju videonadzora
+
-


Datum: 18.05.2021
Številka: 07120-1/2021/285

Kategorije: Video in avdio nadzor
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Pojasnjujete, da se pri vašem delu stalno srečujete z divjimi odlagališči odpadkov v naravnem okolju. Z samimi ogledi ste večinoma neuspešni pri odkrivanju kršiteljev. Na več mestih na občinskih parcelah ste postavili opozorilne table (»prepovedano odlaganje odpadkov«), vendar kršitelji kljub temu na teh mestih odlagajo odpadke. Razmišljate, da bi na občinskih parcelah, kjer se pojavljajo odlagališča, obesili plastificiran letak z napisom video nadzor, kamer pa ne bi nameščali, saj bi že tak letak vsaj delno zajezil odlaganje odpadkov.  
 
Sprašujete, ali lahko postavite take letake brez kamer? Če to ne bi bil prekršek, bi tako svetovali tudi fizičnim osebam, katerim kršitelji odpadajo odpadke na njihove parcele, vi pa potem terjate lastnika zemljišča, da mora odpadke odstraniti.
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V okviru nezavezujočega mnenja vam lahko podamo zgolj splošna pojasnila in priporočila.
 
Zgolj postavitev obvestil o videonadzoru, brez dejanske namestitve kamer, ali npr. z namestitvijo lažnih ali nedelujočih kamer, ne predstavljata kršitve določb Splošne uredbe in ZVOP-1, vendar pa IP uporabo takšnih obvestil kljub temu izrecno odsvetuje, ker predstavljajo nepošten, zavajajoč, nesorazmeren in neprimeren ukrep.
 
ZVOP-1 in Splošna uredba urejata obdelavo osebnih podatkov, ki se v celoti ali delno izvaja z avtomatiziranimi sredstvi, in obdelavo osebnih podatkov, ki so del zbirke ali so namenjeni oblikovanju dela zbirke, ki se ne izvaja z avtomatiziranimi sredstvi. Če kamere dejansko niso postavljene, ali npr. ob uporabi t.i. slepih kamer, ko do snemanja ne pride, zbirka osebnih podatkov ne more nastati, prav tako se ne izvaja avtomatizirana obdelava osebnih podatkov. Takšne postavitve tako ni mogoče šteti kot videonadzor v smislu ZVOP-1 in zato tudi v zvezi s postavitvijo lažnih tabel o videonadzoru IP ni pristojen organ.
 
Opozarjamo pa, da obstoj obvestila (ali npr. nameščena slepa kamera) lahko pri posameznikih povzroči občutek nadzorovanosti, zato je treba računati tudi na pritožbe posameznikov.
 
Dodajamo, da mora za zakonito izvajanje videonadzora obstajati pravna podlaga iz prvega odstavka 6. člena Splošne uredbe:
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Ob tem opozarjamo, da se točka (f) ne uporablja za obdelavo s strani javnih organov pri opravljanju njihovih nalog.
 
V primeru zakonitega izvajanja videonadzora je treba namestiti obvestilo o videonadzoru (74. člen ZVOP-1) in posameznikom podati informacije, ki jih zahtevata prvi in drugi odstavek 13. člena Splošne uredbe. Zagotoviti je treba tudi npr. zavarovanje osebnih podatkov (24., 25. in 32. člen Splošne uredbe ter peti odstavek 74. člena ZVOP-1), vodenje evidenc dejavnosti obdelave (30. člen Splošne uredbe) in morebitno pogodbeno obdelavo osebnih podatkov (28. člen Splošne uredbe). Nekaj  informacij o vzpostavitvi videonadzora si lahko preberete tudi na spletni strani IP: https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora/ oziroma si poiščete odgovore v že izdanih mnenjih IP s pomočjo iskalnika na www.ip-rs.si/vop.
 
V upanju, da vam bodo naša napotila v pomoč, vas lepo pozdravljamo.
 
                                                                                             
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo 
 
