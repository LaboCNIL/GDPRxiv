

Osebni podatki v izjavi o prevozu blaga
+
-


Datum: 06.02.2020
Številka: 07121-1/2020/168

Kategorije: Pravne podlage, Pridobivanje OP iz zbirk, Uradni postopki
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da ste prejeli obvestilo, da morate v primeru pošiljanja blaga v tujino izpolniti izjavo o prevozu blaga v drugo državo članico po 79. členu Pravilnika o izvajanju zakona o davku na dodano vrednost. Prilagate povezavo do konkretnega obrazca. Zanima vas, ali za namen izpolnitve tega obrazca lahko od podjetja, ki se ukvarja s prevozom, zahtevate številko prometnega dovoljenja, od voznika pa osebni dokument, ki ga morate prekopirati, in njegovo telefonsko številko.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem pojasnjujemo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Zato vam v nadaljevanju podajamo splošna pojasnila ter pravna izhodišča in pogoje za zakonito obdelavo osebnih podatkov.Za zakonito obdelavo osebnih podatkov mora imeti upravljavec ustrezno pravno podlago. Te so določene v členu 6(1) Splošne uredbe. Skladno s členom 6(1)(c) je obdelava zakonita, če je potrebna za izpolnitev zakonske obveznosti, ki velja za upravljavca.V 46. členu Zakona o davku na dodano vrednost (Uradni list RS, št. 13/11 – uradno prečiščeno besedilo, 18/11, 78/11, 38/12, 83/12, 86/14, 90/15, 77/18, 59/19 in 72/19, v nadaljevanju ZDDV-1) so urejene oprostitve DDV v zvezi z dobavami blaga. Oprostitve za transakcije znotraj Unije so podrobneje urejene v 79. členu Pravilnika o izvajanju Zakona o davku na dodano vrednost (Uradni list RS, št. 141/06, 52/07, 120/07, 21/08, 123/08, 105/09, 27/10, 104/10, 110/10, 82/11, 106/11, 108/11, 102/12, 54/13, 85/14, 95/14, 39/16, 45/16, 86/16, 50/17, 84/18 in 77/19, v nadaljevanju Pravilnik). Ta določa:(1) Davčni zavezanec, ki blago odpošlje ali odpelje iz Slovenije v drugo državo članico in želi uveljaviti oprostitev plačila DDV na podlagi 46. člena ZDDV-1, vendar ne razpolaga z dokazili, ki mu omogočajo uveljavljanje domneve iz prvega odstavka 45.a člena Izvedbene uredbe Sveta (EU) 282/2011 z dne 15. marca 2011 o določitvi izvedbenih ukrepov za Direktivo 2006/112/ES o skupnem sistemu davka na dodano vrednost (UL L št. 77 z dne 23. 3. 2011, str. 1), zadnjič spremenjene z Izvedbeno uredbo Sveta (EU) 2018/1912 z dne 4. decembra 2018 o spremembi Izvedbene uredbe (EU) št. 282/2011 glede nekaterih oprostitev za transakcije znotraj Skupnosti (UL L št. 311 z dne 7. 12. 2018, str. 10), (v nadaljnjem besedilu: Izvedbena uredba 282/2011/EU), dokazuje, da je bilo blago odposlano ali odpeljano v drugo državo članico, z računom in drugimi razpoložljivimi dokazili. Poleg dokazil iz 45.a člena Izvedbene uredbe 282/2011/EU je to lahko tudi dokazilo o plačilu, naročilnica, sklenjena pogodba o dobavi, dobavnica, seznam pakiranja, prevzemnica in podobno.(2) Davčni zavezanec, ki dobavi in z lastnim prevoznim sredstvom sam odpošlje ali odpelje blago iz Slovenije v drugo državo članico in želi uveljaviti oprostitev plačila DDV na podlagi 46. člena ZDDV-1, dokazuje, da je blago odposlano ali odpeljano v drugo državo članico, z računom in dokumenti iz prejšnjega odstavka.(3) Davčni zavezanec lahko, poleg računa in namesto drugih dokazil iz prvega odstavka tega člena, uporabi pisno izjavo pridobitelja iz točke (i) pod (b) prvega odstavka 45.a člena Izvedbene uredbe 282/2011/EU, če oseba, ki je pridobila blago, blago odpošlje ali odpelje iz Slovenije v drugo državo članico z lastnim prevoznim sredstvom.(4) Davčna oprostitev iz 3. točke 46. člena ZDDV-1 velja za dobavo trošarinskih izdelkov, od katerih je v skladu z zakonom, ki ureja trošarino, trošarina v Sloveniji že plačana, v namembni državi članici pa vsaj zavarovano njeno plačilo, in ki jih davčni zavezanec, identificiran za namene DDV, dobavi davčnemu zavezancu ali pravni osebi, ki ni davčni zavezanec, v drugo državo članico, ne glede na vrednost dobavljenih trošarinskih izdelkov.(5) Če davčni zavezanec, identificiran za namene DDV dobavlja v drugo državo članico trošarinske izdelke v skladu z zakonom, ki ureja trošarino, pod režimom odloga uveljavlja oprostitev plačila DDV za tako dobavo pod pogoji iz 1. točke 46. člena ZDDV-1.V 45.a členu Izvedbene uredbe 282/2011/EU je v zvezi z oprostitvami za transakcije znotraj skupnosti določeno:1.   Za uporabo oprostitev iz člena 138 Direktive 2006/112/ES se domneva, da je bilo blago odposlano ali odpeljano iz države članice v namembni kraj zunaj njenega ozemlja, vendar znotraj Skupnosti, v katerem koli od naslednjih primerov:(a)    prodajalec navede, da je odpeljal ali odposlal blago ali da je blago odposlala ali odpeljala tretja oseba za njegov račun, in ima vsaj dve nenasprotujoči si dokazili iz točke (a) odstavka 3, ki sta ju izdali dve različni osebi, neodvisni druga od druge, od prodajalca in pridobitelja, ali eno dokazilo iz točke (a) odstavka 3 skupaj z enim nenasprotujočim si dokazilom iz točke (b) odstavka 3, ki potrjujeta odpošiljanje ali prevoz in ki sta ju izdali dve različni osebi, neodvisni druga od druge, od prodajalca in pridobitelja;(b)    prodajalec ima naslednje:       (i) pisno izjavo pridobitelja, da je odposlal ali odpeljal blago ali da je blago odpeljala ali odposlala tretja oseba za njegov račun, in navedbo namembne države članice blaga; v tej pisni izjavi je navedeno: datum izdaje, ime in naslov pridobitelja, količina in vrsta blaga, datum in kraj prihoda blaga, v primeru dobave prevoznih sredstev pa identifikacijska številka prevoznih sredstev in identifikacija osebe, ki sprejema blago za račun pridobitelja, in       (ii) vsaj dve nenasprotujoči si dokazili iz točke (a) odstavka 3, ki sta ju izdali dve različni osebi, neodvisni druga od druge, od prodajalca in pridobitelja, ali eno dokazilo iz točke (a) odstavka 3 skupaj z enim nenasprotujočim si dokazilom iz točke (b) odstavka 3, ki potrjujeta odpošiljanje ali prevoz in sta ju izdali dve različni osebi, neodvisni druga od druge, od prodajalca in pridobitelja.Pridobitelj blaga mora prodajalcu predložiti pisno izjavo iz točke (b)(i) najpozneje deseti dan meseca po dobavi.2.   Davčni organ lahko izpodbija domnevo iz odstavka 1.3.   Za namene odstavka 1 se kot dokazilo o odpošiljanju ali prevozu sprejme naslednje:(a)    dokumenti, ki se nanašajo na odpošiljanje ali prevoz blaga, kot so podpisan tovorni list CMR, nakladnica, račun za letalski prevoz tovora ali račun prevoznika blaga;(b)    naslednji dokumenti:       (i) zavarovalna polica v zvezi z odpošiljanjem ali prevozom blaga ali bančni dokumenti, ki dokazujejo plačilo odpošiljanja ali prevoza blaga;       (ii) uradni dokumenti, ki jih izda javni organ, kot je notar, in ki potrjujejo prihod blaga v namembno državo članico;       (iii) potrdilo, ki ga izda imetnik skladišča v namembni državi članici in ki potrjuje skladiščenje blaga v tej državi članici.IP pojasnjuje, da je s 1. 1. 2020 začela veljati sprememba 79. člena Pravilnika v delu, ki določa, kaj šteje kot dokaz, da je bilo blago odposlano ali odpeljano iz Slovenije v namembni kraj zunaj njenega ozemlja, vendar znotraj EU. Iz zgoraj navedenih določb izhaja, da je to možno dokazovati na več načinov. Eden izmed možnih dokazov je tudi pisna izjava pridobitelja iz točke (i) pod (b) prvega odstavka 45.a člena Izvedbene uredbe 282/2011/EU. V tej pisni izjavi mora biti navedeno: datum izdaje, ime in naslov pridobitelja, količina in vrsta blaga, datum in kraj prihoda blaga, v primeru dobave prevoznih sredstev pa identifikacijska številka prevoznih sredstev in identifikacija osebe, ki sprejema blago za račun pridobitelja. Prej veljavni 79. člen Pravilnika je za pisno izjavo o prevozu blaga v drugo državo članico predpisoval druge podatke.IP ob tem opozarja na načelo najmanjšega obsega podatkov, skladno s katerim morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo (člen 5(1)(c) Splošne uredbe). Vsebina pisne izjave pridobitelja o prevozu blaga v drugo državo članico po sedaj veljavnem 79. členu Pravilnika oziroma iz točke (i) pod (b) prvega odstavka 45.a Izvedbene uredbe 282/2011/EU je izrecno predpisana. Konkreten obrazec »izjave o prevozu blaga v drugo državo članico po 79. členu PZDDV«, na katerega se sklicujete v zaprosilu, pa zahteva vpis več podatkov, kot jih predvidevajo zgoraj navedene določbe Pravilnika v zvezi z Izvedbeno uredbo 282/2011/EU. Za namen dokazovanja premika določenega blaga, ki ni prevozno sredstvo, iz Slovenije v drugo državo članico EU, zahtevani osebni podatki voznika (tj. kopija osebne izkaznice in telefonska številka) niso predpisani. Če pa je predmet dobave prevozno sredstvo, je v izjavi treba navesti identifikacijsko številko prevoznih sredstev (ni osebni podatek) in identifikacijo osebe, ki sprejema blago za račun pridobitelja. Identifikacija osebe ne pomeni nujno kopiranja osebnega dokumenta, temveč lahko zadostuje že vpogled in prepis določenih osebnih podatkov z njega. Več o kopiranju osebnih dokumentov si lahko preberete na spletni strani IP: https://www.ip-rs.si/varstvo-osebnih-podatkov/inspekcijski-nadzor/najbolj-pogoste-krsitve/kopiranje-osebnih-dokumentov-in-prepisovanje-podatkov-iz-osebnih-dokumentov/.IP dodaja še, da je obdelava osebnih podatkov, zahtevanih na predmetnem obrazcu, lahko zakonita na kakšni drugi pravni podlagi iz člena 6(1) Splošne uredbe in utemeljena z drugim namenom. Zato IP svetuje, da pošiljatelja obvestila prosite za pojasnilo glede pravne podlage, obsega in namena zbiranja podatkov, ki jih vsebuje obrazec - izjava o prevozu blaga v drugo državo članico, na katero se sklicujete v zaprosilu.Lep pozdrav,                                                                                                     Mojca Prelesnik, univ. dipl. prav.,                                                                                                                                                          informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
