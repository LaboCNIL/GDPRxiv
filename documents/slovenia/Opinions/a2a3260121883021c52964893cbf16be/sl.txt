

Nadzor voznega parka z GPS napravami
+
-


Datum: 01.07.2022
Številka: 07121-1/2022/701

Kategorije: Delovna razmerja, Moderne tehnologije, Ocene učinkov v zvezi z varstvom podatkov
                        Informacijski pooblaščenec (v nadaljevanju: IP) je prejel vprašanje in sicer ste pojasnili, da so se v organizaciji, kjer ste zaposleni, odločili, da vgradijo v vse službene avtomobile GPS  naprave z obrazložitvijo, da bodo spremljali premično premoženje in pa seveda registracijo službenega časa. Pojasnili ste še, da glede opreme in službenih avtomobilov še nikdar ni bila povzročena škoda, da ni bil odtujen avto in oprema v avtomobilu. Približno 150 voznikov se počutite nadzirani, na sindikat se ne morete zanesti in vas zanima, ali je tak nadzor zakonit.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
Delodajalec bi moral pred uvedbo obsežnega sledenja voznemu parku z GPS napravami izdelati oceno učinka, s katero ustrezno ovrednoti tveganja glede varstva osebnih podatkov. 
Na temo sledenja vozil z GPS napravami je IP izdal prenovljene smernice, ki so na voljo na povezavi:
https://www.ip-rs.si/publikacije/prirocniki-in-smernice/uporaba-gps-sledilnih-naprav-in-varstvo-osebnih-podatkov/.
V njih opisujemo, kaj bi morala upoštevati organizacija, ki želi uvesti GPS nadzor nad voznim parkom.
 
O b r a z l o ž i t e v:
Zakonodaja izrecno ne predpisuje, kdaj in pod kakšnimi pogoji smejo organizacije uvesti GPS nadzor nad vozili iz svojega voznega parka, pri sledenju pa praviloma pride do obdelave osebnih podatkov zaposlenih, zato morajo organizacije upoštevati določbe Splošne uredbe. Navedeno pomeni, da je treba v prvi vrsti slediti temeljnim načelom varstva osebnih podatkov - presoditi, ali oziroma pod kakšnimi pogoji bi bila uporaba teh naprav sorazmerna ter zakonita in upoštevati ostala načela varstva osebnih podatkov (poštenost, transparentnost, zavarovanje, namenskost, pravice posameznika itd.). IP pojasnjuje, da je na temo sledenja vozil z GPS napravami izdal prenovljene smernice, ki so na voljo na povezavi:
 
https://www.ip-rs.si/publikacije/priro%C4%8Dniki-in-smernice/smernice-po-splo%C5%A1ni-uredbi-o-varstvu-podatkov-gdpr/uporaba-gps-sledilnih-naprav-in-varstvo-osebnih-podatkov.
 
V njih opisujemo, kaj bi morala upoštevati organizacija, ki želi uvesti GPS nadzor nad voznim parkom ter podajmo številne primere in priporočila.
 
Ali je v konkretnem primeru uporaba sledilne naprave zakonita ali ne, se lahko ugotovi le v okviru inšpekcijskega postopka, kjer je treba pridobiti vse relevantne informacije, predvsem glede tega, ali je uporaba naprave sorazmerna, ali so posamezniki ustrezno informirani in ali so izpolnjeni ostali pogoji, ki jih omenjamo v smernicah. Uporaba GPS naprav namreč zakonsko ni posebej urejena, zato se presoja vsak primer posebej glede na omenjene smernice.
Delodajalec, ki želi uvesti tako obsežno sledenje z GPS napravami bi moral izdelati predhodno oceno učinkov na varstvo osebnih podatkov skladno z določbami člena 35 Splošne uredbe. Z oceno učinka bi namreč lahko ustrezno ovrednotil tveganja.
Iz vaših pojasnila izhaja, da o uvedbi GPS naprav, natančnih namenih uporabe teh naprav, načinom in obsegom zbiranja podatkov, niste bili obveščeni, kot to zahteva člen 13 Splošne uredbe. Poleg spoštovanja zahtev glede informiranja posameznikov bi moral delodajalec upoštevati tudi ostala temeljna načela glede varstva osebnih podatkov, kot jih opredeljuje člen 5 Splošne uredbe, s poudarkom na načelu zakonitosti – primarno bi moral delodajalec oceniti, ali ima za uvedbo GPS naprav katero od pravnih podlag iz člena 6 Splošne uredbe, za kar je kot rečeno ocena učinkov najprimernejše orodje. Za izdelavo ocene učinka so na voljo smernice IP, ki so dostopne na:
https://www.ip-rs.si/publikacije/priro%C4%8Dniki-in-smernice/smernice-po-splo%C5%A1ni-uredbi-o-varstvu-podatkov-gdpr/smernice-ocene-u%C4%8Dinkov-na-varstvo-osebnih-podatkov.
Priporočamo vam, da delodajalca seznanite s smernicami IP glede GPS naprav; kolikor vas je strah negativnih posledic tega lahko to storite anonimno ali preko sindikata. V primeru, da ocenjujete, da delodajalec ni oziroma ne namerava upoštevati priporočil iz smernic – neupoštevanje obveznosti glede informiranja posameznikov po členu 13 Splošne uredbe je lahko takšen indic, pa lahko podate predlog za uvedbo postopka inšpekcijskega nadzora. Več informacij o tem najdete na:
https://www.ip-rs.si/varstvo-osebnih-podatkov/pravice-posameznika/vlo%C5%BEitev-prijave.
 
S spoštovanjem.
 
Mojca Prelesnik, univ. dipl. prav.,
Informacijska pooblaščenka
 
Pripravil:                                                                                                                                                          
mag. Andrej Tomšič,
namestnik informacijske pooblaščenke                                                            
