

Posredovanje podatkov o zdravstvenih delavcih prevzemniku dela zdravstvene dejavnosti
+
-


Datum: 26.03.2021
Številka: 07120-1/2021/136

Kategorije: Posredovanje OP med upravljavci, Pravne podlage
                        Pri Informacijskem pooblaščencu (IP) smo dne 24. 3. 2021 prejeli vaše zaprosilo za mnenje o tem, ali je dopustno, da kot javni zdravstveni zavod drugemu izvajalcu zdravstvene dejavnosti posredujete podatke o vaših zdravstvenih delavcih, ki so oziroma še opravljajo delo v nujni medicinski pomoči in dežurni službi. Ta del dejavnosti boste prenesli na drugega izvajalca, ki neizogibno potrebuje podatke o delavcih zaradi neposrednega vabljenja na sklenitev podjemnih pogodb, saj zgolj z lastnimi zaposlenimi te dejavnosti ne more izvajati.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Po mnenju IP je dopustno, da se drugemu izvajalcu zdravstvene dejavnosti posreduje podatke o zaposlenih v javnem zdravstvenem domu, ki opravljajo delo v določeni organizacijski enoti, vendar le osebno ime in druge podatke v tesni zvezi z delom javnega uslužbenca (npr. naziv, dejstvo opravljanja nadurnega dela v NMP oziroma v dežurni službi, naziv delodajalca).
 
Za osebne podatke, ki presegajo zvezo z delovnim razmerjem ali s porabo javnih sredstev, bi bila potrebna privolitev zaposlenih (npr. za zasebni e-naslov, neobjavljeni službeni e-naslov, domači naslov).
 
Prevzemnik zdravstvene dejavnosti lahko po pridobitvi podatkov stopi v neposredni stik s temi zaposlenimi prek vašega zavoda.  
 
 
O b r a z l o ž i t e v:
 
IP se, kot pritožbeni organ na področju dostopa do informacij javnega značaja po ZDIJZ, ne more vnaprej opredeljevati do javnosti določenih informacij v konkretnih primerih.
 
Vendar pa iz dosedanje pritožbene prakse izhaja, da osebni podatki zaposlenih v javnih zdravstvenih zavodih spadajo med t.i. nevarovane osebne podatke, če gre za podatke, ki so v tesni zvezi z delovnim razmerjem javnega uslužbenca ali s porabo javnih sredstev (gl. tretji odstavek 6. člena ZDIJZ). To pomeni, da za obdelavo takih, torej po zakonu javnih podatkov (na primer za posredovanje osebnih podatkov drugemu izvajalcu zdravstvene dejavnosti za nek legitimen namen) ni potrebna še dodatna oziroma posebna pravna podlaga. Drugi izvajalec zdravstvene dejavnosti lahko te podatke pridobi na podlagi zahteve, ki jo vloži in jo vaš zavod obravnava v skladu s procesnimi določbami ZDIJZ. Vendar to ni nujno (zlasti, če prevzemnik ne potrebuje pravnega varstva pri IP), saj je lahko posredovanje teh osebnih podatkov dogovorjeno tudi s pogodbo o prenosu dela zdravstvene dejavnosti.
 
Dodajamo še, da iz pritožbene prakse izhaja tudi, da službeni e-naslovi zaposlenih v javnem zdravstvenem zavodu niso prosto dostopna informacija javnega značaja. Izjema so tisti e-naslovi, ki jih delodajalec v skladu z drugim odstavkom 106. člena ZVOP-1 določi, da se javno objavijo.
 
Za posredovanje osebnih podatkov, ki jih po ZDIJZ ni mogoče šteti kot javne, bi bila v konkretnem primeru potrebna privolitev zaposlenih. V tem primeru namreč tudi 48. člen ZDR-1 ne bi zadoščal, ker posredovanje podatkov oziroma namen posredovanja podatkov v konkretnem primeru nima zveze s pravicami in obveznostmi iz delovnega razmerja teh oseb pri vas. 
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
 
 
