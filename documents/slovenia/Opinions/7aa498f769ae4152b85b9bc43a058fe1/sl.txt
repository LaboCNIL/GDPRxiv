

Javna objava sklepa sodišča in zapisnika javnega zavoda
+
-


Datum: 19.05.2019
Številka: 0712-1/2019/1215

Kategorije: Delovna razmerja, Sodni postopki
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje z vidika varstva osebnih podatkov. Navajate, da je na spletni strani okrajnega sodišča javno objavljena odredba o prodaji nepremičnine, na kateri je poleg vašega imena in naslova objavljen tudi vaš EMŠO. Dalje navajate, da se na spletni strani osnovne šole, kjer ste zaposleni, objavljajo skenirani originalni podpisani zapisniki, iz katerih je razviden tudi vaš lastnoročni podpis. Skrbi vas kraja identitete.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP pojasnjuje, da obstaja pravna podlaga za sodišče, da javno objavi odredbo o prodaji nepremičnin. Četrti odstavek 181. člena Zakon o izvršbi in zavarovanju (Uradni list RS, št. 3/07 – uradno prečiščeno besedilo, s sprem. in dop.; v nadaljevanju ZIZ) namreč določa, da odredbo o prodaji razglasi sodišče na sodni deski in na svoji spletni strani, lahko pa tudi na drug krajevno običajen način/…/. Kateri osebni podatki se lahko nahajajo v sodnem pisanju, pa presoja sodišče samo. Drugi odstavek 12.a člena Zakona o sodnem redu namreč določa, da sodišča obdelujejo osebne in druge podatke v okviru in za namen sodnega odločanja ter za opravljanje zadev sodne uprave v skladu s tem zakonom, zakoni, ki urejajo sodne postopke ali pristojnost sodišč, in zakonom, ki ureja varstvo osebnih podatkov. Osebni podatki, ki jih obdelujejo sodišča, morajo biti potrebni, ustrezni in po obsegu primerni namenom, za katere se zbirajo in naprej obdelujejo. Presoja kateri podatki so potrebni ustrezni in po obsegu primerni glede na namen sodi v pristojnost sodišč, česar IP ni pristojen nadzirati in presojati (Člen 55(3) Splošne uredbe namreč izključuje pristojnost IP za nadzor dejanj obdelave sodišč, kadar delujejo kot sodni organ).IP dalje pojasnjuje, da lahko osnovna šola (ki je javni zavod), javno objavi tudi določene osebne podatke, ki so v zvezi z delovnim razmerjem javnega uslužbenca. Po tretjem odstavku 6. člena Zakona o dostopu do informacij javnega značaja (Uradni list RS, št. 51/06 – uradno prečiščeno besedilo, s sprem. in dop.; v nadaljevanju ZDIJZ), so podatki v zvezi z delovnim razmerjem javnega uslužbenca absolutno javni, kar zagotavlja transparentno delo javnega zavoda. Podatke, ki so po zakonu javni – tudi če gre za osebne podatke – pa je javni zavod pristojen javno objaviti (10. člen ZDIJZ).Glede varnosti osebnih podatkov in morebitne kraje identitete, do katere prihaja z zlorabo osebnih podatkov, pa IP pojasnjuje, da zakonodajalec, pri sprejemanju pravil, ki terjajo obdelavo osebnih podatkov (zlasti kadar gre za javno objavo), vselej tehta konkurirajoče interese – interes posameznika do njegove zasebnosti na eni strani in interes transparentnega delovanja javne oblasti, varnosti pravnega prometa, itd. na drugi. Navedeno tehtanje je pogosto težavno, saj lahko z razvojem tehnologije pride do posledic, ki morda niso bile predvidene že v času sprejemanja zakonodaje. Zato se IP trudi ob vsaki priložnosti opozoriti na pomen za spoštovanje načel varstva osebnih podatkov v praksi; tako sodni in upravni, kot tudi zakonodajni – zlasti načela, da je treba skrbeti, da so osebni podatki ustrezni, relevantni in omejeni na to, kar je potrebno za namene, za katere se obdelujejo („najmanjši obseg podatkov“).Lep pozdrav,Mojca Prelesnikinformacijska pooblaščenkaPripravil:              Anže Novak, univ. dipl. prav.                     Svetovalca Pooblaščenca za preventivo                         
