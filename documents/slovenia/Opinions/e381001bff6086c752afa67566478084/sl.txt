

Privolitev pri preverjanju pogoja PCT v visokem šolstvu
+
-


Datum: 24.08.2021
Številka: 07120-1/2021/418

Kategorije: Šolstvo, Privolitev
                        Pri Informacijskem pooblaščencu (IP) smo dne 23. 8. 2021 prejeli vaše vprašanje o tem, (1) ali je privolitev ustrezna podlaga za preverjanje pogojev PCT v visokošolskih zavodih od 23. 8. 2021 do 29. 8. 2021, ko je v veljavi Odlok o določitvi začasnih pogojev za izvajanje dejavnosti v vzgoji in izobraževanju ter visokem šolstvu. Ta med drugim določa, da morajo osebe za opravljanje svoje dejavnosti izpolnjevati pogoj PCT, kar dokazujejo z dokazili, določenimi v odloku, ki ureja začasne ukrepe za zmanjšanje tveganja okužbe in širjenja okužbe z virusom SARS-CoV-2. Pogoj PCT morajo izpolnjevati tudi vse druge osebe, ki prihajajo v prostore vzgojno-izobraževalnih zavodov in so starejše od 15 let, o čemer jih vzgojno-izobraževalni zavod obvesti na vidnem mestu s pisnim obvestilom. Izpolnjevanje pogoja preverja predstojnik vzgojno izobraževalnega zavoda oziroma oseba, ki jo on pooblasti. Zanima vas tudi, (2) kako ravnati v primeru, ko posameznik zavrne preverjanje PCT pogoja in ima hkrati nujne študijske obveznosti v prostorih fakultete.
  
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 

 Po mnenju IP privolitev ni ustrezna pravna podlaga za preverjanje pogoja PCT v visokošolskih zavodih, če je ta pogoj s predpisi določen kot obvezen. Mora pa biti posameznik ustrezno obveščen o vseh vidikih varstva osebnih podatkov kot to določa 13. člen Splošne uredbe o varstvu podatkov. 

 

 IP ni pristojen za presojanje možnih posledic za posameznike, ki ne spoštujejo zahtev visokošolskih zavodov glede preverjanja obveznega pogoja PCT. 

 
 
 
O b r a z l o ž i t e v:
 
Posameznik, od katerega visokošolski zavod zahteva dokazilo o izpolnjevanju pogoja PCT se prostovoljno odloča o tem, ali bo predložil dokaz o izpolnjevanju pogojev ali pa v prostore ne bo vstopil.
 
Toda to še ne pomeni nujno, da je pravna podlaga za obdelavo osebnih podatkov s strani zavoda posameznikova privolitev. Prvič zato, ker se posameznik ne more prostovoljno odločiti o vstopu v prostore brez izkazanega pogoja PCT oziroma povedano drugače, posameznik, ki se ni pripravljen odreči vstopu, je »prisiljen«, da predloži ustrezen dokaz z osebnimi podatki. Prostovoljnost je bistven element privolitve (gl. 11. točka 4. člena Splošne uredbe o varstvu podatkov) in v tem primeru  prostovoljnosti ni. Drugače bi bilo le, če pogoj PCT ne bi bil predpisan kot obvezen. Drugi razlog, da privolitev ni ustrezna podlaga je njena druga pomembna lastnost – preklicljivost. Zaradi tega si je težko zamisliti zakonito obdelavo osebnih podatkov glede katere bi posameznik sicer podal privolitev, a bi jo takoj zatem preklical. Tretji razlog so omejene možnosti za uporabo privolitve v javnem sektorju, saj bi jo kot podlago moral določati nek področni zakon (gl. prvi odstavek 9. člena ZVOP-1). Podobno je, ob navezovanju na element prostovoljnosti, določeno v 43. uvodnem recitalu Splošne uredbe o varstvu podatkov - »za zagotovitev, da je privolitev dana prostovoljno, privolitev ne bi smela biti veljavna pravna podlaga za obdelavo osebnih podatkov v posebnem primeru, ko obstaja očitno neravnotežje med posameznikom, na katerega se nanašajo osebni podatki, in upravljavcem, zlasti kadar je upravljavec javni organ«. Sem spadajo tudi javni visokošolski zavodi.
 
Glede na navedeno bi bilo treba podlago iskati v (b) do (j) točki drugega odstavka 9. člena Splošne uredbe o varstvu podatkov ob navezovanju na ustrezno nacionalno zakonodajo. Ne glede na podlago mora biti tudi v vašem primeru posameznik obveščen o vseh vidikih obdelave osebnih podatkov kot to zahteva 13. člen Splošne uredbe o varstvu podatkov.
 
Ker se pristojnost IP navezuje le na obdelavo osebnih podatkov, se do vašega drugega vprašanja žal ne moremo opredeliti. 
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
