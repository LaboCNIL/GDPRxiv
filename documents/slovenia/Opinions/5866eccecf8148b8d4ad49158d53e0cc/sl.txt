

Prevodi spletnih strani
+
-


Datum: 14.07.2020
Številka: 07121-1/2020/1240

Kategorije: Informiranje posameznika, Svetovni splet
                        Informacijski pooblaščenec (v nadaljevanju: IP) je prejel vaše zaprosilo za mnenje glede urejanja splošnih pogojev in politike zasebnosti spletnih strani in spletnih trgovin v tujih jezikih.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da v okviru mnenja ne more presojati ustreznosti določene rešitve z vidika skladnosti z obstoječimi predpisi. Presojo o ustreznosti lahko izvede le v okviru konkretnega inšpekcijskega postopka.IP splošno pojasnjuje, da uvodna določba št. 39 Splošne uredbe o varstvu podatkov med drugim določa, da načelo preglednosti zahteva, da so vse informacije in sporočila, ki se nanašajo na obdelavo osebnih podatkov, lahko dostopni in razumljivi ter izraženi v jasnem in preprostem jeziku. To načelo pa zadeva zlasti informacije za posameznike, na katere se nanašajo osebni podatki, o identiteti upravljavca in namenih obdelave ter dodatne informacije za zagotovitev poštene in pregledne obdelave glede zadevnih posameznikov in njihove pravice do pridobitve potrditve in sporočila o obdelavi osebnih podatkov v zvezi z njimi.IP nadalje pojasnjuje, da Splošna uredba o varstvu podatkov izrecno ne predpisuje jezika, v katerem je treba posameznikov podati informacije iz 13. in 14. člena Splošne uredbe o varstvu podatkov. Ne glede na to pa Splošna uredba o varstvu podatkov v prvem odstavku 12. člena določa, da sprejme upravljavec ustrezne ukrepe, s katerimi zagotovi posamezniku, na katerega se nanašajo osebni podatki, vse informacije iz členov 13 in 14 ter sporočila iz členov 15 do 22 in 34, povezana z obdelavo, v jedrnati, pregledni, razumljivi in lahko dostopni obliki ter jasnem in preprostem jeziku, kar velja zlasti za vse informacije, namenjene posebej otroku. Informacije morajo biti torej razumljive povprečnemu posamezniku ciljne javnosti, razumljive pa so lahko le, če so v jeziku, ki ga ta razume. To pomeni, da ste dolžni zagotoviti prevode informacij (splošni pogoji poslovanja, politika zasebnosti, obvestilo o piškotkih in podobno) v tiste jezike, ki jih razumejo posamezniki, katerim ponujate blago oziroma storitve.Tudi Smernice o preglednosti skupine za varstvo podatkov iz člena 29 (predhodnica Evropskega odbora za varstvo osebnih podatkov) na str. 9 navajajo, da naj upravljavci, ki ciljajo na posameznike v različnih državah članicah, nudijo prevod v enega ali več jezikov teh držav. Namreč le tako so posamezniki lahko dejansko informirani v skladu z določbami Splošne uredbe. Smernice so dostopne na povezavi:https://www.ip-rs.si/fileadmin/user_upload/Pdf/mnenja/Mednarodna_mnenja/mnenja_na_eu_ravni/20180413_WP260rev01_Article29WPTransparencyGuidelines.pdfIP nadalje pojasnjuje, da se določbe Splošne uredbe o varstvu podatkov uporabljajo za obdelavo osebnih podatkov v okviru dejavnosti sedeža upravljavca ali obdelovalca v EU, ne glede na to, ali obdelava poteka v EU ali ne. Določbe Splošne uredbe o varstvu podatkov torej določajo enotna pravila za varstvo osebnih podatkov na območju celotne EU. V tem okviru torej ni razlik med posameznimi državami članicami EU. Ob tem pa IP opozarja, da posamezne države članice lahko posebej uredijo nekatera vsebinska in postopkovna vprašanja. Za nadzor nad izvajanjem takšnih določb oziroma predpisov je pristojen nacionalni nadzorni organ države članice, ki sprejme takšne določbe oziroma predpise. IP nikakor ni pristojen za nadzor ali kakršnokoli tolmačenje tovrstnih predpisov drugih držav članic EU.IP sklepno ponavlja, da ustreznosti določenih rešitev v okviru mnenja ne more presojati, niti ne more vnaprej priporočati ali celo potrjevati posameznih rešitev z vidika skladnosti s Splošno uredbo o varstvu podatkov. Presoja glede ustreznosti posameznih primerov obdelave osebnih podatkov oziroma posameznih rešitev je vedno na posameznem upravljavcu.S spoštovanjem.Pripravil:Matej Sironič,                                                  Svetovalec pooblaščencaza varstvo osebnih podatkovMojca Prelesnik, univ. dipl. prav.,Informacijska pooblaščenka
