

Izmenjava OP med ZRSZ in CSD v posebnih primerih
+
-


Datum: 27.01.2020
Številka: 0712-1/2019/2916

Kategorije: Posebne vrste, Posredovanje OP med upravljavci, Postopki na centrih za socialno delo, Pravne podlage, Zdravstveni osebni podatki
                        Pri Informacijskem pooblaščencu (IP) smo dne 5. 11. 2019 prejeli vaše zaprosilo za mnenje o dopustnosti izmenjave osebnih podatkov med Zavodom RS za zaposlovanje (oziroma med uradi za delo) ter Centri za socialno delo, in sicer glede brezposlenih prejemnikov denarne socialne pomoči. Gre za podatke o ovirah posamezne osebe, prepoznanih možnostih in ustreznih storitvah za razrešitev ovir posamezne osebe. Namen izmenjave osebnih podatkov je v skupni obravnavi s strani obeh institucij. ZRSZ bi podatke posredoval samoiniciativno ob zaznani potrebi. Konkretna izmenjava osebnih podatkov v področni zakonodaji ni izrecno predpisana, se pa podobna izmenjava podatkov za obravnavo pred posebnimi medinstitucionalnimi komisijami že izvaja po Zakonu o urejanju trga dela. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Po mnenju IP je dopustno, da si ZRSZ ter CSD-ji, brez privolitve posameznikov, izmenjujejo osebne podatke o ovirah, prepoznanih možnostih in ustreznih storitvah za razrešitev ovir posameznih brezposelnih prejemnikov denarne pomoči za namen skupne in celostne obravnave teh oseb. Pri izmenjavi osebnih podatkov so ZRSZ in CSD-ji dolžni upoštevati načelo najmanjšega obsega podatkov iz člena 5 Splošne uredbe o varstvu podatkov. O b r a z l o ž i t e v:V konkretnem primeru so po mnenju IP izpolnjeni pogoji za sklicevanje na (e) točko prvega odstavka člena 6 Splošne uredbe o varstvu podatkov. Ta določa, da je obdelava osebnih podatkov dopustna, če je »je ta potrebna za opravljanje naloge v javnem interesu ali pri izvajanju javne oblasti, dodeljene upravljavcu«. Po tretjem odstavku istega člena je podlaga za obdelavo iz točke (e) odstavka  določena v skladu s pravom Unije ali pravom države članice, ki velja za upravljavca. Taka, za konkreten primer relevantna nacionalna podlaga je urejena v četrtem odstavku 9. člena ZVOP-1, ki določa, da se lahko v javnemu sektorju izjemoma obdelujejo tisti osebni podatki, ki so nujni za izvrševanje zakonitih pristojnosti, nalog ali obveznosti javnega sektorja, če se s to obdelavo ne poseže v upravičen interes posameznika, na katerega se osebni podatki nanašajo.Razlogi za sklicevanje na omenjeno določbo uredbe in ZVOP-1 so: Izmenjava osebnih podatkov bi bila namenjena izključno izvajanju siceršnjih zakonskih nalog, ki jih izvajajo ZRSZ in CSD-ji, vsak na svojem področju. Poleg tega bi osebni podatki izvirali iz zakonite obravnave teh oseb ter bili namenjeni uporabi za zakonito obravnavo teh oseb; Ker za obravnavo posebnih primerov brezposelnih oseb zakon ni izrecno predvidel izmenjave podatkov, obdelava na podlagi privolitve pa ne pride v poštev, je za doseganje ciljev vključevanja v trg dela neizogibno potrebno, da se obravnavane institucije medsebojno aktivno obveščajo v zvezi z obravnavo teh oseb. V nasprotnem primeru bi ta skupina oseb ostala brez ustrezne celostne obravnave, s čemer bi bil prizadet njihov zasebni in seveda tudi javni interes (npr. vstop na trg dela in prenehanje ekonomske odvisnosti od države); Z izmenjavo podatkov bi se dosegal javni interes na področju reševanja socialne problematike posebne skupine brezposelnih prejemnikov denarne pomoči; Izmenjava osebnih podatkov ne bi posegla v upravičen interes posameznikov, ker bi se ta izvajala v njihovo korist; Za podobno, a drugo skupino oseb je ne voljo izrecna zakonska podlaga za izmenjavo podatkov za potrebe obravnave v medinstitucionalnih komisijah. To pomeni, da tudi izmenjava podatkov v obravnavanem primeru ne bi pomenila neke povsem nove vrste obdelave podatkov.    Če bi izmenjava osebnih podatkov slučajno in deloma vključevala tudi posebne kategorije podatkov (npr. podatki o zdravstvneme stanju) bi po mnenju IP lahko bili izpolnjeni pogoji za sklicevanje na (g) točko drugega odstavka člena 9 Splošne uredbe o varstvu podatkov. Ta določa, da je obdelava posebnih kategorij osebnih podatkov dopustna tudi, če je potrebna iz razlogov bistvenega javnega interesa na podlagi prava Unije ali prava države članice, ki je sorazmerno z zastavljenim ciljem, spoštuje bistvo pravice do varstva podatkov ter zagotavlja ustrezne in posebne ukrepe za zaščito temeljnih pravic in interesov posameznika, na katerega se nanašajo osebni podatki.IP še opozarja, da se pri izvedbi izmenjave podatkov poskrbeti tudi: za zagotavljanje varnosti pri izmenjavi podatkov in za izmenjavo le najnujnejših in strokovno utemeljenih osebnih podatkov v skladu z načelom najmanjšega obsega podatkov iz člena 5 Splošne uredbe o varstvu podatkov. Lepo pozdravljeni,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
