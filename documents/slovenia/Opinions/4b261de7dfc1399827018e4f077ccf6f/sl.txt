

Objava osmrtnic
+
-


Datum: 08.06.2022
Številka: 07121-1/2022/631

Kategorije: Pravne podlage, Vpogled v lastne OP
                        Pri Informacijskem pooblaščencu (IP) smo 7. 6. 2022 prejeli vaše zaprosilo za mnenje glede javne objave osmrtnic na oglasni deski. Zanima vas pravna podlaga za tako objavo. Sprašujete tudi, kako lahko zase tako objavo preprečite.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
ZPPDej določa, kateri podatki se lahko sporočajo za potrebe obveščanja javnosti o lokaciji groba in kateri za potrebe obveščanja javnosti o pogrebu. V obeh primerih pa imata pokojnik za čas življenja in naročnik pogreba možnost prepovedi razkritja osebnih podatkov pokojnika.
 
 
O b r a z l o ž i t e v:
 
IP uvodoma pojasnjuje, da se za obdelavo osebnih podatkov umrlih oseb Splošna uredba o varstvu podatkov ne uporablja, zato je treba v tem delu upoštevati nacionalno zakonodajo. Trenutno veljavni ZVOP-1 varstvo osebnih podatkov umrlih splošno ureja v 23. členu, kjer v prvem odstavku določa, da lahko upravljavec osebnih podatkov podatke o umrlem posamezniku posreduje samo tistim uporabnikom osebnih podatkov, ki so za obdelavo osebnih podatkov pooblaščeni z zakonom. Ne glede na to upravljavec osebnih podatkov podatke o umrlem posamezniku posreduje osebi, ki je po zakonu, ki ureja dedovanje, njegov zakoniti dedič prvega ali drugega dednega reda, če za uporabo osebnih podatkov izkaže pravni interes, umrli posameznik pa ni pisno prepovedal posredovanja teh osebnih podatkov. Če zakon ne določa drugače, lahko upravljavec osebnih podatkov podatke iz prejšnjega odstavka posreduje tudi katerikoli drugi osebi, ki namerava te podatke uporabljati za zgodovinsko, statistično ali znanstveno-raziskovalne namene, če umrli posameznik ni pisno prepovedal posredovanja teh osebnih podatkov. Če tega ni storil, lahko osebe, ki so po zakonu, ki ureja dedovanje, njegovi zakoniti dediči prvega ali drugega dednega reda, pisno prepovejo posredovanje njegovih podatkov, če zakon ne določa drugače.
 
V zvezi z vašim vprašanjem pa je treba upoštevati tudi določbe, ki jih vsebuje Zakon o pogrebni in pokopališki dejavnosti (Uradni list RS, št. 62/16 in 3/22 – ZDeb, v nadaljevanju ZPPDej).
 
V tretjem odstavku 35. člena ZPPDej je določeno, da se za potrebe obveščanja javnosti o lokaciji groba lahko sporočajo podatki o imenu in priimku pokojnika, letnici rojstva in smrti pokojnika, številki groba in pokopališču. Če je pokojnik pisno prepovedal razkritje svojih podatkov, ali je to prepovedal naročnik pogreba, se lahko njegovi osebni podatki sporočijo le tistim uporabnikom, ki so za obdelavo osebnih podatkov pooblaščeni z zakonom.
 
Četrti odstavek 35. člena ZPPDej določa, da se za potrebe obveščanja javnosti o pogrebu lahko sporočijo podatki o imenu in priimku pokojnika, starosti pokojnika, datumu pogreba, vežici in pokopališču. Če je pokojnik pisno prepovedal razkritje svojih podatkov, ali je to prepovedal naročnik pogreba, se lahko njegovi osebni podatki sporočijo le tistim uporabnikom, ki so za obdelavo osebnih podatkov pooblaščeni z zakonom.
 
ZPPDej torej jasno določa, kateri podatki se lahko sporočajo za potrebe obveščanja javnosti o lokaciji groba in kateri za potrebe obveščanja javnosti o pogrebu. V obeh primerih pa imata pokojnik za čas življenja in naročnik pogreba možnost prepovedi razkritja osebnih podatkov pokojnika.
 
 
Lepo vas pozdravljamo,
 
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
