

Elektronski naslovi v spletni učilnici
+
-


Datum: 20.04.2020
Številka: 07120-1/2020/313

Kategorije: Elektronska pošta, Pravne podlage, Privolitev, Šolstvo
                        Informacijski pooblaščenec (v nadaljevanju IP) je prejel vaše zaprosilo za mnenje v zvezi z varovanjem vaših osebnih podatkov, konkretneje elektronskega naslova. Na IP se obračate z dvema vprašanjema: Navajate, da je na začetku šolskega leta posamezni starš, vsak na svoj list papirja, posredoval svoje podatke (email, telefon, ...) za komunikacijo zaposlenih na osnovni šoli s staršem, ki je dal podatke. Učiteljica vašega otroka že drugič posredovala vaš elektronski naslov vsem staršem, čeprav nima vašega soglasja, da lahko to počne. Pojasnjujete, da ste jo prvič pisno o tem opozorili, vendar je vaš elektronski naslov ponovno posredovala pisno vsem staršem. Ker trdite, da je s tem kršila zakon o varovanju osebnih podatkov, vas zanima kaj narediti, da se to ne bo več ponavljalo? Dalje navajate, da je učiteljica na osnovni šoli odprla preko googla - google spletno učilnico. V učilnico lahko dostopaš samo preko osebnega elektronskega naslova, ki pa je v spletni učilnici vidno zapisan oz. so v njej vidno zapisani vsi tvoji osebni podatki vsem uporabnikom spletne učilnice. Dalje pojasnjujete, da je elektronski naslov v tej učilnici vaš, saj otrok nima svojega elektronskega naslova, ker je mladoleten in komunicira s šolo preko vašega elektronskega naslova. Menite, da bi tudi tukaj morala šola varovati osebne podatke in ne da so vsem dostopni in vidni. Zanima vas kaj storiti v tem primeru, saj svojega elektronskega naslova ne želite dati na splet.  Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP uvodoma pojasnjuje, da v okviru izdaje neobveznih mnenj ne more presojati zakonitosti oziroma ustreznosti posameznih ravnanj in postopanja, saj to lahko preverja le v okviru konkretnega inšpekcijskega postopka.Elektronski naslov predstavlja osebni podatek, skladno z definicijo osebnega podatka, kot ga določa člen 4(1) Splošne uredbe, po katerem osebni podatek pomeni katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.Obdelava osebnih podatkov pa je na podlagi prvega odstavka člena 6 Splošne uredbe zakonita le in kolikor je izpolnjen vsaj eden od naslednjih pogojev:(a)    posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;(b)   obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;(c)    obdelava je potrebna za izpolnitev zakonske obveznosti, ki velja za upravljavca;(d)   obdelava je potrebna za zaščito posameznika, na katerega se nanašajo osebni podatki, ali druge fizične osebe;(e)    obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu. V zvezi z vašim prvim vprašanjem glede posredovanja vašega elektronskega naslova s strani učiteljice ostalim staršem, IP ocenjuje, da v konkretnem primeru, kot pravna podlaga pride v poštev zgolj osebna privolitev posameznika, torej zgoraj navedena točka a) prvega odstavka 6. člena Splošne uredbe o varstvu podatkov.Pogoji za osebno privolitev so sicer določeni v 7. členu Splošne uredbe o varstvu podatkov, ki v 1. točki določa, da mora biti upravljavec zmožen dokazati, da je posameznik, na katerega se nanašajo osebni podatki, privolil v obdelavo svojih osebnih podatkov. Informacije, ki morajo biti posamezniku posredovane pred zbiranjem njegovih osebnih podatkov, pa so določene v členu 13. Privolitev v skladu z Uredbo mora biti jasna, konkretna, razumljiva izjava ali drugo nedvoumno pritrdilno dejanje in dokazljiva, prav tako mora biti privolitev dana za vsak namen posebej oz. granulirano. Vsebovati mora tudi ustrezne informacije, da je posameznik obveščen o tem, komu daje podatke, katere in zakaj ter kakšne pravice ima. Posameznik mora torej jasno podati privolitev za zbiranje in obdelavo svojih osebnih podatkov za konkreten namen.Ker navajate, da vaše privolitve za takšen namen (torej za posredovanje elektronskega naslova ostalim staršem) ni bilo in ker se kljub vašim opozorilom takšno ravnanje ponavlja, IP pojasnjuje, da, če menite, da je obdelava osebnih podatkov v konkretnem primeru nezakonita, lahko na IP (na naslov: Dunajska cesta 22, Ljubljana ali elektronsko pošto: gp.ip@ip-rs.si) vložite prijavo zaradi kršitve določb ZVOP-1 in Splošne uredbe o varstvu podatkov. Natančnejša navodila in obrazec za prijavo so dostopni na spletni strani IP, v zavihku Varstvo osebnih podatkov, Pravice posameznika (https://www.ip-rs.si/obrazci/varstvo-osebnih-podatkov/). IP lahko v skladu s svojimi pristojnostmi opravi inšpekcijski ogled in v kolikor ugotovi, da se obdelava osebnih podatkov izvaja v nasprotju z ZVOP-1 in Splošno uredbo, lahko to ravnanje tudi prepove, kršitelja pa kaznuje z globo zaradi prekrška. Ob tem IP še enkrat ponavlja, da predmetno neobvezujoče mnenje v tej zadevi, v ničemer ne prejudicira odločitve v morebitnem inšpekcijskem postopku. V zvezi z vašim drugim vprašanjem glede vašega elektronskega naslova, ki naj bi bil viden vsem v spletni učilnici, IP pojasnjuje, da je možna podlaga za uporabo vašega elektronskega naslova s strani učitelja v zvezi z izvajanjem njegovih delovnih nalog lahko točka e člena 6(1) Splošne uredbe, medtem ko, za razkrivanje vašega osebnega podatka ostalim staršem možna pravna podlaga le privolitev, kot je določa točka a) prvega odstavka 6. člena Splošne uredbe o varstvu podatkov, ob zgoraj pojasnjenih pogojih.Na koncu IP še pojasnjuje, da so na spletni strani https://www.ip-rs.si/index.php?id=897, objavljena vsa mnenja, stališča in priporočila IP v povezavi z varstvom osebnih podatkov v času epidemije koronavirusa (COVID-19).Lep pozdrav,                                                                                                     Mojca Prelesnik, univ. dipl. prav.,                                                                                                                                                          informacijska pooblaščenkaPripravila:                                                                                                                              Maja Wondra Horvat, univ. dipl. prav., svetovalka IP
