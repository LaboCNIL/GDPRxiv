

Javnost podatkov GURS glede velikosti nepremičnin
+
-


Datum: 30.11.2022
Številka: 07121-1/2022/1310

Kategorije: Pridobivanje OP iz zbirk, Stanovanjsko in nepremičninsko pravo
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da je določena zavarovalnica spremenila izračunavanje osnove za premijo za zavarovanje hiše, pri čemer se odslej kot osnova upošteva površina vseh prostorov v hiši. V ta namen je zavarovalnica pridobila podatke zavarovancev o njihovih nepremičninah od GURS-a. Sprašujete nas, ali so podatki o velikosti hiš javni ali pa GURS te podatke posreduje zavarovalnici nepooblaščeno.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
Določeni podatki o parceli, stavbi ali delu stavbe so javno dostopni v katastru nepremičnin, podatki o lastništvu nepremičnine pa so javno dostopni v zemljiški knjigi. IP se v mnenju ne more opredeljevati, ali je zavarovalnica do podatkov, ki jih omenjate, dostopala zakonito ali ne, lahko pa vam svetujemo, da se na zavarovalnico obrnete z zahtevo za seznanitev z lastnimi osebnimi podatki, natančneje z zahtevo za informacije o obdelavi vaših osebnih podatkov.
 
 
Obrazložitev
 
Iz vašega dopisa izhaja, da je zavarovalnica za izračun osnove za premijo podatke morda pridobila iz katastra nepremičnin. Slednji je zasnovan kot uradna evidenca podatkov o parcelah, stavbah in delih stavb, ki je temeljna evidenca podatkov Republike Slovenije o položaju, obliki, fizičnih in drugih lastnostih parcel, stavb in delov stavb, ki izkazuje dejansko stanje nepremičnin. Geodetska uprava RS omogoča javno dostopnost določenih podatkov iz katastra nepremičnin.
 
17. člen Zakona o katastru nepremičnin (Uradni list RS, št. 54/21; v nadaljevanju ZKN) določa, da se v katastru nepremičnin vodijo površina parcele in po parcelah površina tlorisa stavbe na parceli.
 
126. člen ZKN določa, da so podatki katastra nepremičnin zaradi zagotavljanja pravice javnosti do obveščenosti o stanju nepremičnin v katastru nepremičnin (…) javni, razen osebnih podatkov o fizičnih osebah, ki so vpisane v katastru nepremičnin. Določeni osebni podatki, posebej ime in priimek lastnika nepremičnine, pa so javno dostopni v zemljiški knjigi.
 
Podatki, ki so po zakonu javni sme vsakdo brezplačno vpogledati in zanje izdelati računalniški izpis podatkov.
 
ZKN v 127. členu še natančneje opredeljuje, da ima vsakdo pravico vpogledati in pridobiti javne podatke o posamezni parceli, stavbi in delu stavbe, ki so vpisani v katastru nepremičnin.
 
Poleg javnega dostopa ZKN določa tudi dostop do podatkov z izkazanim pravnimi interesom, kar zajema tudi dostop do osebnih podatkov. Prvi odstavek 130. člena ZKN namreč določa, da ima vsakdo, ki izkaže pravni interes, pravico zahtevati, da pri geodetski upravi vpogleda v listino ali pridobi prepis listine iz zbirke listin katastra nepremičnin, registra prostorskih enot in evidence državne meje. Pravni interes je izkazan, če podatek iz listine vpliva na pravice ali obveznosti osebe, ki zahteva vpogled v listino ali prepis listine. O zahtevi odloča geodetska uprava na podlagi obrazložene pisne zahteve. Zakon še določa, da če listina vsebuje osebne podatke o fizičnih osebah, se na listini ali prepisu listine prekrijejo podatki o EMŠO fizične osebe in podatki o državljanstvu.
 
Iz vsega navedenega izhaja, da obstajajo določeni zakoniti načini dostopa do podatkov iz katastra nepremičnin, iz zemljiške knjige pa do podatkov o lastništvu nepremičnine. IP se v mnenju ne more opredeljevati, ali je zavarovalnica do podatkov o parceli, stavbi ali delu stavbe dostopala zakonito ali ne, lahko pa vam svetujemo, kakšne so vaše pravice po zakonu, da bi pridobili informacije o tem, kako je zavarovalnica dostopala do vaših osebnih podatkov.
 
15. člen Splošne uredbe namreč določa, da ima vsakdo pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in med drugim naslednje informacije: namen obdelave; vrste zadevnih osebnih podatkov; uporabnike ali kategorije uporabnika, ki so jim bili ali jim bodo razkriti osebni podatki, predvideno obdobje hrambe osebnih podatkov; obstoj pravic posameznika; informacije o virih idr.
 
Če želite torej ugotoviti, ali je zavarovalnica zakonito pridobila vaše osebne podatke, vam priporočamo, da se najprej obrnete na samo zavarovalnico z zahtevo za seznanitev z lastnimi osebnimi podatki po 15. členu Splošne uredbe. Neobvezen obrazec zahteve je dostopen na spletni strani IP: https://www.ip-rs.si/obrazci/varstvo-osebnih-podatkov/ -  obrazec Zahteva za seznanitev z lastnimi osebnimi podatki.
 
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
