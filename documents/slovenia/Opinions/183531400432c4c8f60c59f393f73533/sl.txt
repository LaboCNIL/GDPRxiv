

Dostop do podatkov na podlagi pravnega interesa
+
-


Datum: 14.06.2022
Številka: 07121-1/2022/651

Kategorije: Pravica do seznanitve z lastnimi osebnimi podatki, Upravni postopki
                        Pri Informacijskem pooblaščencu (IP) smo 9. 6. 2022 prejeli vaše zaprosilo za mnenje glede pridobitve podatkov na podlagi izkazanega pravnega interesa. Pojasnjujete, da ste zaradi dokazovanja ključnih dejstev v obnovi postopka izdaje lokacijskega in gradbenega dovoljenja elektro podjetje zaprosili za posredovanje konkretne dokumentacije o električni napeljavi k stanovanjski hiši. Kljub temu, da ste izkazali pravni interes, vam nočejo posredovati konkretne dokumentacije. IP prosite, da preuči vašo vlogo in navede pravno podlago. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
IP deluje kot pritožbeni organ na področju pravice do dostopa do lastnih osebnih podatkov in dostopa do informacij javnega značaja, medtem ko ni pristojen za presojo utemeljenosti zahteve po 82. členu ZUP, ki jo posameznik vloži pri drugem organu.
 
 
O b r a z l o ž i t e v:
 
IP uvodoma pojasnjuje, da deluje kot pritožbeni organ na področju pravice do dostopa do lastnih osebnih podatkov in dostopa do informacij javnega značaja. Pravica do seznanitve z lastnimi osebnimi podatki je zagotovljena vsakemu posamezniku v tretjem odstavku 38. člena Ustave Republike Slovenije. Splošna uredba o varstvu podatkov to pravico podrobneje ureja v členu 15. Več informacij o pravici do dostopa si lahko preberete na spletnih straneh:

https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki/;
https://tiodlocas.si/zelim-vedeti-kaj-pocnejo-z-mojimi-podatki/.

 
IP poudarja, da pravica do dostopa do osebnih podatkov posamezniku omogoča le pridobitev tistih osebnih podatkov, ki se nanašajo nanj, kar pa ne pomeni nujno tudi celotnih listin oziroma dokumentov, v katerih so ti podatki vsebovani. Listina predstavlja zgolj obliko materializacije podatka, kar je sicer pogoj za seznanitev z njim, vendar pa to še ne pomeni, da bi se prosilec imel pravico seznaniti tudi z vsebino listine, ki bi kakorkoli presegala pojem osebnega podatka. Iz primera, ki ga opisujete, tudi sicer ne izhaja, da bi na podjetje vložili zahtevo po členu 15 Splošne uredbe o varstvu podatkov.
 
IP dodaja, da Zakon o splošnem upravnem postopku (Uradni list RS, št. 24/06 – uradno prečiščeno besedilo, 105/06 – ZUS-1, 126/07, 65/08, 8/10, 82/13, 175/20 – ZIUOPDVE in 3/22 – ZDeb; v nadaljevanju ZUP) v 82. členu posameznikom podeljuje pravico do vpogleda v upravni spis, ki strankam postopka in osebam, ki izkažejo pravno korist, omogoča, da pregledujejo dokumente zadeve in lahko na svoje stroške prepišejo ali preslikajo potrebne dokumente v fizični ali elektronski obliki. Stranke oz. osebe, ki imajo pravno korist, lahko torej od organov, ki vodijo postopke po ZUP (npr. upravne enote), pridobijo dokumente, ki se nanašajo na konkretno zadevo, kar pa v konkretnem primeru za podjetje ni razvidno. IP ob tem še poudarja, da za interpretacijo določb ZUP ni pristojen. To pomeni, da niti ne more presojati, ali bi v konkretnem primeru ustrezno izkazali pravi interes za pridobitev zahtevanih dokumentov, niti v primeru zavrnitve zahteve po ZUP s strani drugega organa ne nastopa kot pritožbeni organ.
 
Ker navajate, da zahtevane dokumente potrebujete zaradi dokazovanja relevantnih dejstev v obnovi postopka izdaje lokacijskega in gradbenega dovoljenja, pa IP opozarja še na druge določbe ZUP, npr. skladno z drugim odstavkom 139. člena tega zakona uradna oseba, ki vodi postopek, odredi po uradni dolžnosti izvedbo vsakega dokaza, če spozna, da je to potrebno za razjasnitev zadeve, po drugem odstavku 140. člena ZUP pa mora stranka, če ne gre za splošno znana dejstva, za svoje navedbe predlagati dokaze in jih, če je mogoče, predložiti. Če stranka sama tega ne stori, zahteva to od nje uradna oseba, ki vodi postopek. Od stranke se ne zahteva, naj preskrbi in predloži dokaze, ki jih lahko hitreje in lažje preskrbi organ, ki vodi postopek, in tudi ne, naj predloži taka potrdila, ki jih organi po 180. členu tega zakona niso dolžni izdajati.
 
Na podobna vprašanja je IP sicer že odgovarjal v mnenjih št. 07121-1/2021/557 z dne 22. 3. 2021 in št. 07121-1/2022/591 z dne 1. 6. 2022. Vsa mnenja IP so objavljena in dostopna na spletni strani https://www.ip-rs.si/mnenja-gdpr/.
 
Lepo vas pozdravljamo,
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
