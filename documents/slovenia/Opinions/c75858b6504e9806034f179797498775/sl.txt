

Zahteva za osebne podatke kot pogoj za komentiranje na spletnem portalu
+
-


Datum: 15.12.2022
Številka: 07121-1/2022/1385

Kategorije: Svetovni splet
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem navajate, da spletni medijski portal kot pogoj za komentiranje na portalu zahteva določene podatke, in sicer mobilno in PIN številko. Sprašujete nas, ali je njihova zahteva v skladu z varovanjem osebnih podatkov.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
Glede konkretnih obdelav osebnih podatkov (na primer zbiranje osebnih podatkov za namene omogočanja spletnega komentiranja) IP izven inšpekcijskega postopka ne more dajati pojasnil o zakonitosti. Svetujemo vam, da se pri spletnem portalu v obvestilu o obdelavi osebnih podatkov pozanimate glede pravnih podlag in namenov obdelave, lahko pa se obrnete neposredno na upravljavca osebnih podatkov glede obdelave vaših lastnih osebnih podatkov. V konkretnem primeru, ki ga opisujete, IP vseeno pripominja, da se zdi zahteva po posredovanju kombinacije PIN številke in številke mobilnega telefona glede na posledice za posameznika in tveganja pretirana in svetujemo izjemno previdnost pri posredovanju osebnih podatkov v svetovni splet oziroma pri spletni komunikaciji.
 
Pojasnjujemo, da spletni portali niso dolžni nuditi anonimne komunikacije ali komentiranja svojih uporabnikov. Če pa obdelujejo njihove osebne podatke, morajo z njimi ravnati v skladu s strogimi določbami zakonodaje na področju varstva osebnih podatkov. 
 
 
Obrazložitev
 
IP poudarja, da naša neobvezna mnenja niso namenjena presoji zakonitosti posameznih obdelav in ravnanj konkretnih upravljavcev, temveč podaji načelnih in splošnih stališč glede interpretacije določb zakonov, ki se nanašajo na varstvo osebnih podatkov.
 
Načeloma pa lahko povemo, da ima upravljavec sicer pravico zahtevati določene identifikacijske podatke, seveda pa mora imeti za to ustrezno pravno podlago, ne sme zbirati prekomernega nabora osebnih podatkov in posameznike mora primerno obvestiti o obdelavi njihovih osebnih podatkov.
 
V konkretnem primeru, ki ga opisujete, IP vseeno pripominja, da se zdi zahteva po posredovanju kombinacije PIN številke in številke mobilnega telefona glede na posledice za posameznika in tveganja pretirana. Posebej opozarjamo, da PIN številke samega telefona ne bi smeli deliti z nikomer (gre namreč za geslo), zato je vprašanje, kakšno PIN številko naj bi portal dejansko zahteval od vas. Konkretne okoliščine primera in morebitno nezakonitost obdelave osebnih podatkov pa lahko IP presoja zgolj v inšpekcijskem postopku. Pri posredovanju kakršnih koli osebnih podatkov, posebej pa gesel, na svetovni splet ali v spletni komunikaciji, pa svetujemo izjemno previdnost.
 
Posebej izpostavljamo, da je namen obvestila o obdelavi osebnih podatkov prav v tem, da upravljavec osebnih podatkov posameznike ustrezno obvesti o tem, katere osebne podatke zbira, za kakšen namen in na kakšni pravni podlagi, kaj bo s temi podatki počel, koliko časa jih bo hranil in podobno.
 
13. člen Splošne uredbe tako določa nabor informacij, ki jih mora upravljavec osebnih podatkov zagotoviti posamezniku, kadar se osebni podatki pridobijo od posameznika, na katerega se nanašajo osebni podatki, med drugim identiteto in kontaktne podatke upravljavca; namene in pravno podlago za obdelavo; uporabnike ali kategorije uporabnikov osebnih podatkov ter nadalje tudi obdobje hrambe osebnih podatkov; obstoj pravic posameznika; obstoj pravice do preklica privolitve; pravico do vložitve pritožbe pri nadzornem organu.
 
V konkretnem primeru vam svetujemo, da pri konkretnem medijskem portalu na spletni strani poiščete obvestilo o obdelavi osebnih podatkov po 13. členu Splošne uredbe. Včasih se takšna obvestila nahajajo v Politiki zasebnosti (na spodnji strani spletne strani). Če odgovora na vaše vprašanje ne najdete v takšnem obvestilu, se lahko obrnete na upravljavca osebnih podatkov in skladno s 15. členom Splošne uredbe zahtevate informacije o obdelavi vaših osebnih podatkov.
 
Prvi odstavek 15. člena Splošne uredbe tako posamezniku daje pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in med drugim naslednje informacije: namen obdelave; vrste zadevnih osebnih podatkov; uporabnike ali kategorije uporabnika, ki so jim bili ali jim bodo razkriti osebni podatki, predvideno obdobje hrambe osebnih podatkov; obstoj pravic posameznika; informacije o virih idr.
 
Za konec naj omenimo, da ni dolžnost spletnih portalov, da nudijo anonimno komunikacijo ali komentiranje svojih uporabnikov. Če pa obdelujejo njihove osebne podatke, morajo z njimi ravnati v skladu s strogimi določbami zakonodaje na področju varstva osebnih podatkov. Še enkrat pa svetujemo izjemno previdnost pri posredovanju gesel in drugih podatkov v svetovni splet.
 
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
