

Pridobivanje OP od upravne enote zaradi zastopanja pred sodiščem
+
-


Datum: 23.12.2020
Številka: 07121-1/2020/2306

Kategorije: Pravne podlage, Pridobivanje OP iz zbirk, Upravni postopki, Uradni postopki
                        Informacijski pooblaščenec (v nadaljevanju: IP) je prejel vaš dopis, v katerem navajate, da kot diplomirani pravnik s strokovnim izpitom - odvetnik v pokoju, zastopate tožeče stranke v pravdnem postopku. Tožeče stranke v postopku zatrjujejo, da tožena stranka nikoli ni stanovala na določenem naslovu. Tožena stranka je skupaj s stanovalci na tem naslovu podpisala štiri pritožbe zoper tožeče stranke, zato imajo tožeče stranke interes dokazati, da tožena stranka v času podpisovanja pritožb na tem naslovu sploh ni živela. Kot pooblaščenec tožnikov ste na upravno enoto vložili vlogo za izdajo potrdila, ali je tožena stranka imela prijavljeno prebivališče na tem naslovu in kdaj. Prejeli ste poziv, da morate vlogo dopolniti z navedbo pravne podlage za pridobitev podatkov in z dokazilom o zastopanju strank. Upravni enoti ste predložili vabilo sodišča, iz katerega izhaja, da zastopate tožnike. Mnenja ste, da razen podatka o prebivališču, drugih podatkov niste zahtevali, zato ne gre za varstvo osebnih podatkov. Prosite za pojasnilo, ali predloženo vabilo sodišča na narok za glavno obravnavo, izkazuje pravno podlago za izdajo prebivališča tožene stranke.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da IP v okviru izdaje mnenja ne more odločati o tem, ali so v konkretnem primeru podani pogoji za posredovanje osebnih podatkov, temveč lahko zgolj opozori na relevantno pravno podlago ter pogoje, ki morajo biti izpolnjeni, da je določeno posredovanje podatkov zakonito. Dokončno presojo pa lahko oziroma mora opraviti izključno upravljavec osebnih podatkov.IP prav tako pojasnjuje, da ima upravna enota v postopku izdaje potrdila pravico samostojno opravljati dejanja v upravnem postopku in v tem okviru tudi samostojno ugotavljati dejstva in okoliščine (12. člen Zakona o splošnem upravnem postopku). Navedeno pomeni, da je upravna enota samostojna pri odločanju katere okoliščine bo v določenem postopku upoštevala in na podlagi katerih dokumentov bo slednje ugotavljala. IP nima pristojnosti, da bi posegal v vodenje upravnega postopka in se opredeljeval do tega, kateri dokument mora upravna enota za ugotavljanje določenega dejstva zahtevati in/ali upoštevati.IP dalje pojasnjuje, da osebni podatki predstavljajo skladno s prvo točko 4. člena Splošne uredbe o varstvu podatkov katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. Osebni podatki so torej vsi podatki, ki posredno ali neposredno kažejo na posameznike. V skladu z navedenimi kriteriji predstavlja podatek o tem, kje je imela določena fizična oseba prijavljeno stalno oz. začasno prebivališče in kdaj, njen osebni podatek.Za vsako obdelavo osebnih podatkov, torej med drugim tudi za njihovo razkritje s posredovanjem, razširjanje ali drugačno omogočanje dostopa, je treba imeti zakonito in ustrezno pravno podlago. Upravna enota vam torej brez ustrezne pravne podlage podatka o prebivališču fizične osebe ne sme razkriti in posredovati.Področni zakon, ki ureja posredovanje podatkov posameznikov iz registra stalnega prebivalstva je Zakon o prijavi prebivališča (Uradni list RS, št. 52/16, v nadaljnjem besedilu ZPPreb-1), ki v tretjem odstavku 28. člena določa, da je obdelava osebnih podatkov iz registra stalnega prebivalstva dopustna le v obsegu, ki je potreben za uresničevanje namena iz prvega odstavka tega člena. Za zbiranje, obdelovanje, shranjevanje, posredovanje in uporabo podatkov iz registra stalnega prebivalstva se uporabljajo določbe zakona, ki ureja varstvo osebnih podatkov, če ni s tem zakonom določeno drugače. ZPPreb-1 v 37. členu določa, da potrdila iz registra stalnega prebivalstva vsebujejo podatke, ki se vodijo v registru stalnega prebivalstva in se izdajajo na zahtevo posameznika, na katerega se podatki nanašajo, na zahtevo drugih oseb pa le, če imajo njegovo pisno privolitev ali zakonsko pooblastilo.Ker ZVOP-1 ureja varstvo osebnih podatkov na sistemski ravni, se lahko tudi ZVOP-1 šteje za ustrezno pravno podlago, kadar konkretno posredovanje osebnih podatkov ne ureja npr. področna zakonodaja. Tako ZVOP–1, kot splošni zakon o varstvu osebnih podatkov, v drugem odstavku 22. člena določa, da mora upravljavec centralnega registra prebivalstva ali evidenc stalno in začasno prijavljenih prebivalcev na način, ki je določen za izdajo potrdila, posredovati upravičencu, ki izkaže pravni interes za uveljavljanje pravic pred osebami javnega sektorja, osebno ime in naslov stalnega ali začasnega prebivališča posameznika, zoper katerega uveljavlja svoje pravice. Nedvoumno je, da je v tem primeru posredovanje osebnih podatkov dopustno le, če posameznik (oz. zastopnik posameznika) izkaže pravni interes za pridobitev osebnih podatkov, kar pomeni, da mora v svoji zahtevi jasno izkazati, za uveljavljanje katerih svojih pravic oz. pravic oseb, ki jih zastopa, potrebuje zahtevane osebne podatke ter pred katerimi osebami javnega sektorja bo te svoje pravice uveljavljal. Prosilec se mora zavedati tudi dejstva, da tako pridobljene osebne podatke lahko uporabi zgolj in izključno za namen, ki ga je opredelil v zahtevi. Svetujemo, da si več o pravicah posameznika glede varstva podatkov preberete tudi na naši spletni strani www.tiodločaš.si.Vsa mnenja IP so objavljena in dostopna na naši spletni strani: https://www.ip-rs.si/vop/.Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.Lep pozdrav,                                                                                    Mojca Prelesnik                                                                                    informacijska pooblaščenkaPripravila:mag. Vanja Zrimšek, univ. dipl. prav.,svetovalka IPTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
