

Vpogledovanje v SISBON in SISBIZ ob odobravanju kredita samostojnemu podjetniku
+
-


Datum: 18.10.2021
Številka: 07120-1/2021/539

Kategorije: Bančništvo, Pravne podlage
                        Informacijski pooblaščenec (v nadaljevanju: IP) je dne 5. 10. 2021 prejel vaše zaprosilo za mnenje, v katerem sprašujete, ali je po mnenju IP dopustno, da člani sistema SISBON in SISBIZ v primeru, ko odobravajo kredit samostojnemu podjetniku, vpogledajo tako v SISBIZ kot SISBON in v kreditno mapo predložijo tudi izpisek o zadolženosti omenjenega komitenta kot fizične osebe. Pri sklepanju kreditnega posla samostojni podjetnik namreč nastopa tudi kot fizična oseba, pri čemer gre za izpostavljenost do iste osebe, ki za člana sistema predstavlja eno tveganje.
Na podlagi informacij, ki ste nam jih posredovali, vam v nadaljevanju v skladu z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 in 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05 in 51/07 – ZUstS-A, v nadaljevanju: ZInfP) posredujemo naše pisno neobvezno mnenje v zvezi z vašim vprašanjem.
 
Če je v procesu odobravanja kredita samostojnemu podjetniku posamezniku potrebna presoja podatkov iz zbirk SISBIZ in SISBON, po mnenju IP ni zadržkov za vpogled v podatke v obeh zbirkah in prav tako ne za predložitev izpisov iz obeh zbirk v kreditno mapo, če se obdelujejo izključno tisti osebni podatki samostojnega podjetnika posameznika, ki so nujno potrebni za izpolnitev zakonske obveznosti presoje kreditne sposobnosti kreditojemalca.
 
Obrazložitev:
 
Splošna uredba v prvem odstavku 5. člena opredeljuje načela obdelave osebnih podatkov, med drugim (v točki (c)) načelo najmanjšega obsega podatkov, v skladu s katerim morajo biti podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo.
 
Nadalje Splošna uredba v točki (c) prvega odstavka 6. člena določa, da je obdelava osebnih podatkov zakonita, če je potrebna za izpolnitev zakonske obveznosti, ki velja za upravljavca. 
 
V skladu z 21. členom Zakona o centralnem kreditnem registru (ZCKR) lahko član sistema ali vključeni dajalec kreditov dostopa do podatkov v sistemu izmenjave informacij in uporablja te podatke izključno za namen ocenjevanja kreditne sposobnosti kreditojemalca ter kreditnega tveganja, ki bi s sklenitvijo posameznega kreditnega posla nastalo za tega člana ali vključenega dajalca kreditov ali je nastalo v zvezi z izvajanjem kreditnega posla, in za namen reklamacije, izterjave, revizije in posodabljanja podatkov, ki se vključujejo v sistem izmenjave informacij, pri čemer  član sistema ali vključeni dajalec kreditov pred sklenitvijo kreditnega posla na podlagi vpogleda v zbirko podatkov sistema izmenjave informacij in na podlagi drugih podatkov in informacij o kreditojemalcu, s katerimi razpolaga, oceni kreditojemalčevo sposobnost izpolnjevanja obveznosti iz kreditnega posla. Isti člen določa še, da je izpis podatkov iz sistema izmenjave informacij sestavni del kreditne dokumentacije, ki jo vodi član sistema ali vključeni dajalec kreditov.
 
Glede na navedene določbe Splošne uredbe in ZCKR člani sistema in vključeni dajalci kreditov zakonito obdelujejo osebne podatke samostojnega podjetnika posameznika v zbirkah SISBON in SISBIZ, če gre za namen vpogleda, ki ga določa ZCKR, pri čemer obdelujejo samo tiste osebne podatke, ki so ustrezni, relevantni in omejeni na namene, za katere se obdelujejo. 
 
Če je v procesu odobravanja kredita samostojnemu podjetniku posamezniku torej potrebna presoja podatkov iz zbirk SISBIZ in SISBON, po mnenju IP ni zadržkov za vpogled v podatke v obeh zbirkah in prav tako ne za predložitev izpisov iz obeh zbirk v kreditno mapo, če se obdelujejo izključno tisti osebni podatki samostojnega podjetnika posameznika, ki so nujno potrebni za izpolnitev zakonske obveznosti presoje kreditne sposobnosti kreditojemalca.
 
S spoštovanjem,
 
 
Pripravila:                                                                                            
Mojca Leitinger Okršlar,
državna nadzornica za varstvo osebnih podatkov
 
Mojca Prelesnik, univ. dipl. prav.,
informacijska pooblaščenka
