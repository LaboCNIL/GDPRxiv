

Naslov fizične osebe v okviru EU sistema VIES
+
-


Datum: 13.05.2022
Številka: 07121-1/2022/525

Kategorije: Davčni postopki, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da imate s.p., ki je registriran na drugem naslovu od naslova vašega stalnega prebivališča. Opazili ste, da se ob preverbi vaše davčne številke v okviru EU informacijskega sistema VIES prikaže vaše stalni naslov prebivanja in ne naslov s.p.-ja. Zanima vas, ali je to v skladu s Splošno uredbo in če ni, kakšni so lahko vaši nadaljnji koraki. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
 
Na podlagi tretjega odstavka 79. člena ZZDV-1 davčni organ v skladu z zakonom, ki ureja davčni postopek, na svoji spletni strani objavlja naslednje podatke o davčnih zavezancih, ki so potrebni za preverjanje identifikacije za namene DDV: osebno ime, prebivališče ter davčno številko. To pomeni, da so osebno ime, prebivališče ter davčna številka fizičnih oseb, zavezanih za DDV, javno objavljeni osebni podatki, ki posledično niso varovani v skladu s predpisi o varstvu osebnih podatkov. 
Po mnenju IP lahko pravno podlago za obdelavo podatkov, ki jih davčni organ na podlagi konkretne poizvedbe posreduje v sistem VIES, predstavlja tretji odstavek 79. člena ZDDV-1, ki določa javno objavo podatkov na spletnih straneh zavezanca.
 
O b r a z l o ž i t e v:
IP uvodoma pojasnjuje, da se v okviru mnenja ne more konkretno opredeliti do vašega vprašanja, temveč lahko poda zgolj splošno pojasnilo. Konkretno se lahko IP do navedb opredeli le v posamičnih postopkih – upravnih in inšpekcijskih. IP uvodoma tudi pojasnjuje, da je v preteklosti že vodil inšpekcijski postopek povezan s problematiko, ki jo izpostavljate v svojem dopisu.
Kakor izhaja iz vašega dopisa, gre v danem primeru za javno razkritje podatkov s strani FURS v okviru sistema VIES, ki je elektronski sistem preverjanja identifikacijske številke DDV gospodarskih subjektov, ki so v Evropski uniji registrirani za čezmejno trgovanje z blagom in storitvami. Davčni organ v sistem VIES posreduje podatke o zavezancih za DDV na način, da se pri nekaterih fizičnih osebah, ki opravljajo dejavnost, namesto podatkov, ki so povezani z dejavnostjo (naziv in poslovni naslov), (javno) izpišejo osebni podatki te fizične osebe, ki niso povezani z opravljanjem dejavnosti (ime in priimek ter naslov prebivališča).
V skladu s členom 6(1) Splošne uredbe mora upravljavec za vsako obdelavo osebnih podatkov zagotoviti ustrezno pravno podlago. Ker gre v danem primeru za obdelavo in posredovanje podatkov s strani javnega organa, prideta v poštev le pravni podlagi iz točk (c) in (e) člena 6(1) Splošne uredbe, in sicer:

zakonska obveznost (točka (c)),
izvajanje javne naloge (točka (e) v zvezi s četrtim odstavkom 9. člena ZVOP-1).

 
Prvi odstavek 19. člena Zakona o davčnem postopku (Uradni list RS, št. 13/11, s spremembami in dopolnitvami; v nadaljevanju: ZDavP-2) določa, da sme davčni organ razkriti naslednje podatke o zavezancu za davek v primerih, pod pogoji in na način, določen z zakonom o obdavčenju: - osebno ime, prebivališče in vrsto prebivališča (stalno ali začasno) ter davčno številko; - ime oziroma naziv osebe, ki ni fizična oseba, njen sedež in naslov ter davčno številko; - identifikacijsko številko za davek na dodano vrednost (v nadaljnjem besedilu: DDV), datum vpisa oziroma izbrisa zavezanosti za DDV; - identifikacijsko številko zavezanca za trošarine, datum vpisa oziroma izbrisa iz evidence oziroma registra imetnikov trošarinskih dovoljenj in pooblaščenih prejemnikov.
 
Po Zakonu o davku na dodano vrednost (Uradni list RS, št. 13/11, s spremembami in dopolnitvami; v nadaljevanju: ZZDV-1) se med davčne zavezance za DDV uvrščajo tudi fizične osebe, in sicer skladno z devetim odstavkom 94. člena ZDDV-1 se v obdavčljiv promet všteva ves promet, ki ga je fizična oseba dosegla iz naslova opravljanja neodvisne gospodarske dejavnosti, ki jo lahko istočasno opravlja v različnih organizacijskih oblikah – kot samostojni podjetnik (s.p.), zasebnik v svobodnem poklicu (samozaposleni v kulturi, športnik, odvetnik) ali kot fizična oseba (kmetje na podlagi katastrskega dohodka). ZZDV-1 v tretjem odstavku 79. člena podrobneje ureja način posredovanja osebnih podatkov davčnih zavezancev za DDV. Na podlagi navedenega člena davčni organ v skladu z zakonom, ki ureja davčni postopek, na svoji spletni strani objavlja naslednje podatke o davčnih zavezancih, ki so potrebni za preverjanje identifikacije za namene DDV: a) osebno ime, prebivališče ter davčno številko; b) ime oziroma naziv osebe, ki ni fizična oseba, njen sedež in naslov ter davčno številko; c) identifikacijsko številko za DDV, datum vpisa oziroma izbrisa zavezanosti za DDV. Kar predvsem pomeni, da so osebno ime, prebivališče ter davčna številka fizičnih oseb, zavezanih za DDV, javno objavljeni osebni podatki, ki posledično niso varovani v skladu s predpisi o varstvu osebnih podatkov. V skladu z navedenim po mnenju IP obstaja zakonska pravna podlaga, ki davčnemu organu omogoča objavo navedenih osebnih podatkov, kakor to od upravljavca zahteva člen 6(1) Splošne uredbe. 
 
Podlago za obdelavo določenih podatkov fizičnih oseb, ki so zavezanci za DDV, določa tudi Uredba Sveta (EU) št. 904/2010 o upravnem sodelovanju in boju proti goljufijam na področju davka na dodano vrednost, predvsem sta relevantna člena 17 in 31.
 
Po vedenju IP sistem VIES deluje na način, da na podlagi konkretne poizvedbe sistem pošlje zahtevek v ustrezno nacionalno zbirko, ki preveri, ali je iskana številka DDV registrirana in hkrati uporabniku prikaže podatke fizičnih oseb, ki so zavezanci za DDV: podatke o identifikacijski številki za DDV, njihovem imenu in prebivališču. Zbirke identifikacijskih številk DDV vodijo nacionalni davčni organi. Po mnenju IP lahko pravno podlago za obdelavo podatkov, ki jih davčni organ na podlagi konkretne poizvedbe posreduje v sistem VIES, predstavlja tretji odstavek 79. člena ZDDV-1, ki določa javno objavo podatkov na spletnih straneh zavezanca.
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ. dipl. prav.
informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
