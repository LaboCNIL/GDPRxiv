

Posredovanje pogodb o zaposlitvi
+
-


Datum: 21.09.2021
Številka: 07120-1/2021/502

Kategorije: Delovna razmerja, Posredovanje OP med upravljavci
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da zaposleni v vašem zavodu, uporabniki javnega parkirišča oziroma abonmajev, ki so ga pridobili na podlagi potrdila delodajalca o njihovi zaposlitvi v zavodu, dobivajo od lokalnega komunalnega podjetja poziv, naj jim posredujejo kot dokazilo, da so še upravičeni do abonmaja, pogodbo o zaposlitvi. Ker so v pogodbi osebni podatki, ste predlagali podjetju, da upoštevajo, kot je običajno, uradno potrdilo o zaposlitvi posameznikov. Zanima vas, ali bi bilo posredovanje kopije pogodbe kršitev varstva osebnih podatkov.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da izven postopka inšpekcijskega nadzora konkretnih obdelav osebnih podatkov ne more presojati. To pomeni, da IP v okviru izdaje mnenja ne more odločati o tem, ali so v konkretnem primeru podani pogoji za posredovanje oziroma pridobivanje osebnih podatkov, niti presojati, ali je takšna obdelava zakonita. V nadaljevanju IP zato podaja splošna pojasnila, na podlagi katerih lahko tisti, ki podatke obdeluje, ugotavlja skladnost svojega ravnanja s predpisi s področja varstva osebnih podatkov.
 
Za vsako obdelavo osebnih podatkov, torej tudi za njihovo zbiranje ali razkritje s posredovanjem, mora imeti upravljavec zakonito in ustrezno pravno podlago. Te so določene v členu 6(1) Splošne uredbe (privolitev, pogodba, zakon, izvajanje javne naloge itn.). Več o pravnih podlagah si lahko preberete na: https://upravljavec.si/kako-uporabljate-te-podatke/kratko-o-pravnih-podlagah/. Če torej lokalno komunalno podjetje razpolaga z ustrezno pravno podlago za pridobivanje ter obdelavo osebnih podatkov zaposlenih v vašem zavodu, je ta zakonita, sicer ne.
 
Glede obsega posredovanja oziroma pridobivanja osebnih podatkov zaposlenih pa IP pojasnjuje, da je potrebno upoštevati načelo najmanjšega obsega podatkov iz člena 5(1)(c) Splošne uredbe, ki določa, da so osebni podatki ustrezni, relevantni in omejeni na to, kar je potrebno za namene, za katere se obdelujejo. Načeloma bi za dokazovanje zaposlenosti v vašem zavodu moralo zadostovati uradno potrdilo delodajalca in bi zbiranje celotnih pogodb o zaposlitvi lahko pomenilo prekomerno obdelavo osebnih podatkov. IP namreč ne vidi razloga, da bi komunalno podjetje pridobivalo kopije celotnih pogodb o zaposlitvi, vendar pa je dokončna presoja primarna odgovornost upravljavca osebnih podatkov. Zato vam IP priporoča, da za utemeljitev potrebnosti zahtevanih osebnih podatkov zaposlenih počakate na odgovor komunalnega podjetja.
 
Lep pozdrav,
 
                                                                                                     Mojca Prelesnik, univ. dipl. prav.,
                                                                                                             informacijska pooblaščenka
Pripravila:                                                                                                                                
Tina Ivanc, univ. dipl. prav.,svetovalka IP za varstvo osebnih podatkov
