

Obdelava OP s strani poštarja
+
-


Datum: 28.07.2020
Številka: 07121-1/2020/1309

Kategorije: Pravne podlage, Telekomunikacije in pošta, Uradni postopki
                        Na e-naslov Informacijskega pooblaščenca RS (v nadaljevanju IP) ste se obrnili s svojim zaprosilom za mnenje. Pojasnjujete, da ste prejeli priporočeno poštno pošiljko. Prinesel jo je poštar, ki je zahteval vaš osebni dokument. Zanima vas, kakšna pooblastila ima poštar, da lahko vpogleda v vaše osebne podatke?  Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka zakonitosti konkretnih obdelav osebnih podatkov ne more presojati. Zato vam posredujemo splošne informacije o možnih pravnih podlagah v vašem primeru.* * *Uvodoma vas napotujemo na že izdana mnenja IP, kjer smo odgovarjali na podobno vprašanje, kot je vaše: mnenja št. 0712-1/2017/1907 z dne 05.10.2017, št. 0712-1/2019/1010 z dne 03.05.2019 in št. 07121-1/2020/959 z dne 29.05.2020.Pravno podlago za obdelavo osebnih podatkov s strani Pošte Slovenije v primeru plačljivih poštnih pošiljk določa Uredba (EU) 2015/847 Evropskega parlamenta in Sveta z dne 20. maja 2015 o informacijah, ki spremljajo prenose sredstev, in razveljavitvi Uredbe (ES) št. 1781/2006 (v nadaljevanju: Uredba 2015/847). Pošta Slovenije nastopa kot pogodbeni obdelovalec NKBM d.d. pri obdelavi osebnih podatkov v zvezi z opravljanjem prenosa sredstev, kot na primer prevzem paketov s plačilom po povzetju ter prejem poštnega nakazila. Ponudnik plačilnih storitev (to je Nova KBM d.d. oz. v njenem imenu pogodbeni obdelovalec Pošta Slovenije d.o.o.) mora zbirati naslednje osebne podatke plačnikov (v skladu s prvim odstavkom 4. člena Uredbe 2015/847):- ime (in priimek) plačnika,- številko plačilnega računa plačnika,- naslov plačnika, številko uradnega osebnega dokumenta, identifikacijsko številko stranke ali datum in kraj rojstva.Ob tem IP še pojasnjuje, da tudi Zakon o osebni izkaznici (Uradni list RS, št. 35/11; ZOIzk-1) v 1. členu določa, da je osebna izkaznica javna listina, s katero državljan Republike Slovenije dokazuje istovetnost in državljanstvo. Če se pismonoša odloči, da bo zaradi zagotavljanja ustrezne ravni varnosti pri obdelavi osebnih podatkov zahteval dokazilo o identiteti, je to lahko tudi osebni dokument s sliko. ZVOP-1 v zvezi s tem v 18. členu določa, da upravljavec osebnih podatkov lahko pred vnosom v zbirko osebnih podatkov preveri točnost osebnih podatkov z vpogledom v osebni dokument ali drugo ustrezno javno listino posameznika, na katerega se nanašajo. S tem se izpolnjuje osnovni namen osebne izkaznice. V skladu z navedenim pismonoša na terenu lahko zakonito obdeluje zgoraj navedene osebne podatke in preveri istovetnost posameznika ob izročitvi poštne pošiljke naslovljene nanj.Iz navedenega izhaja, da torej verjetno v okviru zgoraj navedenega obstaja zakonita pravna podlaga za zbiranje in obdelavo nekaterih osebnih podatkov v zvezi s preverjanjem identitete prejemnika pošiljke.V upanju, da ste prejeli odgovor na vaše vprašanje, vas lepo pozdravljamo.Mojca Prelesnik, univ. dipl. prav.,informacijska pooblaščenka
