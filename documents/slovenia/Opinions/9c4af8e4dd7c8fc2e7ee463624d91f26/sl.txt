

Pridobivanje privolitev
+
-


Datum: 02.06.2022
Številka: 07121-1/2022/193

Kategorije: Privolitev, Zdravstveni osebni podatki
                        Informacijski pooblaščenec (v nadaljevanju: IP) je prejel vaše zaprosilo za mnenje glede pridobivanja privolitev.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
Posebno pozornost je tako treba nameniti ustreznemu informiranju posameznikov o vseh pomembnih vidikih obdelave osebnih podatkov ter ustrezni formulaciji in obliki privolitvene izjave.
O b r a z l o ž i t e v:
IP uvodoma poudarja, da lahko podaja nezavezujoča mnenja in pojasnila, ne more pa izven postopka inšpekcijskega nadzora oziroma drugega upravnega postopka presojati konkretnih obdelav osebnih podatkov oziroma preverjati primernosti izbrane pravne podlage, namenov in obsega obdelave osebnih podatkov v konkretnem primeru. Dokončnega odgovora na vaše vprašanje IP v tem mnenju zato ne more podati, zato v nadaljevanju podaja splošna pojasnila ter pravna izhodišča in pogoje za zakonito obdelavo osebnih podatkov.
 
Obdelava osebnih podatkov je v skladu s členom 6(1) Splošne uredbe o varstvu podatkov zakonita le in kolikor je za konkretni namen obdelave izpolnjen eden od naslednjih pogojev:
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b)  obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c)  obdelava je potrebna za izpolnitev zakonske obveznosti, ki velja za upravljavca;
(d)  obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f)  obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
Ob tem je treba upoštevati, da se zadnja točka (f) ne more uporabljati za obdelavo s strani javnih organov pri opravljanju njihovih nalog.
Privolitev je torej le ena od možnih pravnih podlag za zakonito obdelavo osebnih podatkov posameznika (kot je bilo pojasnjeno že v mnenju IP št.: 07120-1/2022/178, z dne 27. 5. 2022). Izbor ustrezne pravne podlage za posamezno obdelavo je stvar ocene konkretnih okoliščin, odgovornost za izbiro pa nosi upravljavec (v konkretnem primeru vaš inštitut).
IP nadalje pojasnjuje, da je pravna podlaga za obdelavo osebnih podatkov v javnem sektorju, kamor sodi tudi vaš zavod, podana v 9. členu ZVOP-1, ki v prvem odstavku določa, da se osebni podatki v javnem sektorju lahko obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi tudi, da se določeni osebni podatki obdelujejo le na podlagi osebne privolitve posameznika. Ne glede na to pa se osebni podatki, upoštevajoč drugi odstavek 9. člena ZVOP-1, lahko obdelujejo tudi na podlagi osebne privolitve posameznika brez podlage v zakonu, kadar ne gre za izvrševanje javnih nalog.
Če ocenite, da je pravna podlaga v vašem primeru privolitev, IP (poleg pojasnil o privolitvi iz mnenja št.: 07120-1/2022/178) izpostavlja tudi, da je treba, kadar je posameznik privolil v obdelavo njegovih osebnih podatkov v enega ali več namenov, upoštevati  podrobnejša določila glede pogojev, po katerih se šteje, da je privolitev veljavna, ki so določeni v členu 7. Privolitev posameznika mora biti konkretna, razumljiva izjava ali drugo nedvoumno prostovoljno pritrdilno dejanje in dokazljiva. Molk, vnaprej označena okenca ali kakršnakoli nedejavnost tako ne pomenijo privolitve. Posameznik mora torej jasno podati privolitev za zbiranje in obdelavo svojih osebnih podatkov za konkreten namen (npr. neko določeno raziskavo). Če vključuje storitev več obdelav osebnih podatkov za več namenov, morajo biti nameni granulirani, privolitev pa dana za vsak namen posebej. Upravljavec mora biti zmožen dokazati, da je posameznik privolil v obdelavo svojih osebnih podatkov. Posameznik ima tudi pravico, da svojo privolitev kadarkoli prekliče.
Predhodna informiranost posameznika o obdelavi njegovih podatkov je prav tako ključen element zakonite obdelave osebnih podatkov, saj se lahko le na podlagi ustreznih informacij o tem, komu lahko zaupa določene svoje podatke in za kakšen namen, posameznik svobodno odloči, ali bo to storil ali ne. Posebno pozornost je tako treba nameniti ustreznemu informiranju posameznikov o vseh pomembnih vidikih obdelave osebnih podatkov v skladu s prvim odstavkom 12. člena in v skladu s 13. oziroma 14. členom Splošne uredbe o varstvu podatkov ter ustrezni formulaciji in obliki privolitvene izjave, ki mora ustrezati zlasti standardom iz (11) točke 4. člena, 7. člena, (a) točke drugega odstavka 9. člena ter uvodnim recitalom (32), (42) in (43) Splošne uredbe o varstvu podatkov. Vsaka privolitev mora biti specifična, prilagojena konkretni obdelavi osebnih podatkov s strani posameznega upravljavca in je tako ni možno posploševati.
Več informacij o privolitvi lahko najdete lahko najdete tudi na spletni strani IP:
https://www.ip-rs.si/?id=102
 
S spoštovanjem.
 
 
Pripravil:
Matej Sironič,                                                   
Svetovalec pooblaščenca
za varstvo osebnih podatkov
 
Mojca Prelesnik, univ. dipl. prav.,
Informacijska pooblaščenka
