

Potrdilo o kronični bolezni
+
-


Datum: 08.12.2019
Številka: 0712-1/2019/2560

Kategorije: Delovna razmerja, Posebne vrste, Pravne podlage
                        pri Informacijskem pooblaščencu (IP) smo dne 29. 10. 2019 prejeli vaše zaprosilo za mnenje o tem (povzetek), ali je priloženi obrazec zdravniškega potrdila, ki ga izpolni izbrani osebni zdravnik za delavca, ustrezen. V njem naj bi zdravnik navedel tudi konkretno bolezen in ne le potrdil obstoj kronične bolezni ali bolezni, ki zahteva neprekinjeno daljše zdravljenje, zaradi česar delavcu pridpada dodatni dopust. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Po mnenju IP priloženi obrazec potrdila ni v skladu s predpisi o varstvu osebnih podatkov v delu, ki zahteva navedbo konkretne bolezni oziroma v delu, ki zahteva predložitev potrdila zdravnika, iz katerega izhaja, za kakšno bolezen gre. O b r a z l o ž i t e v:V obravnavanem primeru zahteva po predložitvi potrdila ali navedbi podatka o konkretni bolezni ni v skladu s pravili varstva osebnih podatkov: ker take zahteve izrecno ne določa noben zakon, ker taka zahteva ne izhaja niti posredno iz splošnih pravil o dopustni obdelavi osebnih podatkov (npr. točke b, d in f prvega odstavka člena 6 ali člena 9 Splošne uredbe o varstvu podatkov, četrtega odstavka 9. člena ZVOP-1, tretjega odstavka 10. člena ZVOP-1, 48. člena Zakona o delovnih razmerjih, 44. in 45. člen Zakona o pacientovih pravicah) in ker je to v nasprotju z načelom najmanjšega obsega podatkov (načelo sorazmernosti) iz (c) točke prvega odstavka člena 5 Splošne uredbe o varstvu podatkov. Za uresničevanje pravic in obveznosti iz delovnega razmerja namreč podatek o konkretni bolezni ni potreben oziroma ni bistven. Pogoj za pridobitev pravice do dodatnega dopusta ni vezan na točno določeno bolezen, temveč le na obstoj katerekoli kronične bolezni ali katerekoli bolezni, ki zahteva neprekinjeno daljše zdravljenje. Dodajamo še: da je presoja delodajalca o izpolnjevanju pogojev omejena le na formalni preiskus (tj. ali je izdano potrdilo z izjavo o obstoju kronične bolezni, ali je izdano s strani upravičene osebe, ali se nanaša na delavca in ali je potrdilo pristno ipd.) in ne na materialni, vsebinski preiskus;  da se na zdravniška potrdila tudi sicer praviloma ne zapisujejo konkretni podatki o zdravstvenem stanju (npr. diagnoze, razlogi, posledice), pač pa se s potrdilom le potrjuje določeno pravnorelevantno dejstvo in ne pa razlogi zanj; da zaradi nenavedbe konkretne bolezni, ni okrnjena možnost kontrole oziroma ugotavljanja odgovornosti zdravnika za izdano potrdilo. Prijazen pozdrav,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
