

Hramba izvirnika prometnega dovoljenja
+
-


Datum: 03.12.2021
Številka: 07121-1/2021/2418

Kategorije: Pravica do seznanitve z lastnimi osebnimi podatki, Pravne podlage, Upravni postopki
                        Informacijski pooblaščenec (v nadaljevanju: IP) je po e-pošti prejel vaše zaprosilo za mnenje. Navajate, da je drugi del prometnega dovoljenja v Nemčiji edino dokazilo lastništva. Vaš soprog je prvi in edini lastnik vozila, ki ga bo nekoč morda prodal v Nemčiji, brez tega dokumenta pa ne bo mogel dokazati, da je avto ves čas v lasti ene osebe, kot tudi njegovega lastništva ne.
 
Na nas se obračate zato, ker se vam zdi neverjetno, da slovenski organi zbirajo originalne dokumente, ki jih lastniku ne želijo vrniti, sami pa jih po vpogledu vanje, ne potrebujejo več. Prosite nas za pojasnilo, ali so slovenski organi, ki registrirajo osebno vozilo, upravičeni zahtevati v lastništvo originalni dokument in tako ustvarjati še eno zbirko podatkov oz. dokumentov.
 
***
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
Uvodoma pojasnjujemo, da mora za obdelavo osebnih podatkov obstajati ena od pravnih podlag, ki jih določa prvi odstavek 6. člena Splošne uredbe:
 
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Ob tem opozarjamo, da se točka (f) ne uporablja za obdelavo s strani javnih organov pri opravljanju njihovih nalog.
 
V zvezi z vašim vprašanjem opozarjamo na določilo drugega odstavka 46. člena Pravilnika o registraciji motornih in priklopnih vozil (Uradni list RS, št. 48/11, 4/13, 20/14, 31/14, 64/14, 53/16, 9/17 in 75/17 – ZMV-1, v nadaljevanju: pravilnik), ki določa, da dokazila o lastništvu vozila (pogodbe, račune) registracijska organizacija fotokopira ali skenira ter izvirnike vrne predlagatelju. Izvirnike dokazil o lastništvu je predlagatelj dolžan hraniti 10 let. Po spremembi lastništva mora kupoprodajno pogodbo hraniti novi lastnik vozila. Izvirniki slovenskih in tujih prometnih dovoljenj se hranijo v arhivu registracijske organizacije za obdobje, kot je določeno v tretjem odstavku tega člena. Tretji odstavek nadalje določa, da registracijska organizacija hrani vloge in priložena dokazila o registraciji vozila, urejena po kronološkem zaporedju, za obdobje 5 let, za vse ostale postopke pa 3 leta. Dokumentacija se lahko hrani tudi v elektronski obliki.
 
Opozarjamo tudi na določbo 48. člena pravilnika, ki določa, da mora biti tuje prometno dovoljenje, izdano v državi članici Evropske unije priloženo v izvirniku. Če je to sestavljeno iz dveh delov (Del I in Del II), morata biti priložena oba dela. Če je dokazilo iz prejšnjega odstavka sestavljeno iz dveh delov, in če drugi del manjka, lahko registracijska organizacija izjemoma registrira tako vozilo v Republiki Sloveniji, ko pristojni organ države članice, kjer je bilo vozilo že registrirano, pisno ali preko elektronskih medijev potrdi, da je predlagatelj upravičen do registracije vozila.
 
Opozarjamo, da IP sicer ni pristojen za razlago določil zakonodaje s področja registracije motornih vozil in vam zato podaja odgovor zgolj v okviru varstva osebnih podatkov. Na podlagi navedenega IP načeloma meni, da ima upravljavec za hranjenje izvirnika tujega prometnega dovoljenja pravno podlago, skladno z zgoraj citirano (c) točko prvega odstavka 6. člena Splošne uredbe v povezavi z navedenim 46. členom pravilnika (ki je sprejet na podlagi Zakona o motornih vozilih (Uradni list RS, št. 75/17 in 92/20 – ZPrCP-E)).
 
V zvezi z nadaljnjo razlago določb pravilnika in zakonodaje s področja registracije motornih vozil vam predlagamo, da se obrnete na Ministrstvo za infrastrukturo.
 
Nadalje pojasnjujemo, da ima vsak posameznik pravico do seznanitve z lastnimi osebnimi podatki skladno s Splošno uredbo, ki je opredeljena v 15. členu Splošne uredbe in vam med drugim omogoča, da pridobite kopijo osebnih podatkov, ki jih upravljavec obdeluje.
 
Prvi odstavek 15. člena Splošne uredbe tako določa, da ima posameznik, na katerega se nanašajo osebni podatki, pravico od upravljavca (v vašem primeru od registracijske organizacije) dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in informacije, kot so: nameni obdelave, uporabniki osebnih podatkov, obdobje hrambe podatkov, itd.
 
Skladno s tretjim odstavkom 15. člena Splošne uredbe mora upravljavec posamezniku, na katerega se nanašajo osebni podatki, zagotoviti kopijo osebnih podatkov, ki jih obdeluje. Če se zahtevo za dostop do osebnih podatkov predloži z elektronskimi sredstvi in če posameznik ne zahteva drugače, mu mora upravljavec informacije zagotoviti v elektronski obliki, ki je splošno uporabljana.
 
Upravljavec se mora na podano zahtevo odzvati brez nepotrebnega odlašanja in mora v vsakem primeru posredovati informacije oziroma zavrnilni odgovor v enem mesecu po prejemu zahteve. Ta rok se lahko po potrebi podaljša za največ dva dodatna meseca ob upoštevanju kompleksnosti in števila zahtev (tretji odstavek 12. člena Splošne uredbe).
 
Dodatno poudarjamo, da je obrazec (Zahteva za seznanitev z lastnimi osebnimi podatki - obrazec SLOP), s katerim si lahko pomagate pri uveljavljanju pravice dostopa dosegljiv na: https://www.ip-rs.si/obrazci/varstvo-osebnih-podatkov/. Če vam upravljavec v zakonskem roku ne odgovori, lahko pri IP vložite pritožbo zaradi molka. Pritožba pri IP je mogoča tudi zoper zavrnilni odgovor upravljavca, vložiti pa jo je treba v roku 15 dneh od prejema zavrnilnega odgovora upravljavca.
 
Več informacij o pravici do seznanitve z lastnimi osebnimi podatki in glede njenega uveljavljanja je dostopnih tudi na naši spletni strani: https://tiodlocas.si/zelim-vedeti-kaj-pocnejo-z-mojimi-podatki/.
 
 
V upanju, da ste prejeli odgovor na svoje vprašanje, vas lepo pozdravljamo.
 
                                                                           
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
