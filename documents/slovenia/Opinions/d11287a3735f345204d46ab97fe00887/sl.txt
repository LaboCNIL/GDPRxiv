

Pridobitev kopije zdravniškega spričevala
+
-


Datum: 06.04.2022
Številka: 07121-1/2022/381

Kategorije: Pravica do seznanitve z lastnimi osebnimi podatki
                        Pri Informacijskem pooblaščencu (IP) smo dne 1. 4. 2022 prejeli vaše vprašanje o tem, ali vam mora delodajalec na vaše zaprosilo posredovati kopijo zdravniškega spričevala o opravljenem zdravniškem pregledu.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje.
 
 
Delavec lahko na podlagi 15. člena Splošne uredbe o varstvu podatkov od delodajalca pridobi kopijo zdravniškega spričevala, ki ga je delodajalec pridobil od izvajalca medicine dela po zaključku preventivnega pregleda delavca. 
 
Kopijo spričevala lahko delavec pridobi tudi na podlagi 41. člena Zakona o pacientovih pravicah (ZPacP) od izvajalca medicine dela.
 
 
O b r a z l o ž i t e v:
 
Iz prakse IP izhaja, da zdravniško spričevalo, ki ga izda izvajalec medicine dela v okviru preventivnega zdravstvenega pregleda delavca, spada med tipične primere dokumentov, ki vsebujejo osebne podatke delavca – pacienta, in ki izpolnjujejo pogoje za seznanitev s strani delavca, če ta pri upravljavcu (delodajalcu) to zaprosi. Le izjemoma bi bilo možno, da bi tak dokument vseboval tudi osebne podatke tretje osebe, do katerih delavec ne bi bil upravičen. Podpisnik dokumenta (odgovorni zdravnik) ne spada med te osebe. Pri uveljavljanju pravice do seznanitve ni pomembno, če je delavec enak dokument morebiti že pridobil pri izvajalcu medicine dela ali če je od izvajalca medicine dela že pridobil kakšno drugo dokumentacijo v zvezi s pregledom. Zaprosilo se lahko vloži tudi na obrazcu SLOP, ki je dostopen na naši spletni strani pod zavihkom »obrazci«. V primeru molka (tj. če delavec ne prejme odgovora v enem mesecu) ali v primeru zavrnitve zahteve, lahko delavec vloži pritožbo pri Informacijskemu pooblaščencu. Dodatna pojasnila o tej pravici so prav tako dostopna na spletni strani IP (npr. prek hiperpovezave na zgornjem obrazcu).
 
Delavec – pacient lahko pri izvajalcu medicine dela zaprosi za kopijo enakega dokumenta na podlagi 41. člena ZPacP, ki ureja pravico do seznanitve z lastno zdravstveno dokumentacijo. V tem primeru je rok za odločitev krajši, in sicer 5 delovnih dni. Običajno je, da en izvod (duplikat) zdravniškega spričevala prejme delodajalec, drug izvod pa obdrži izvajalec medicine dela.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
