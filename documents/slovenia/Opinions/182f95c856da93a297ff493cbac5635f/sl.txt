

Skeniranje in kopiranje novega vozniškega dovoljenja
+
-


Datum: 11.06.2020
Številka: 07121-1/2020/1060

Kategorije: Biometrija, Fotografije kot OP, Informiranje posameznika, Pravne podlage
                        Informacijski pooblaščenec (v nadaljevanju: IP) je dne 10. 6. 2020 prejel vaše elektronsko sporočilo, v katerem navajate, da je na spletišču državne uprave gov.si vozniško dovoljenje klasificirano kot uradni identifikacijski dokument. Ker (novi format) vsebuje podobne podatke kot osebna izkaznica in potni list, vas zanima, ali je vozniško dovoljenje dovoljeno skenirati in hraniti digitalne kopije oz. fotokopirati brez navedbe datuma, namena ipd. Kopiranje osebnih dokumentov je sicer omejeno, vendar je ta omejitev zajeta v Zakonu o osebni izkaznici in Zakonu o potnih listinah, vozniško dovoljenje pa s tema zakonoma ni pokrito; niste pa uspeli najti zakona, ki bi to eksplicitno določal, čeprav bi po analogiji z osebno izkaznico po vašem mnenju ravnanje s kopijami moralo biti enako. Sprašujete, ali je vzrok temu, da vsi državljani še nimajo novega formata vozniškega dovoljenja in da staro v tem pogledu ni sporno in ali za vozniško dovoljenje ta omejitev enostavno ne velja.Na podlagi informacij, ki ste nam jih posredovali, vam v nadaljevanju v skladu z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašimi vprašanji.Posebne omejitve v zvezi s fotokopiranjem in hrambo v elektronski obliki določata Zakon o osebni izkaznici za osebno izkaznico in Zakon o potnih listinah za potno listino. Za vozniško dovoljenje posebnih omejitev v zakonu ni, zato se dopustnost obdelave osebnih podatkov iz vozniškega dovoljenja, torej tudi skeniranja, fotokopiranja in hrambe kopij presoja v skladu s splošnimi pravili in načeli obdelave osebnih podatkov. To pomeni, da mora za obdelavo v prvi vrsti obstajati zakonita pravna podlaga, podatki morajo biti zbrani za določene, izrecne in zakonite namene ter se ne smejo nadalje obdelovati na način, ki ni združljiv s temi nameni, podatki morajo biti ustrezni, relevantni in omejeni na to, kar je potrebno za namene, za katere se obdelujejo, ter hranjeni le toliko časa, kolikor je potrebno za namene, za katere se obdelujejo, posameznik, čigar osebni podatki se obdelujejo, pa mora biti pravočasno in na ustrezen način seznanjen z določenimi informacijami o obdelavi.Obrazložitev:Splošna uredba v prvem odstavku 6. člen opredeljuje zakonite pravne podlage za obdelavo osebnih podatkov, in sicer: privolitev, sklenitev ali izvajanje pogodbe, zakon oziroma izvajanje javnih nalog in zakoniti interesi, ki prevladajo nad interesi posameznika. Izbira ustrezne pravne podlage za obdelavo osebnih podatkov, upoštevajoč konkretne okoliščine in namen obdelave, je obveznost upravljavca, pri tem pa je za zakonitost obdelave dovolj, da je izpolnjena ena od predhodno navedenih pravnih podlag. Iz 4. člena Zakona o osebni izkaznici (Uradni list RS, št. 35/11; v nadaljevanju: ZOIzk-1) in 4.a člena Zakona o potnih listinah (Uradni list RS, št, 65/00, 98/05, 44/08, 41/09, 10/11; v nadaljevanju: ZPLD-1) izhaja, da smejo osebne izkaznice oziroma potne listine, ki jih je sicer prepovedano hraniti v elektronski obliki, kopirati upravljavci zbirk osebnih podatkov samo v primerih, ki jih določa zakon, da jih lahko poleg njihovega imetnika kopirajo notarji in finančne družbe, ki opravljajo finančne storitve, če kopijo potrebujejo za dokazovanje istovetnosti državljana, da je osebno izkaznico oziroma potno listino dovoljeno kopirati tudi za vnaprej določene namene na podlagi pisne privolitve njihovega imetnika, da je ob kopiranju osebnega dokumenta treba z ustrezno oznako na kopiji zagotoviti, da se kopija ne bo uporabljala za druge namene in da je nadaljnje kopiranje kopije prepovedano.IP ni seznanjen, da bi katerikoli zakon posebej opredeljeval obdelavo osebnih podatkov, ki jih vsebuje vozniško dovoljenje (v stari ali novi obliki) - prav tako mu niso znani vzroki za odsotnost teh pravil - kar pomeni, da se za presojo obdelave osebnih podatkov iz vozniškega dovoljenja uporabljajo splošna pravila glede obdelave osebnih podatkov. Obdelava osebnih podatkov iz vozniškega dovoljenja v smislu kopiranja oziroma skeniranja ter hrambe kopije je torej dopustna, če je izpolnjen (vsaj) eden od pogojev iz prvega odstavka 6. člena Splošne uredbe (npr. podana je privolitev posameznika, podatki so potrebi za sklenitev ali izvajanje pogodbe ipd.) ob tem pa mora upravljavec osebnih podatkov spoštovati tudi vsa načela obdelave osebnih podatkov iz 5. člena Splošne uredbe, to pomeni, da morajo biti podatki zbrani za določene, izrecne in zakonite namene ter se ne smejo nadalje obdelovati na način, ki ni združljiv s temi nameni, podatki morajo biti ustrezni, relevantni in omejeni na to, kar je potrebno za namene, za katere se obdelujejo, ter hranjeni le toliko časa, kolikor je potrebno za namene, za katere se obdelujejo, posameznik, čigar osebni podatki se obdelujejo, pa mora biti pravočasno in na ustrezen način seznanjen z vsemi relevantnimi informacijami v skladu s 13. in 14. členom Splošne uredbe, med drugim o upravljavcu, namenih obdelave, uporabnikih podatkov, obdobju hrambe in pravicah, ki jih v zvezi z osebnimi podatki in njihovo obdelavo pri upravljavcu lahko uveljavlja posameznik.Ob tem velja opozoriti še, da vozniško dovoljenje (oziroma njegova fotokopija), vsebuje posnetek obraza posameznika, ki ima biometrične značilnosti. Če so fotokopije izdelane na način, da se zajame biometrične podatke veljajo strožja pravila glede pravnih podlag, kot jih ureja člen 9 Splošne uredbe in omejitve glede uporabe biometrijskih ukrepov iz 79.-81. člena ZVOP-1 (več o tem v smernicah IP na to temo: https://www.ip-rs.si/fileadmin/user_upload/Pdf/smernice/Biometrija_-_smernice.pdf). V vsakem primeru je zato zaradi nevarnosti zlorab pri vsaki odločitvi o fotokopiranju tovrstnih dokumentov oz. obdelavi biometričnih podatkov s strani upravljavca in posameznika potrebna dodatna previdnost.S spoštovanjem,Pripravila:Mojca Leitinger Okršlar,državna nadzornica za varstvo osebnih podatkovInformacijski pooblaščenec:Mojca Prelesnik, univ. dipl. prav.,informacijska pooblaščenka
