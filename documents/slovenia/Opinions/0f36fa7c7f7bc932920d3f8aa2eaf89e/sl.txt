

Koncesija za opravljanje javne veterinarske službe
+
-


Datum: 04.02.2019
Številka: 0712-1/2019/194

Kategorije: Pridobivanje OP iz zbirk
                        Informacijski pooblaščenec (v nadaljevanju IP) je prejel vaš dopis, v katerem navajate, da ste veterinarska ambulanta, ki je pridobila koncesijo za opravljanje javne veterinarske službe, ki se financira iz proračuna. Ker ste to koncesijo dobili s 1. 2. 2019, bi želeli svoje bodoče stranke obvestiti, da boste od zdaj pri njih opravljali koncesijska dela, ki jih vsako leto predpiše Uprava Republike Slovenije za varno hrano, veterinarstvo in varstvo rastlin (v nadaljevanju UVHVVR). IP sprašujete, ali lahko za ta namen uporabite podatke iz Centralnega registra govedi (v nadaljevanju CRG).Na podlagi informacij, ki ste nam jih posredovali, vam v nadaljevanju skladno s 57. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/2007-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/2005 in 51/2007–ZUstS-A) posredujemo naše neobvezno mnenje v zvezi z vašim vprašanjem._____Koncesije v veterinarstvu ureja Zakon o veterinarstvu (Uradni list RS, št. 33/2001, s spr., v nadaljevanju ZVet-1) v 66. do 69. členu. V 67. členu ZVet-1 med drugim določa, da UVHVVR z nosilcem koncesije sklene pogodbo v pisni obliki, v kateri določi tudi območje, na katerem mora nosilec koncesije opravljati dejavnost javne veterinarske službe, če gre za dejavnost iz tretjega odstavka 10. člena tega zakona.Način in pogoje za teritorialno razdelitev (mrežo) izvajanja nalog javne veterinarske službe določa Uredba o mreži javne veterinarske službe in izvajalcev nalog odobrenih veterinarjev (Uradni list RS, št. 54/2008, v nadaljevanju Uredba), ki v 2. členu določa, da veterinarske organizacije s koncesijo izvajajo dejavnosti javne veterinarske službe zagotavljanja najmanjšega obsega zdravstvenega varstva živali, ki se financirajo iz proračuna RS, na dodeljenih območjih, druge dejavnosti javne veterinarske službe pa lahko izvajajo na celotnem območju RS. Območje za izvajanje dejavnosti, ki se financirajo iz proračunskih sredstev, določi veterinarskim organizacijam VURS (zdaj UVHVVR, opomba IP) z odločbo v postopku podelitve koncesije. Tretji člen nadalje določa, da mora biti izvajanje dejavnosti, ki se financirajo iz proračunskih sredstev, organizirano tako, da je na območju ene upravne enote zagotovljeno delo najmanj ene veterinarske organizacije s koncesijo, na način, da ne prihaja do podvajanj del na posameznih kmetijskih gospodarstvih. Javni razpis za dodelitev koncesije iz prejšnjega odstavka objavi UVHVVR za celotno območje RS z navedbo števila kmetijskih gospodarstev, ki v upravnih enotah in občinah redijo rejne živali in so vpisani v register kmetijskih gospodarstev v skladu z zakonom, ki ureja kmetijstvo (v nadaljnjem besedilu: registrirana kmetijska gospodarstva). Veterinarske organizacije morajo v prijavi na javni razpis navesti območje, na katerem želijo opravljati dejavnosti, ki se financirajo iz proračunskih sredstev, in sicer kot območje upravne enote ali del upravne enote z navedbo območja celotnih občin, ki je zaokrožena celota. Če kandidira na javnem razpisu več veterinarskih organizacij za isto območje, se pri izbiri upoštevajo prednostna merila, navedena v petem odstavku 3. člena Uredbe. Ovrednotenje prednostnih meril določi UVHVVR v javnem razpisu. Ob izenačenosti pogojev UVHVVR pozove prijavitelje, da predložijo sporazum o določitvi območja po posameznih občinah. Če v 30 dneh od poziva stranke ne predložijo sporazuma, UVHVVR določi veterinarsko organizacijo za območje posamezne občine glede na kadrovske zmogljivosti, njeno bližino in dostopnost.UVHVVR na svoji spletni strani objavi seznam veterinarskih organizacij s koncesijo za izvajanje javne veterinarske službe. Iz trenutno objavljenega seznama z dne 3. 12. 2018 je razvidno, da ima koncesijo na območju OU Celje 17 veterinarskih organizacij, med katerimi je tudi vaša.Vrste podatkov v CRG so navedene v Pravilniku o identifikaciji in registraciji goveda (Uradni list RS, št. 50/2016, v nadaljevanju Pravilnik) v 14. členu. Med njimi niso eksplicitno naštete nobene vrste osebnih podatkov. Da se v CRG obdelujejo tudi določeni osebni podatki, izhaja le iz alineje »o osebah, ki imajo dostop do podatkov iz CRG«, sicer pa se v CRG vodijo podatki o gospodarstvih, torej najverjetneje o poslovnih subjektih, kjer se nahaja govedo, pri čemer pa vrste podatkov niso navedene.IP v mnenju ne more dokončno ugotavljati, kateri konkretni osebni podatki se lahko v posameznem primeru obdelujejo, prav tako pa IP ni pristojen za pojasnila glede obdelave drugih podatkov, ki ne predstavljajo osebnih podatkov. Zato IP na podlagi zgoraj navedenega pojasnjuje:1. Če so v odločbi, ki ste jo prejeli od UVHVVR, jasno opredeljena območja in s tem tudi konkretna kmetijska gospodarstva, na katerih boste opravljali dela izključno vi, potem obveščanje kmetijskih gospodarstev o tem, da ste pridobili koncesijo in da se obrnejo na vas, z vidika obdelave osebnih podatkov za ta namen, ne bi bilo sporno. Pravno podlago za takšno obdelavo osebnih podatkov bi lahko predstavljala točka (e) člena 6(1) Splošne uredbe, iz katere izhaja, da je obdelava dopustna, če je potrebna za opravljanje naloge v javnem interesu ali pri izvajanju javne oblasti, dodeljene upravljavcu.2. Če lahko dela na posameznih območjih in kmetijskih gospodarstvih opravlja več veterinarskih organizacij s koncesijo in lahko nosilci kmetijskih gospodarstev izbirajo med veterinarji, potem uporaba osebnih podatkov za namen obveščanja verjetno ne bi bila dopustna, saj bi lahko šlo za uporabo za namen neposrednega trženja, ki bi bila v nasprotju s prvim odstavkom ZVOP-1, ki kot vir osebnih podatkov za navedeni namen določa javno dostopne vire in osebne podatke, pridobljene v okviru zakonitega opravljanja dejavnosti.3. Podatki, ki se nanašajo na gospodarske subjekte, četudi gre za posameznike (npr. s.p.), ki opravljajo dejavnost, ne predstavljajo varovanih osebnih podatkov, zato njihova uporaba za namen obveščanja ne bi pomenila kršitve ZVOP-1 in Splošne uredbe (kar pa ne izključuje možnosti kršitve katerega izmed področnih predpisov, katerih izvajanje nadzirajo drugi organi).Lepo pozdravljeni,Mojca Prelesnik, univ. dipl. prav.,informacijska pooblaščenka
