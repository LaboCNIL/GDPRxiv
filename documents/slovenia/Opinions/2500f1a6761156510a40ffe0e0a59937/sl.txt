

Posredovanje zdravstvene dokumentacije zunajzakonskemu partnerju umrlega pacienta
+
-


Datum: 22.07.2022
Številka: 07120-1/2022/250

Kategorije: Zdravstveni osebni podatki, OP umrlih
                        Pri Informacijskem pooblaščencu (IP) smo dne 20. 7. 2022 prejeli vaše vprašanje, ali lahko  zunajzakonska partnerka umrlega pacienta, ki je bil poslan na sanitarno obdukcijo, prejme fotokopijo celotnega obdukcijskega zapisnika. Postavlja se vprašanje, ali je gospa upravičena do celotnega zapisnika ali le do tistih podatkov, ki so potrebni za seznanitev z vzrokom smrti (diagnoze). Jasnega razloga, zakaj bi želela biti seznanjena z zapisnikom, gospa ni podala. Gospo izrecno zanima celotni zapisnik in ne le diagnoze.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Pri tem še pojasnjujemo, da se lahko dokončno opredeljujemo do konkretnih primerov le v pritožbenih postopkih po 42. členu ZPacP.
 
Zunajzakonska partnerka je upravičena do celotnega obdukcijskega zapisnika umrlega pacienta, vendar mora izkazati zakoniti namen seznanitve s celotnim zapisnikom. 
 
O b r a z l o ž i t e v:
 
ZPacP v 42. členu ali kakšen drug predpis upravičencem iz prvega stavka drugega odstavka 42. člena ZPacP neposredno ne omejuje obsega seznanitve z zdravstveno dokumentacijo umrlega pacienta, tako glede obsega kot glede vsebine in vrste zdravstvene dokumentacije. Res je, da drugi stavek določa relativno omejitev, da »se osebam omogoči le dostop do tistih podatkov, ki so potrebni za dosego namena seznanitve«. Toda to pomeni, da lahko upravičenec izkaže, da ima zakoniti interes za seznanitev s celotnim dokumentom, ki je predmet zahteve – v tem primeru je upravičen do celotnega dokumenta. Tudi v vašem primeru ni izključeno, da utegne prosilka izkazati (tj. zadovoljivo ali prepričljivo obrazložiti), da potrebuje celotni zapisnik. Zgolj primeroma navajamo nekaj zakonitih namenov za seznanitev s celotnim obdukcijskim zapisnikom: - predložitev zapisnika zunanjemu strokovnjaku v pregled, - predložitev zapisnika zavarovalnici v zavarovalnem primeru, - pomanjkljiva obveščenost o stanju pokojnika v trenutku smrti ali neposredno po tem, - potreba po poznavanju celovite slike za razjasnitev sumljivih okoliščin, - želja po primerjavi besedila z drugo zdravstveno dokumentacijo, ki je nastala tik pred smrtjo, - potreba po primerjavi opisa telesnega stanja z morebitnimi dodatnimi toksikološkimi ali patološkimi izvidi, ki so bili pridobljeni v okviru obdukcije, - sodelovanje s policijo, - predložitev zapisnika sodišču v neki sodni zadevi.  
 
Ker pojasnjujete, da prosilka v zahtevi ni navedla, zakaj potrebuje (celotni) zapisnik, predlagamo, da jo pozovete za dopolnitev zahteve v smislu dodatne obrazložitve.
 
Če bo prosilka prejela vaš delno zavrnilni odgovor (npr. če boste zahtevi ugodili le glede končnih ugotovitev o vzroku smrti), ima prosilka možnost vložitve pritožbe pri IP v 15 dneh od prejema pisne zavrnilne odločitve.
 
Lepo vas pozdravljamo,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
