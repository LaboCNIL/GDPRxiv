

Seznam v večstanovanjski stavbi po številki stanovanj glede porabe energije
+
-


Datum: 07.05.2021
Številka: 07121-1/2021/890

Kategorije: Stanovanjsko in nepremičninsko pravo
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da upravnik vsako leto po koncu kurilne sezone na oglasni deski v veži vaše večstanovanjske stavbe objavi seznam porabe toplotne energije po številkah stanovanj. Zanima vas, ali je to zakonito. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati, IP lahko v okviru mnenja poda le splošne razlage in usmeritve.
 
Glede na to, da je osebni podatek katerikoli podatek, ki se nanaša na posameznika, je tudi številka stanovanja osebni podatek, če vemo, na katerega etažnega lastnika se nanaša. Enako velja za podatke o velikosti stanovanja ter podatke o stroških ogrevanja in porabi tople vode, če so ti vezani na določeno stanovanje in/ali lastnika.
 
Če seznam vsebuje osebne podatke, so etažni lastniki upravičeni pridobiti vse podatke (tudi osebne) pod pogojem, da je delitev stroškov ogrevanja za posameznega etažnega lastnika vedno soodvisna od porabe drugih. Etažni lastnik lahko na tak način preveri, ali je obračun stroškov pravilen. Pri posredovanju osebnih podatkov pa je treba upoštevati načelo najmanjšega obsega podatkov, ki določa, da morajo biti osebni podatki, ki se obdelujejo, ustrezni in po obsegu primerni glede na namene, za katere se zbirajo in nadalje obdelujejo. Če lahko posameznik uveljavlja svoje pravice na podlagi agregiranih podatkov, potem naj se posredujejo takšni podatki, pri čemer v takem primeru ne bi šlo za obdelavo osebnih podatkov. Po mnenju IP za preverjanje točnosti obračuna stroškov ni potrebno posredovanje npr. podatka o tem, katere delilnike toplote imajo vgrajene etažni lastniki, nikakor pa ni dovoljeno posredovati podatkov o dolgovih etažnih lastnikov, saj neplačilo računov za ogrevanje in porabo tople vode s strani enega lastnika ne vpliva na višino obveznosti, ki jih imajo drugi etažni lastniki.
 
Če je torej posredovanje določenih osebnih podatkov potrebno za pravilno ugotovitev obveznosti v odnosu do ostalih etažnih lastnikov, potem ti podatki ne uživajo varstva v razmerju do drugih etažnih lastnikov. To pomeni, da jih lahko upravnik brez privolitve posreduje drugim etažnim lastnikom. Ti podatki se smejo etažnim lastnikom posredovati samo na način, ki onemogoča, da bi se z njimi seznanile nepooblaščene osebe (npr. z vlaganjem zaprtih pisemskih ovojnic v poštne predalčnike etažnih lastnikov, z izobešenjem v skupnih prostorih, do katerih imajo dostop samo etažni lastniki). Z drugimi besedami, ti osebni podatki ne bi smeli biti izobešeni na mestu ali konkretneje oglasni deski, ki je dostopna vsakomur, tudi obiskovalcem. 
 
Ob tem vas napotujemo tudi na smernice IP o obdelavi osebnih podatkov v okviru upravljanja večstanovanjskih stavb:

https://www.ip-rs.si/fileadmin/user_upload/Pdf/smernice/Smernice_za_upravnike_vecstanovanjskih_stavb.pdf.

 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                               informacijska pooblaščenka
 
Pripravila:                                                                                                                              
Neja Domnik, mag. prav.,
asistentka svetovalca pri IP                                         
 
