

Seznam nekdanjih sošolcev
+
-


Datum: 26.01.2021
Številka: 07121-1/2021/133

Kategorije: Pravne podlage, Pridobivanje OP iz zbirk, Šolstvo
                        Na Informacijskega pooblaščenca (v nadaljevanju: IP) ste dne 16. 1. 2021 naslovili vprašanje, ali lahko osnovno šolo, ki ste jo obiskovali v 60-ih letih prejšnjega stoletja zaprosite za seznam sošolcev od 1. do 8. razreda (njihova imena, priimke in naslove). 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Uvodoma pojasnjujemo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov oziroma ustreznosti konkretnega ravnanja upravljavca ne more presojati. Zato vam v nadaljevanju podajamo splošna pojasnila ter pravna izhodišča in pogoje za zakonito obdelavo osebnih podatkov.
Splošna uredba o varstvu podatkov v členu 6(1) določa različne možne pravne podlage za zakonito obdelavo osebnih podatkov, in sicer:
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
Točka (f) prvega pododstavka se ne uporablja za obdelavo s strani javnih organov pri opravljanju njihovih nalog.
 
Za javni sektor (kamor spadajo tudi javni zavodi, torej šole) v skladu z 9. členom ZVOP-1, ki se v tem delu še uporablja, načeloma velja, da se osebni podatki v javnem sektorju lahko obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi, da se določeni osebni podatki obdelujejo le na podlagi osebne privolitve posameznika (prvi odstavek 9. člena ZVOP-1). Ne glede na to, pa se upoštevajoč drugi odstavek 9. člena ZVOP-1 lahko obdelujejo osebni podatki tudi na podlagi osebne privolitve posameznika brez podlage v zakonu, kadar ne gre za izvrševanje javnih nalog.
Zakon, ki ureja področje osnovnih šol, je Zakon o osnovni šoli (Uradni list RS, št. 81/06 – uradno prečiščeno besedilo, 102/07, 107/10, 87/11, 40/12 – ZUJF, 63/13 in 46/16 – ZOFVI-L; v nadaljevanju: ZOsn), ki v 94. členu določa, da osnovna šola zbira, obdeluje, shranjuje, posreduje in uporablja podatke, vsebovane v zbirkah podatkov, ki jih vodi v skladu s predpisi o varstvu osebnih podatkov, če s tem zakonom ni drugače določeno. Pravilnik o zbiranju in varstvu osebnih podatkov na področju osnovnošolskega izobraževanja (Uradni list RS, št. 80/04 in 76/08; v nadaljevanju: Pravilnik) v tretjem odstavku 5. člena določa, da se osebni podatki o učencih in njihovih starših smejo zbirati, uporabljati, shranjevati in posredovati samo za namene, določene v zakonu, oziroma za namene, razvidne iz privolitve posameznika, in ne smejo biti uporabljeni na način, ki ni združljiv s temi nameni. 
Med različne vrste zbirk podatkov, ki jih vodi osnovna šola, sodi tudi zbirka podatkov o učencih, vpisanih v osnovno šolo, in njihovih starših (1. točka prvega odstavka 95. člena ZOsn). V skladu s 97. členom ZOsn pa se navedeni osebni podatki učencev iz zbirk podatkov iz 95. člena tega zakona lahko zbirajo, obdelujejo, shranjujejo in uporabljajo za potrebe obveznega izobraževanja in posredujejo ministrstvu, pristojnemu za šolstvo, za izvajanje z zakonom določenih nalog, ter Državnemu izpitnemu centru za izvajanje nacionalnega preverjanja znanja.
Navedene določbe področnega zakona, ZOsn in Pravilnika, natančno določajo, za kateri namen (za potrebe obveznega izobraževanja) in komu lahko osnovna šola posreduje osebne podatke učencev. Osnovna šola tako brez privolitve posameznikov, na katere se nanašajo osebni podatki, nima pravne podlage, da bi komurkoli posredovala sezname učencev, tudi nekdanjih, za namen, ki ni naveden v zakonu (npr. za namen srečanja nekdanjih učencev).
Ker iz vašega vprašanje ni razviden konkreten namen, zaradi katerega bi želeli pridobiti seznam nekdanjih sošolcev, pa IP še poudarja, da v kolikor bi vi sami želeli obdelovati (uporabljati) takšne osebne podatke, in pri tem ne bi šlo za zasebno rabo v smislu točke (c) člena 2(2) Splošne uredbe o varstvu podatkov, bi morali tudi vi obdelavo utemeljiti na eni izmed pravnih podlag iz zgoraj navedenega člena 6(1). Če gre za osebne podatke, ki jih je šola skladno z določbami Zakona o varstvu dokumentarnega in arhivskega gradiva ter arhivih (Uradni list RS, št. 30/06 in 51/14; v nadaljevanju: ZVDAGA) že predala Arhivu RS, pa je potrebno upoštevati določbe tega zakona. Varstvo osebnih podatkov umrlih posameznikov pa ureja še vedno veljavni 23. člen ZVOP-1. 
Vsa mnenja IP so objavljena in dostopna na naši spletni strani: https://www.ip-rs.si/vop/, kjer lahko preko iskalnika oziroma ključnih besed poiščete tudi druga, vsebinsko podobna mnenja. 
 
Lep pozdrav,
 
 Mojca Prelesnik,
 informacijska pooblaščenka
 
Pripravila:
Mateja Telič,
državna nadzornica 
za varstvo osebnih podatkov 
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.

Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema
