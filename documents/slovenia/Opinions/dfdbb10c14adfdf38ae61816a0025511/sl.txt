

Prikaz stanja na bankomatu
+
-


Datum: 18.10.2021
Številka: 07121-1/2021/2078

Kategorije: Bančništvo, Privolitev, Zavarovanje osebnih podatkov
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Zanima vas naše mnenje v zvezi s prikazom stanja na računu ob dvigu denarja na bankomatu. Ta občutljiv podatek je tako na ogled vsem, ki čakajo v vrsti ali postopajo v bližini, kar je po vašem mnenju skrajno neprijetno.
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
Napotujemo vas na že izdano mnenje IP, v katerem smo odgovarjali na vprašanje kot je vaše. Gre za mnenje št. 0712-3/2018/2575 z dne 14.12.2018. Mnenja so dosegljiva z iskalnikom na povezavi www.ip-rs.si/vop.
 
Uvodoma poudarjamo, da mora za obdelavo osebnih podatkov v zasebnem sektorju, skladno s 6. členom Splošne uredbe obstajati primerna pravna podlaga:
 
- privolitev (točka (a)),
- sklenitev ali izvajanje pogodbe (točka (b)),
- zakon (točka (c)),
- zaščita življenjskih interesov posameznika (točka (d)),
- zakoniti interesi, za katere si prizadeva upravljavec (točka (f)).
 
Glede na vaše vprašanje prideta verjetno kot pravni podlagi v poštev citirani točki (a) privolitev ali (b)-sklenitev ali izvajanje pogodbe. Predlagamo vam, da preverite splošne pogoje poslovanja vaše banke, ki so običajno del pogodb, ki jih banke sklenejo s svojimi komitenti in s katerimi določijo pravila poslovanja, vključno s poslovanjem na bankomatih. Kot smo poudarili v citiranem mnenju, je načeloma v splošnih pogojih poslovanja določena tudi pravilna raba bankomata, bančne kartice in bančnih storitev, ki jih bankomati omogočajo (npr. dvig gotovine). Določeni so tudi nekateri ukrepi za zagotovitev varnosti, npr., da mora uporabnik pred bankomatom stati sam, nikoli ne sme sprejeti pomoči tretje osebe, z roko zakriti tipkovnico in nasploh onemogočiti pogled na zaslon drugim osebam, ne uporabiti bankomata v primeru neobičajnega delovanja ter še druga podobna pravila.
 
Kot smo nadalje poudarili v mnenju, bi lahko prav tako šteli, da je pravna podlaga za obdelavo osebnih podatkov ob dvigu denarja na bankomatu tudi privolitev po točki (a) prvega odstavka 6. člena Splošne uredbe. Namreč, obdelava osebnih podatkov ob uporabi bankomata je lahko tudi del interne politike banke in z uporabo storitve posameznik privoli v pogoje njene uporabe. Posameznik ima namreč na voljo tudi druge alternative, kot je oseben obisk banke.
 
Več o obdelavi osebnih podatkov na bankah si lahko preberete npr. v Vodniku po varstvu osebnih podatkov za posameznike, ki je dostopen na: https://www.ip-rs.si/fileadmin/user_upload/Pdf/vodniki/Vodnik_po_varstvu_osebnih_podatkov_za_posameznike.pdf (strani 21-23).
 
V upanju, da smo vam z napotili uspeli pomagati, vas lepo pozdravljamo,
 
Mojca Prelesnik, univ.dipl.prav.,                                                  
informacijska pooblaščenka
 
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
