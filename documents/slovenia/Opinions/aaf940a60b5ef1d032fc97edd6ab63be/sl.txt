

Obdelava osebnih podatkov pacientov za raziskavo v bolnišnici
+
-


Datum: 28.02.2022
Številka: 07120-1/2022/58

Kategorije: Statistika in raziskovanje, Zdravstveni osebni podatki
                        Pri Informacijskem pooblaščencu (IP) smo dne 24. 2. 2022 prejeli vaša vprašanja o tem:
1.   Kako pridobiti soglasje pacientov za sodelovanje v raziskavi o izidu njihovega zdravljenja, saj so pacienti že odpuščeni iz bolnišnice;
2.   Ali je dopustno pridobivati  podatke o rezultatih zdravljena pacientov po telefonu oziroma izvajati anketiranje po telefonu; 
3.   Ali smete telefonske številke pacientov, ki jih vodite kot izvajalec zdravstvene dejavnosti, uporabiti za namen raziskave o rezultatih zdravljenja; 
4.   Kako se prepričati v identiteto pacienta, ki bi ga klicali po telefonu z namenom raziskave oziroma anketiranja.
V bolnišnici želite opraviti raziskavo oziroma analizo  dolgoročnih rezultatov zdravstvene obravnave pacientov, ki so bili operirani po določeni operativni metodi.  V raziskavi bi retrospektivno  ovrednotili  klinični izid  z uporabo standardiziranega vprašalnika ter radiološki izid z analizo RTG parametrov. Anketiranje pacientov bi želeli izvesti po telefonu. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. 
 
 
1. Za interno raziskavo, ki temelji le na internih podatkih bolnišnice in raziskavo izvaja bolnišnica izvaja sama, privolitev pacientov ni potrebna. V telefonskem delu raziskave je drugače, saj ta del temelji na privolitvi. Konkretnih načinov pridobitve privolitve vam ne moremo predlagati, ker je izvedba odvisna od okoliščin konkretnega primera, IP pa se do konkretne problematike lahko opredeli le v morebitnem inšpekcijskem postopku.
 
2. Zbiranje informacij oziroma anketiranje po telefonu je za namen iz 1. točke in pod pogojem privolitve, dopustno. 
 
 
3. Uporaba telefonskih številk v internih zbirkah podatkov bolnišnice je dopustna za namen izvedbe raziskovalnega anketiranja iz prejšnje točke. 
 
4. Konkretnih nasvetov o načinu identifikacije pacientov vam ne moremo predlagati, ker so varnostni ukrepi odvisni od okoliščin konkretnega primera, IP pa se do konkretnih varnostnih problemov lahko opredeli le v morebitnem inšpekcijskem postopku. 
  
O b r a z l o ž i t e v:
 
Glede pravnih podlag za obdelavo osebnih podatkov pri interni raziskavi vam predlagamo ogled mnenja IP št. 07121-1/2021/2560. 
 
Izvedba interne raziskave na način kombinacije uporabe podatkov iz zbirk bolnišnice ter pridobljenih informacij po telefonu sama po sebi ni problematična. Treba pa je poskrbeti, da bo telefonsko sodelovanje:
-      popolnoma prostovoljno in 
-      izvedeno tako, da bo izpolnjena obveznost ustreznega informiranja pacientov o obdelavi njihovih osebnih podatkov po 13. oziroma 14. členu Splošne uredbe o varstvu podatkov. 
 
Kontaktne podatke ciljne skupine pacientov je dopustno uporabiti za vzpostavitev prvega stika, ker je namen uporabe kontaktnih podatkov isti kot je raziskovalni namen nadaljnje uporabe telefonsko pridobljenih informacij. Poleg tega se uporaba kontaktnih podatkov šteje kot neizogibni sestavni del oziroma kot prva pripravljalna faza raziskave. 
 
Glede na to, da bo prišlo pri anketiranju tudi do določenega sporočanja informacij o zdravstveni oskrbi s strani bolnišnice prejemniku klica (odvisno od konkretnih vprašanj in metodologije raziskave), je prav, da se bolnišnica čim bolj prepriča, da je prejemnik klica oziroma intervjuvanec res pacient, ki mu bo klic namenjen. 
 
Lepo vas pozdravljamo,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
