

Posredovanje podatkov o uživalcih dodatka za pomoč in postrežbo ZZZS s strani ZPIZ po Zakonu o dolgotrajni oskrbi (ZDOsk)
+
-


Datum: 07.11.2022
Številka: 07120-1/2022/399

Kategorije: Posredovanje OP med upravljavci, Upravni postopki
                        Pri Informacijskem pooblaščencu (IP) smo dne 19. 10. 2022 prejeli vaše vprašanje, ali je prav, da po 133. členu Zakona o dolgotrajni oskrbi (ZDOsk) Zavod za pokojninsko in invalidsko zavarovanje Slovenije (ZPIZ) posreduje Zavodu za zdravstveno zavarovanje Slovenije (ZZZS) podatke o vseh uživalcih dodatka za pomoč in postrežbo in ne le za tiste uživalce, za katere bo ZZZS, po prejemu podatkov in v roku iz ZDOsk, po uradni dolžnosti izdal odločbo o pravicah po ZDOsk. 
 
Po prvem odstavku 139. člena ZDOsk se osebam, ki so na dan uveljavitve tega zakona upravičene do dodatka za pomoč in postrežbo, ta pravica izplačuje do izdaje nove odločbe ZZZS o pravicah iz tega zakona. Menite, da je v 133. členu ZDOsk opredeljen dostop do osebnih podatkov, v prvem odstavku 139. člena ZDOsk pa je opredeljen namen, za katerega bodo podatki uporabljeni, to je dolžnost izdaje novih odločb ZZZS, ki jih bo ZZZS izdal osebam, ki so na dan uveljavitve ZDOsk (18. 12. 2021) upravičene do dodatka za pomoč in postrežbo. Iz tega izhaja, da se po prvi točki 133. člena ZDOsk lahko posredujejo podatki o tistih uživalcih dodatka za pomoč in postrežbo, ki jim bo ZZZS izdal odločbo o pravici do dolgotrajne oskrbe po uradni dolžnosti, to pa so uživalci dodatka za pomoč in postrežbo, ki so bili do njega upravičeni na dan uveljavitve ZDOsk, to je na dan 18. 12. 2021. Za tiste uživalce dodatka za pomoč in postrežbo, ki so pravico pridobili od vključno 19.12.2021 dalje, o pravicah do dolgotrajne oskrbe po določbah ZDOsk naj ne bi bilo odločeno po uradni dolžnosti, temveč le, če bodo vložili zahtevo in bo izveden postopek odločanja po 39. členu ZDOsk. Za te osebe naj bi bilo treba ugotoviti, ali že prejemajo primerljivo pravico po drugih zakonih (na primer pravica do dodatka za pomoč in postrežbo po ZPIZ-2 je taka primerljiva pravica). Za te primere je ZZZS-ju zagotovljen neposredni elektronski dostop do osebnih podatkov o uživalcih pravice do dodatka za pomoč in postrežbo. ZZZS meni, da bi tudi za te osebe, zaradi optimizacije odločanja in pričakovanega velikega števila zahtev, potreboval vse podatke kot to določa 133. člen ZDOsk. Tako izhaja iz dopisa ZZZS št. 007-5/2022-DI/10 z dne 30. 9. 2022 in iz dopisa Ministrstva za zdravje št. 0700-329/2021/43 z dne 9. 2. 2022 v prilogi.
 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (ZVOP-1) ter 2. členom Zakona o informacijskem pooblaščencu (ZInfP) posredujemo naše neobvezujoče mnenje v zvezi z vašimi vprašanji. Pojasnjujemo še, da se lahko IP do konkretnih primerov obdelave osebnih podatkov dokončno opredeli le v morebitnem inšpekcijskem postopku.
 
 
Po mnenju IP je z vidika pravil varstva osebnih podatkov prav, da ZPIZ posreduje ZZZS le podatke o uživalcih pravice do dodatka za pomoč in postrežbo na dan 18. 12. 2021, če so zgolj ti podatki potrebni za izdajo odločb o pravici iz ZDOsk po uradni dolžnosti. 
 
O b r a z l o ž i t e v:
 
V prvi točki 133. člena ZDOsk je določeno, da ZPIZ, po stanju na dan 30. oktobra 2022 in 30. aprila 2024, ZZZS najpozneje v 15 dneh posreduje podatke o prejemnikih, višini ter razlogih za dodelitev dodatka za pomoč in postrežbo na podlagi predpisov o pokojninskem in invalidskem zavarovanju in na podlagi predpisov, ki urejajo socialno vključevanje invalidov. Omenjena določba ima tri pomembne lastnosti:
-      ne določa konkretnega namena posredovanja podatkov in se pri določanju namena tudi ne sklicuje na ustrezno določbo ZDOsk;
-      ne omejuje kategorije upravičencev po časovnem kriteriju obstoja pravice do dodatka in
-      nima vgrajenega načela sorazmernosti.
 
Po mnenju IP bi bilo treba pri uporabi določbe prve točke 133. člena ZDOsk upoštevati:
1.   Načelo omejitve namena iz (b) točke prvega odstavka 5. člena Splošne uredbe o varstvu podatkov, po katerem morajo biti osebni podatki zbrani za določene, izrecne in zakonite namene ter se ne smejo nadalje obdelovati na način, ki ni združljiv s temi nameni;
2.   Načelo najmanjšega obsega podatkov iz (c) točke prvega odstavka 5. člena Splošne uredbe o varstvu podatkov, po katerem morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo.
Obe načeli sta obvezni ter zavezujeta upravljavca in uporabnika podatkov v vseh fazah obdelave osebnih podatkov.  
 
Če drži trditev, da ZZZS za odločanje o pravicah iz ZDOsk glede katerih bodo izdane odločbe po uradni dolžnosti, potrebuje le podatke o uživalcih dodatka na dan uveljavitve ZDOsk, t. j. 18. 12. 2021, bi prišlo s posredovanjem (z vidika ZPIZ) in z zbiranjem ter nadaljnjo obdelavo podatkov o preostalih uživalcih (z vidika ZZZS):
-      do kršitve načela omejitve namena, saj bi bili ti podatki obdelovani izven namena, ki ga ima v mislih prvi odstavek 139. člena ZDOsk;
-      do kršitve načela najmanjšega obsega podatkov, saj bi bili ti podatki prekomerno obdelovani zaradi njihove irelevantnosti za odločanje. ZZZS bi namreč »na zalogo« pridobil, hranil in drugače obdeloval podatke o uživalcih. Te podatke bo potreboval za individualno preverjanje le v primeru dejansko vloženih zahtev s strani uživalcev, torej v primeru uvedenega postopka na zahtevo. Ni namreč nujno, da bodo zahtevo v prihodnosti vložili vsi potencialni upravičenci. Potreba po podatkih nastane šele z začetkom upravnega postopka. Za odločanje o pravicah oseb, ki bodo pri ZZZS vložile zahtevo (individualno preverjanje) ima ZZZS na voljo neposreden elektronski dostop do podatkov, ki ga po 100. členu ZDOsk zagotavlja ZPIZ.
 
Za načrtovanje aktivnosti (npr. planiranje virov, organizacija postopkov odločanja) lahko ZZZS od ZPIZ vnaprej prejme statistične podatke o preostalih uživalcih dodatka za pomoč in postrežbo.
 
ZDOsk v 94. členu v povezavi s 132. členom določa obvezno vzpostavitev zbirk podatkov pri ZZZS, toda iz teh določb niti implicitno ne izhaja, da lahko vnaprej vsebujejo tudi konkretne podatke o uživalcih dodatka za pomoč in postrežbo za čas izven 18. 12. 2021.
 
Pojasnjujemo še, da IP v tem mnenju ne more presojati, ali, kdaj in katere konkretne podatke neizogibno potrebuje ZZZS za odločanje o pravicah iz ZDOsk pri postopkih po uradni dolžnosti ali pri postopkih na zahtevo. Mnenje je izdano na podlagi splošne proučitve določb ZDOsk ter informacij, ki izhajajo iz vaših pojasnil, pojasnil ZZZS in pojasnil MZ. Ni izključeno, da bi bilo posredovanje vseh osebnih podatkov morebiti dopustno ob drugačnih dejanskih okoliščinah.
 
Za posredovanje osebnih podatkov sta - od trenutka uvedbe upravnega postopka dalje - relevantna tudi 34.a in 139. člen ZUP. IP ne more presojati, katere osebne podatke upravni organ potrebuje za odločanje o pravicah in dolžnostih v upravnem postopku.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
