

Posredovanje OP NIJZ
+
-


Datum: 04.10.2021
Številka: 07121-1/2021/1975

Kategorije: Inšpekcijski postopki, Posredovanje OP med upravljavci, Pravne podlage, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas, ali lahko šole za namen informiranja NIJZ o okuženosti oseb in rizičnih kontaktih posredujejo v tabelah osebne podatke vaših otrok in osebne podatke staršev.
  
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da IP v okviru izdaje mnenja ne more odločati o tem, ali so v posameznem primeru podani pogoji za posredovanje osebnih podatkov, temveč lahko zgolj izpostavi relevantno pravno podlago ter pogoje, ki morajo biti izpolnjeni, da je določeno posredovanje podatkov zakonito.
 
Za vsako obdelavo osebnih podatkov, torej tudi za njihovo razkritje s posredovanjem, razširjanje ali drugačno omogočanje dostopa, mora imeti upravljavec zakonito in ustrezno pravno podlago. Te so določene v členu 6(1) Splošne uredbe, za obdelavo posebne vrste osebnih podatkov (npr. zdravstvenih podatkov) pa mora biti izpolnjen še eden izmed pogojev iz člena 9(2) Splošne uredbe. IP pojasnjuje, da  osebna privolitev ni edina pravna podlaga, skladno s katero lahko šole obdelujejo podatke o učencih oziroma zaposlenih. Obdelava je lahko med drugim zakonita tudi, če je potrebna za izpolnitev zakonske obveznosti, ki velja za upravljavca.
 
IP je glede zbiranja in posredovanja podatkov o okuženosti in visoko rizičnih stikih učencev Nacionalnemu inštitutu za javno zdravje (v nadaljevanju NIJZ) že izdal več mnenj, npr. mnenje št. 07120-1/2021/456 z dne 7. 9. 2021, ki je dostopno na povezavi: https://www.ip-rs.si/mnenja-gdpr/zbiranje-in-posredovanje-podatkov-o-oku%C5%BEenosti-in-visoko-rizi%C4%8Dnih-stikih-u%C4%8Dencev-nacionalnemu-in%C5%A1titutu-za-javno-zdravje. Iz tega mnenja izhaja, da posredovanje seznama prepoznanih visoko rizičnih tesnih kontaktov (VRK) NIJZ, kot to predvidevajo Navodila NIJZ vzgojno-izobraževalnim zavodom (VIZ) in dijaškim domovom (DD) ob sumu ali potrjenem primeru okužbe s SARS-CoV-2 v zavodu, z vidika varstva osebnih podatkov ni sporno v delu, ki se nanaša na osebno ime okužene osebe in datum rojstva okužene osebe. Za to, da bi šola NIJZ obvezno posredovala naslednje podatke, ki se nanašajo na osebe, za katere je bil ugotovljen VRK:
-           osebno ime,
-           datum rojstva,
-           telefon,
-           e-pošta,
-           naslov,
-           naslov v času karantene,
-           datum zadnjega tesnega stika in
-           izjema od karantene,
pa v Zakonu o nalezljivih boleznih (Uradni list RS, št. 33/06 – uradno prečiščeno besedilo, 49/20 – ZIUZEOP, 142/20, 175/20 – ZIUOPDVE, 15/21 – ZDUOP in 82/21) ni videti izrecne podlage. Toda IP v okviru mnenja ne more oceniti, ali so v takih primerih morda podane okoliščine, ki opravičujejo sklicevanje na kakšno drugo pravno podlago, vendar pa to že preverja v inšpekcijskem postopku.
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov, predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
 
Lep pozdrav,
 
                                                                                                Mojca Prelesnik, univ. dipl. prav.,
                                                                                                informacijska pooblaščenka
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
