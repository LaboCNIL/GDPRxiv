

Izpolnjevanje posebnih obrazcev za paciente
+
-


Datum: 19.03.2021
Številka: 07120-1/2021/115

Kategorije: Zdravstveni osebni podatki
                        Pri Informacijskem pooblaščencu (IP) smo dne 15. 3. 2021 prejeli vaše zaprosilo za mnenje o tem, ali ste kot izvajalec zdravstvene dejavnosti dolžni na zahtevo pacientov izpolnjevati neobičajne npr. dvojezične obrazce za uveljavljanje pravic v tujini po tuji zakonodaji. Priložili ste tudi vzorec takega obrazca. Z izdajanjem klasičnih zdravniških potrdil o opravljenih storitvah nimate težav. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Izpolnjevanje tujejezičnih nestandardnih obrazcev oziroma potrdil tujega izvora za paciente je sicer lahko dopustno, vendar – z vidika predpisov o varstvu osebnih podatkov – ne gre za dolžnost izvajalca. 
 
IP ni pristojen presojati, če je izvajalec zdravstvene dejavnosti morebiti dolžan take obrazce izpolnjevati v skladu z drugimi predpisi. 
 
 
O b r a z l o ž i t e v:
 
Z vidika varstva osebnih podatkov sicer ni problematično, če se zdravniška potrdila za posebne (zakonite) namene izdajajo na posebnih obrazcih (npr. zavarovalniški vprašalnik). Važno je, da se s potrdili potrjuje pravno relevantna, resnična in strokovno ter z zdravstveno dokumentacijo podprta dejstva za uveljavljanje kakršnihkoli pravic pacienta izven zdravstvene oskrbe pri izdajatelju. Na podlagi privolitve po četrtem odstavku 44. člena ZPacP, se lahko na potrdilih navedejo tudi konkretni zdravstveni podatki. Vendar pa IP-ju ni znana posebna pravna podlaga (v smislu pravnih podlag s področja varstva osebnih podatkov!), ki bi izvajalcu nalagala dolžnost izpolnjevanja posebnih tujejezičnih obrazcev, namenjenih za uporabo v tujini in katerih učinki temeljijo na tuji zakonodaji. Toda to ne izključuje take dolžnosti, če ta morebiti izhaja iz predpisov izven pristojnosti IP. Prav tako se IP ne more spuščati v vprašanje odgovornosti in posledic, ki bi za pacienta ali izvajalca nastale zaradi izpolnjevanja takih vprašalnikov, če se te ne nanašajo na področje varstva osebnih podatkov.   
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
 
Mojca Prelesnik, univ. dipl. prav.
informacijska pooblaščenka
 
 
