

Branje elektronske pošte brez sodne odredbe
+
-


Datum: 03.01.2022
Številka: 07121-1/2021/2621

Kategorije: Elektronska pošta, Telekomunikacije in pošta
                        Informacijski pooblaščenec (v nadaljevanju IP) je po elektronski pošti prejel vaše dopise, v katerih opisujete, da vam policija in morda drugi organi nezakonito berejo vašo elektronsko pošto, za kar ni bila izdana nobena sodna odredba.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Pojasnjujemo vam, da se pristojnosti Informacijskega pooblaščenca izvršujejo na dveh temeljnih področjih, in sicer na področju varstva osebnih podatkov in pravice do dostopa do informacij javnega značaja. V povezavi z vašim dopisom ugotavljamo, da se vaš primer ne nanaša na uresničevanje omenjenih dveh pravic. Iz vašega dopisa namreč nismo zaznali, da bi šlo za problem zlorabe osebnih podatkov, torej za obdelavo osebnih podatkov brez zakonite pravne podlage, temveč za morebitni poseg v tajnost občil.
 
Ustava Republike Slovenije namreč na področju pravice do zasebnosti varuje več »podpravic«, med drugim bi omenili pravico do komunikacijske zasebnosti (tajnost občil; 37. člen Ustave RS) in pravico do informacijske zasebnosti (varstvo osebnih podatkov; 38. člen Ustave RS). Problematika, ki jo opisujete (da vam berejo vsebino elektronske pošte), sodi v domet 37. člena Ustave RS, torej pravice do komunikacijske zasebnosti. Ustava RS v tem členu v prvem odstavku določa, da je zagotovljena tajnost pisem in drugih občil, v drugem odstavku pa, da lahko samo zakon »predpiše, da se na podlagi odločbe sodišča za določen čas ne upošteva varstvo tajnosti pisem in drugih občil in nedotakljivost človekove zasebnosti, če je to nujno za uvedbo ali potek kazenskega postopka ali za varnost države.«
 
Policija ali drugi pristojni organi vam lahko torej »berejo« elektronsko pošto le na podlagi odločbe sodišča, če je to nujno za uvedbo ali potek kazenskega postopka ali za varnost države. Vendar pa za nadzor nad tem področjem ni pristojen IP, temveč bi bilo treba preučiti določbe Zakona o kazenskem postopku, ki urejajo prikrite preiskovalne ukrepe in varovalke pred zlorabo oblasti na tem področju.
 
S področja IP pa vas lahko napotimo na uveljavljanje pravice do dostopa do lastnih osebnih podatkov ter informacij v zvezi z obdelavo vaših osebnih podatkov. Pravico ureja 15. člen Splošne uredbe ter na področju kazenskega pregona Zakon o varstvu osebnih podatkov na področju obravnavanja kaznivih dejanj (Uradni list RS, št. 177/20; v nadaljevanju ZVOPOKD).
 
IP pojasnjuje, da ima vsak posameznik skladno z določbami Splošne uredbe pravico pridobiti v jedrnati, pregledni, razumljivi in lahko dostopni obliki ter jasnem in preprostem jeziku vse informacije iz členov 13 in 14 ter sporočila iz členov 15 do 22 in 34 Splošne uredbe. Posameznik ima tako skladno s prvim odstavkom 15. člena pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in med drugim naslednje informacije: namen obdelave; vrste zadevnih osebnih podatkov; uporabnike ali kategorije uporabnika, ki so jim bili ali jim bodo razkriti osebni podatki, predvideno obdobje hrambe osebnih podatkov; obstoj pravic posameznika; informacije o virih idr. Skladno s tretjim odstavkom 12. člena Splošne uredbe upravljavec informacije o ukrepih, sprejetih na zahtevo v skladu s členi 15 do 22, posamezniku, na katerega se nanašajo osebni podatki, zagotovi brez nepotrebnega odlašanja in v vsakem primeru v enem mesecu po prejemu zahteve.
 
Zelo podobne določbe glede pravice do dostopa do osebnih podatkov vsebuje 24. člen ZVOPOKD.
 
Za lažje uresničevanje pravice do dostopa do osebnih podatkov je IP pripravil tudi neobvezen obrazec »Zahteva za seznanitev z lastnimi osebnimi podatki (obrazec SLOP)«, dostopen na https://www.ip-rs.si/obrazci/varstvo-osebnih-podatkov/. Pravica do dostopa do osebnih podatkov in informacij o obdelavi pa je podrobneje opisana tudi na posebnem portalu IP https://tiodlocas.si/kako-uveljavim-svoje-pravice/. V kolikor upravljavec osebnih podatkov ne uresniči vaše pravice (jo zavrne ali ne odloči v roku enega meseca) se lahko zoper to tudi pritožite k Informacijskemu pooblaščencu. Obrazca v pomoč pri pisanju morebitnih pritožb sta »Pritožba zaradi kršitve pravice do seznanitve z lastnimi osebnimi podatki (obrazec P-SLOP)« oziroma »Pritožba zaradi kršitve pravice do dostopa do lastnih osebnih podatkov na področju obravnavanja kaznivih dejanj.«
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
