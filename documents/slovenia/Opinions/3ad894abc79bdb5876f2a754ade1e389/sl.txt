

Dostop do zdravniške dokumentacije pri zaposlitveni rehabilitaciji
+
-


Datum: 19.05.2019
Številka: 0712-1/2019/1210

Kategorije: Delovna razmerja, Zdravstveni osebni podatki
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje glede dostopa do zdravstvene dokumentacije. Navajate, da ste v procesu zaposlitvene rehabilitacije. Zanima vas, kdo poleg vašega osebnega zdravnika, zdravnika medicine dela, invalidske komisije ima možnost vpogleda v vaš zdravstveni karton – svetovalci, invalidsko podjetje? Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP pojasnjuje, da zdravstvena dokumentacija vsebuje posebne vrste osebne podatke, ki so občutljive narave in so zato za njihovo obdelavo pogoji posebej strogi. Njihova obdelava je po 9. členu Splošne uredbe dopustna le v posebej določenih primerih, med drugim tudi, če je posameznik v njihovo obdelavo izrecno privolil, kot tudi kadar je obdelava potrebna za namene medicine dela, oceno delovne sposobnosti zaposlenega in je obdelava skladna z nacionalno zakonodajo.V svojem dopisu omenjate, da ste v procesu zaposlitvene rehabilitacije pri zavodu za zaposlovanje. Postopek v zvezi z zaposlitveno rehabilitacijo vodi Zavod za zaposlovanje RS (v nadaljevanju: Zavod) na podlagi Zakona o zaposlitveni rehabilitaciji in zaposlovanju invalidov (Uradni list RS, št. 16/07 – uradno prečiščeno besedilo, 87/11, 96/12 – ZPIZ-2 in 98/14; v nadaljevanju ZZRZI).Postopek Zavod začne na podlagi vloge, ki ji mora biti obvezno priložen zdravniški izvid z mnenjem osebnega zdravnika ali zdravnika po predpisih o zaposlovanju in zavarovanju za primer brezposelnosti in drugo dokumentacijo, s katero dokazuje trajne posledice telesne ali duševne okvare ali bolezni. Za odločanje mora Zavod pridobiti tudi mnenje rehabilitacijske komisije (26. člen ZZRZI). Postopek odločanja o pravicah po ZZRZI je upravni postopek, kjer se subsidiarno uporablja Zakon o splošnem upravnem postopku.Na podlagi mnenja rehabilitacijske komisije izdela rehabilitacijski svetovalec Zavoda v sodelovanju z invalidom rehabilitacijski načrt, ki določa vrsto, obseg, način in trajanje izvajanja storitev zaposlitvene rehabilitacije. Rehabilitacijski načrt se med izvajanjem rehabilitacije lahko dopolnjuje ali spreminja (32. člen ZZRZI).IP pojasnjuje, da ZZRZI izrecno ne določa, da bi se osebe pri Zavodu lahko seznanile z zdravstveno dokumentacijo z neposrednim vpogledom v vaš zdravstveni karton pri zdravniku. V okviru tega postopka se bodo osebe pri Zavodu lahko, glede na svoje delovne naloge, seznanile s tistimi podatki iz vloge in mnenj, ki jih bodo prejeli v postopku oziroma, ki jih boste priložili vlogi kot dokazila. Za neposredni vpogled v zdravstveni karton s strani oseb pri zavodu, ZZRZI torej ne daje pravne podlage. IP pa ob tem ne izključuje možnosti, ker Zavod odloča o pravicah po ZZRZI v upravnem postopku, da bi bila seznanitev s določenim podatkom iz zdravstvenega kartona lahko potrebna za izvedbo tega postopka – v tem primeru ima Zavod na podlagi petega odstavka 139. člena ZUP možnost te podatke pridobiti le, če oseba, na katero se ti podatki nanašajo, v to izrecno pisno privoli.Izvajalec zaposlitvene rehabilitacije za izvajanje storitev zaposlitvene rehabilitacije (15. člen ZZRZI) nujno razpolaga z določenimi osebnimi podatki osebe, ki ji nudi storitve zaposlitvene rehabilitacije. ZZRZI izrecno ne določa, da bi za izvajanje svojih nalog izvajalec imel možnost vpogleda v zdravstven karton. IP meni, da se lahko izvajalec eventualno, če za to ni druge ustrezne pravne podlage, dopustno seznani s zdravstvenimi podatki posameznika, kadar za to obstaja izrecna privolitev posameznika, na katerega se podatki nanašajo.Glede invalidskih podjetij ali drugih možnih delodajalcev invalidov, IP pojasnjuje, da delodajalci invalidov nimajo pravice neposredno zahtevati vpogled v zdravstveni karton pri njihovem zdravniku. Kljub temu, pa se ima delodajalec upravičen interes seznaniti vsaj z omejitvami delavca, kot to npr. določa Zakon o zdravju in varnosti pri delu (o tem je na spletni strani IP objavljenih več mnenj). S temi podatki se delodajalci v fazi zaposlovanja (na podlagi člena 29. ZDR-1) lahko seznanijo na dokumentih, ki jih praviloma predloži delavec sam v postopku iskanja zaposlitve in v obsegu dejstev, ki so pomembna za delovno razmerje, kot tudi o njemu znanih drugih okoliščinah, ki ga kakorkoli onemogočajo ali bistveno omejujejo pri izvrševanju obveznosti iz pogodbe ali ki lahko ogrožajo življenje ali zdravje oseb, s katerimi pri izvrševanju svojih obveznosti prihaja v stik.Upamo, da smo vam s svojimi pojasnili uspeli pomagati,Lep pozdrav!Mojca Prelesnikinformacijska pooblaščenkaPripravil:              Anže Novak, univ. dipl. prav.                     Svetovalec Pooblaščenca za preventivo           
