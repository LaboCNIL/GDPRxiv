

Videonadzor na gradbišču
+
-


Datum: 22.12.2021
Številka: 07121-1/2021/2565

Kategorije: Video in avdio nadzor
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da želi podjetje na ločeni lokaciji od sedeža podjetja zgraditi ločen proizvodni prostor - lakirnico. V času izgradnje želi vzpostaviti videonadzor na gradbišču. 
 
Sprašujete, ali mora podjetje sprejeti vse akte – pravilnik o izvajanju videonadzora, sklep o uvedbi videonadzora, obvestilo o izvajanju videonadzora, oziroma kaj še mora sprejeti?
 
 ***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Navedeno pomeni, da IP v okviru nezavezujočega mnenja ne more komentirati utemeljenost  oz. zakonitost videonadzora ki ga opisujete, oz. se ne more opredeljevati glede konkretnih lokacij oziroma točk, kjer bi se videonadzor izvajal. Podamo vam lahko zgolj splošne usmeritve in priporočila.
 
Pojasnjujemo, da glede videonadzora še vedno veljajo določila ZVOP-1, ne glede na sprejetje Splošne uredbe. ZVOP-1 eksplicitno ureja poleg splošnih določb (74. člen) le videonadzor dostopov v uradne službene oziroma poslovne prostore (75. člen), videonadzor v večstanovanjskih stavbah (76. člen) ter videonadzor delovnih prostorov (77. člen).
 
V kolikor je gradbišče dejansko delovni prostor vaših zaposlenih, bi lahko bila pravna podlaga za uvedbo videonadzora 77. člen ZVOP-1, ki določa, da se izvajanje videonadzora znotraj delovnih prostorov lahko izvaja le v izjemnih primerih, kadar je to nujno potrebno za varnost ljudi ali premoženja ali za varovanje tajnih podatkov ter poslovne skrivnosti, tega namena pa ni možno doseči z milejšimi sredstvi. Navedeno pomeni, da se mora delodajalec prepričati, da cilja ne more doseči z milejšimi ukrepi (npr. nadzor s strani nadrejenih, izklop kamer med delovnim procesom, itd.). Videonadzor se lahko izvaja le glede tistih delov prostorov, kjer je potrebno varovati interese iz prejšnjega odstavka. Ob tem opozarjamo, da je prepovedano izvajati videonadzor v delovnih prostorih izven delovnega mesta, zlasti v garderobah, dvigalih in sanitarnih prostorih. Zaposleni morajo biti pred začetkom izvajanja videonadzora vnaprej pisno obveščeni o izvajanju videonadzora. Pred uvedbo videonadzora v osebi javnega ali zasebnega sektorja pa se mora delodajalec posvetovati z reprezentativnim sindikatom pri delodajalcu.
 
V vseh ostalih primerih mora za obdelavo osebnih podatkov obstajati ena od pravnih podlag, ki jih določa prvi odstavek 6. člena Splošne uredbe:
 
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Iz zaprosila ne izhaja, kakšen bi bil namen izvajanja videonadzora. Videonadzor nad gradbiščem bi eventualno lahko uvedli na podlagi zgoraj citirane določbe (f) točke prvega odstavka 6. člena Splošne uredbe. Izvajalec videonadzora bi tako moral izkazati zakonite interese (npr. varovanje ljudi in premoženja), zaradi katerih je potrebno izvajati videonadzor, poleg tega pa bo moral znati obrazložiti, zakaj nad temi interesi ne prevladajo interesi ali temeljne svoboščine posameznikov, nad katerimi se izvaja videonadzor. Izvajanje takšnega videonadzora je lahko dopustno v primeru, če so kamere postavljene in uporabljene za njihov običajen namen, tj. zagotavljanje varnosti ljudi in premoženja in če se z videonadzorom nesorazmerno ne posega v posameznikovo pravico do zasebnosti. Kot že rečeno, lahko IP izpolnjevanje navedenih pogojev za posamezen konkreten primer presoja le v okviru inšpekcijskega ali drugega upravnega postopka. 
 
Dodatno opozarjamo, da mora upravljavec obvezno upoštevati tudi načelo najmanjšega obsega podatkov, skladno s katerim morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo. Zaradi navedenega mora biti videonadzor usmerjen na točno določen in omejen prostor. V kolikor bi se kamere namestile npr. tako, da oseba na posnetkih ni določljiva, v tem primeru ne bi šlo za videonadzor skladno z ZVOP-1. 
 
Upravljavec mora upoštevati tudi druge določbe Splošne uredbe in ZVOP-1, npr.: objaviti mora obvestilo o izvajanju videonadzora skladno s 74. členom ZVOP-1; osebne podatke mora primerno zavarovati (skladno s 24., 25. in 32. členom Splošne uredbe ter petim odstavkom 74. člena ZVOP-1); ob angažiranju tretje osebe za izvajanje videonadzora mora urediti pogodbeno obdelavo osebnih podatkov (skladno z 28. členom Splošne uredbe) ter posameznikom zagotoviti informacije iz 13. člena Splošne uredbe (med drugim tudi glede zakonitih interesov, če se videonadzor izvaja na podlagi citirane (f) točke prvega odstavka 6. člena Splošne uredbe).
 
Več informacij o videonadzoru najdete na spletni strani IP: https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora/. Vzorec obvestila glede informiranja posameznikov po 13. členu Splošne uredbe je dostopen na povezavi: https://www.ip-rs.si/obrazci/varstvo-osebnih-podatkov/ (Vzorec obvestila posameznikom glede obdelave osebnih podatkov (člen 13 Splošne uredbe)). Odgovore na druga morebitna vprašanja pa lahko poiščete tudi z iskalnikom mnenj, ki je dostopen na: www.ip-rs.si/vop.
 
V upanju, da vam bodo naša napotila v pomoč, vas lepo pozdravljamo.
 
                                                                                             
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
