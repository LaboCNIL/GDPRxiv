

Uničenje zdravstvene dokumentacije in njena digitalizacija
+
-


Datum: 10.03.2022
Številka: 07120-1/2022/80

Kategorije: Zdravstveni osebni podatki, Zavarovanje osebnih podatkov
                        Pri Informacijskem pooblaščencu (IP) smo dne 7. 3. 2022 prejeli vaše vprašanje o tem, ali ima izvajalec zdravstvene dejavnosti pravico uničiti vaš papirni zdravstveni karton pri izbranem osebnem zdravniku. Ko ste želeli osebno prevzeti originalni fizični zdravstveni karton za potrebe zdravniškega pregleda pri drugem izvajalcu, so vam sporočili, da tega ni več, ker je bil dan v razrez, karton pa se vodi v elektronski obliki. Menite tudi, da so morda bili uničeni dokumenti, ki niso bili pretvorjeni, in da elektronska hramba ni nujno varna. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. 
 
 
Če je izvajalec zdravstvene dejavnosti izvedel digitalizacijo papirne zdravstvene dokumentacije v skladu s pravili, ki jih določa Zakon o varstvu dokumentarnega in arhivskega gradiva ter arhivih (ZVDAGA) in Uredba o varstvu dokumentarnega in arhivskega gradiva, je uničenje izvirne zdravstvene dokumentacije dopustno. 
 
Izjemoma lahko izvajalec uniči posamezne dokumente brez digitalizacije, če gre za dokumente, ki jim je že potekel predpisani rok hrambe in v skladu s posebnimi pravili niso varovani kot arhivsko gradivo. 
 
Če je zdravstvena dokumentacija digitalizirana, to za pacienta in druge zakonite uporabnike ne sme biti ovira za prevzem njene vsebine na elektronskem nosilcu podatkov ali po drugi varni elektronski poti. 
  
O b r a z l o ž i t e v:
 
Zakon o varstvu dokumentarnega in arhivskega gradiva ter arhivih (ZVDAGA) in Uredba o varstvu dokumentarnega in arhivskega gradiva določata posebne pogoje in standarde, po katerih je dopustno, da izvajalec staro in sproti nastajajočo papirno dokumentacijo digitalizira, tj. skenira in jo hrani le še v elektronski obliki. Zajeto dokumentarno gradivo ima potem enako veljavo kot izvirno. Pri tem morajo biti obvezno spoštovani standardi uporabnosti zajetega gradiva, njegove trajnosti, celovitosti in dostopnosti. 
 
Če menite, da izvajalec zdravstvene dokumentacije ni digitaliziral v skladu s pravili iz ZVDAGA in Uredbe, lahko podate inšpekcijsko prijavo pri Inšpektoratu za kulturo in medije. Če menite, da je pri tem prišlo tudi do nedopustnega uničenja posameznih dokumentov ali druge nepooblaščene obdelave osebnih podatkov, lahko podate inšpekcijsko prijavo tudi pri IP.
 
Če je nekemu dokumentu že potekel predpisani rok hrambe in ta dokument nima statusa arhivskega gradiva po ZVDAGA in Zakonu o arhivskem gradivu, ki vsebuje osebne podatke o zdravljenju pacienta (ZAGOPP), ga izvajalec lahko uniči tudi brez predhodne digitalizacije. Pri zdravstveni dokumentaciji, ki jo vodijo izbrani osebni zdravniki je to redko. 
 
Dodatno še pojasnjujemo, da pacient ne sme prevzeti originalnega fizičnega zdravstvenega kartona, pač pa lahko prevzame le njegovo reprodukcijo ali naroči pošiljanje originalnega kartona drugemu izvajalcu oziroma drugemu uporabniku, ki ima za to pravno podlago.  
 
Lepo vas pozdravljamo,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
