

Objava informacij o zdravnikih na spletni strani
+
-


Datum: 09.01.2019
Številka: 0712-1/2019/21

Kategorije: Svetovni splet
                        pri Informacijskem pooblaščencu (IP) smo 2. 1. 2019 prejeli vaše zaprosilo za mnenje o tem, ali je dopustno, da so na spletni strani »zdravniki.org« objavljeni zdravniki ter mnenja uporabnikov o njih. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Z vidika varstva osebnih podatkov je dopustno, da so – brez privolitve zdravnikov – na neki spletni strani zbirno objavljeni podatki o osebnih imenih zdravnikov, njihovih specializacijah in nazivih zdravstvenih organizacij, kjer opravljajo delo ter mnenja in ocene uporabnikov zdravstvenih storitev, če gre za zdravnike, ki opravljajo delo v javnih zdravstvenih zavodih ali kot nosilci zasebne zdravstvene dejavnosti. O b r a z l o ž i t e v:V zvezi z zgornjim mnenjem se smiselno sklicujemo na nekatera že izdana mnenja, ki so dostopna na naši spletni strani, na primer št. 0712-1/2014/813, 0712-673/2008/2, 0712-2/2010/1116 in 0712-151/2009/2. Enako stališče je zastopano tudi na področju dostopa do informacij javnega značaja, o čemer so na naši spletni strani prav tako že objavljene nekatere drugostopenjske odločbe.Enako mnenje velja za doktorje dentalne medicine.Kot nosilci dejavnosti so mišljeni zasebniki posamezniki, ki samostojno opravljajo zdravstveno dejavnost in ne pri njih zaposleni delavci. Sem spadajo tudi ustanovitelji ali družbeniki gospodarskih družb, ki opravljajo zdravstveno dejavnost. Za druge zdravnike iz zasebnega sektorja bi bila javna objava dopustna na podlagi njihove privolitve ali pogojno, če je bili njihovi osebni podatki že zakonito javno objavljeni kje drugje (npr. pri Zdravniški zbornici Slovenije).Mnenja uporabnikov hkrati predstavljajo osebne podatke uporabnikov in zdravnikov. Podati mnenje o drugi osebi (npr. glede zdravnika iz javnega zdravstvenega zavoda), ki se neposredno navezuje na opravljanje njegovega dela, samo po sebi ni prepovedano.Problematika morebitnih neustreznih mnenj uporabnikov o zdravnikih (npr. lažne navedbe, sovražni govor, kazniva dejanja zoper čast in dobro ime), ne spada v našo pristojnost.Prijazen pozdrav,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
