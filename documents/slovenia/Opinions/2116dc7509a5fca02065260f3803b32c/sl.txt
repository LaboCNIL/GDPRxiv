

Dostop stečajnega upravitelja do osebnih podatkov
+
-


Datum: 22.03.2021
Številka: 07121-1/2021/556

Kategorije: Pridobivanje OP iz zbirk, Uradni postopki, Zbirke osebnih podatkov
                        Informacijski pooblaščenec RS (v nadaljevanju IP) prejel vaše vprašanje, v katerem sprašujete, za koliko let nazaj je stečajni upravitelj upravičen do bančnih izpiskov stečajnega dolžnika?
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem.
 
 
IP uvodoma pojasnjuje, da se pravila varstva osebnih podatkov uporabljajo, ko gre za obdelavo 'osebnih podatkov'. Podatki pravnih oseb ali poslovnih subjektov, ki na trgu samostojno opravljajo dejavnost (npr. samostojni podjetniki, kmetijska gospodarstva, ipd.) in ki so v zvezi z izvajanjem njihove dejavnosti, ne uživajo varstva osebnih podatkov – to pomeni, da se pravila varstva osebnih podatkov v tem delu za navedene subjekte ne uporabljajo.
 
Dalje pojasnjujemo, da je stečajni upravitelj, ki skladno z zakonom vodi postopek, upravičen zbirati tudi osebne podatke na podlagi procesne zakonodaje, ki ureja vodenje konkretnega postopka. Pri zbiranju osebnih podatkov velja načelo najmanjšega obsega podatkov, v skladu s katerim morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo (člen 5(1)(c) Splošne uredbe). Za odgovor na vprašanje – do koliko let nazaj bi bil stečajni upravitelj upravičen zbirati osebne podatke – je treba zlasti odgovoriti ali stečajni upravitelj podatke potrebuje za izvajanje konkretnega postopka v skladu s področno procesno zakonodajo (torej, ali so podatki ustrezni, relevantni in omejeni na to, kar je potrebno za namene, za katere se podatke zbira).
 
Ker v svojem dopisu ne navajate dodatnih informacij v zvezi z vrsto postopka ali dejanjem v postopku, ko stečajni upravitelj zbira bančne izpiske, vam konkretnejšega odgovora ne moremo posredovati. 
 
 
Lep pozdrav,
Mojca Prelesnik, univ. dipl. prav.
informacijska pooblaščenka
 
Pripravil:
Anže Novak, univ. dipl. prav.
Svetovalec pooblaščenca za preventivo
