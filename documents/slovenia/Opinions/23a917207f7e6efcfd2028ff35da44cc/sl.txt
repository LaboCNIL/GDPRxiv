

Neposredno trženje tretjim osebam
+
-


Datum: 14.06.2021
Številka: 07121-1/2021/1084

Kategorije:
Informacijski pooblaščenec (v nadaljnjem besedilu IP) je prejel vaše zaprosilo za mnenje glede neposrednega trženja tretjim osebam. Zanima vas, ali gre v primeru, da posameznik pošlje podjetju osebne podatke tretje osebe (ime, priimek, naslov) za namene trženja in prodaje brez dovoljenja, za kršitev varstva osebnih podatkov.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Neposredno trženje s pomočjo elektronskih komunikacij tretjim osebam brez njihovega soglasja ni dopustno. Tovrstno trženje pa je dovoljeno po navadni pošti, z možnostjo odjave od reklamnih sporočil.
 
Področje izvajanja neposrednega trženja je urejeno tako v ZVOP-1 kot v Zakonu o elektronskih komunikacijah (Uradni list RS, št. 109/12, 110/13, 40/14 – ZIN-B, 54/14 – odl. US, 81/15 in 40/17; v nadaljnjem besedilu ZEKom-1), pravna podlaga za obdelavo pa se razlikuje glede na vrsto komunikacije, ki je uporabljena za neposredno trženje (npr. elektronske komunikacije ali poštne storitve).
 
Neposredno trženje s pomočjo elektronskih komunikacij je urejeno v 158. členu ZEKom-1, kadar gre za nenaročena e-sporočila, telefonske klice in SMS sporočila. Pošiljanje nenaročenih sporočil s pomočjo elektronskih komunikacij je dovoljeno le v naslednjih primerih:

če je posameznik za to podal predhodno soglasje ali
če je posameznik pri pošiljatelju kupil kakšen izdelek ali storitev in mu pri tem zaupal svoj e-naslov, potem je dovoljeno trženje njegovih podobnih izdelkov ali storitev na ta e-naslov (natančne pogoje določa drugi odstavek 158. člena ZEKom-1).

Glede na citirana določila ZEKom-1 trženje s pomočjo elektronskih komunikacij tretjim osebam brez njihovega soglasja ni dopustno.
 
Drugače pa je s trženjem po navadni pošti. Ta področna ureditev je zajeta v 72. členu ZVOP-1, ki določa, da lahko upravljavec osebnih podatkov uporablja osebne podatke posameznikov, ki jih je zbral iz javno dostopnih virov ali v okviru zakonitega opravljanja dejavnosti, tudi za namene ponujanja blaga, storitev, zaposlitev ali začasnega opravljanja del. V tretjem odstavku 72. člena ZVOP-1 je še določeno, da mora upravljavec osebnih podatkov neposredno trženje izvajati tako, da posameznika ob izvajanju neposrednega trženja obvesti o njegovih pravicah iz 73. člena tega zakona. To je, da lahko kadarkoli pisno ali na drug dogovorjen način zahteva, da upravljavec osebnih podatkov trajno ali začasno preneha uporabljati njegove osebne podatke za namen neposrednega trženja. Glede na navedeno IP meni, da so tudi osebni podatki tretjih oseb (npr. tistih, ki izdelek le prejmejo kot obdarovanci) lahko pridobljeni v okviru zakonitega opravljanja dejavnosti in jih lahko podjetja posledično uporabijo za namene ponujanja blaga in storitev.
 
Pri tem mora podjetje upoštevati določbe prvega in drugega odstavka člena 14 Splošne uredbe o varstvu podatkov in tretji osebi zagotoviti naslednje informacije:
(a) identiteto in kontaktne podatke upravljavca in njegovega predstavnika, kadar ta obstaja;
(b) kontaktne podatke pooblaščene osebe za varstvo podatkov, kadar ta obstaja;
(c) namene, za katere se osebni podatki obdelujejo, kakor tudi pravno podlago za njihovo obdelavo;
(d) vrste zadevnih osebnih podatkov;
(e) uporabnike ali kategorije uporabnikov osebnih podatkov, kadar obstajajo;
(f) kadar je ustrezno, informacije o tem, da namerava upravljavec prenesti osebne podatke uporabniku v tretji državi ali mednarodni organizaciji, ter o obstoju ali neobstoju sklepa Komisije o ustreznosti ali v primeru prenosov iz člena 46 ali 47 ali drugega pododstavka člena 49(1) sklic na ustrezne ali primerne zaščitne ukrepe in sredstva za pridobitev njihove kopije ali kje so na voljo.
 
Poleg tega mora upravljavec zagotoviti še naslednje informacije:
(a) obdobje hrambe osebnih podatkov ali, če to ni mogoče, merila, ki se uporabijo za določitev tega obdobja;
(b) kadar obdelava temelji na točki (f) člena 6(1), zakonite interese, za uveljavljanje katerih si prizadeva upravljavec ali tretja oseba;
(c) obstoj pravice, da se od upravljavca zahtevajo dostop do osebnih podatkov in popravek ali izbris osebnih podatkov ali omejitev obdelave v zvezi s posameznikom, na katerega se nanašajo osebni podatki, in obstoj pravice do ugovora obdelavi ter pravice do prenosljivosti podatkov;
(c) kadar obdelava temelji na točki (a) člena 6(1) ali točki (a) člena 9(2), obstoj pravice, da se lahko privolitev kadar koli prekliče, ne da bi to vplivalo na zakonitost obdelave podatkov, ki se je na podlagi privolitve izvajala do njenega preklica;
(e) pravico do vložitve pritožbe pri nadzornem organu;
(f) od kje izvirajo osebni podatki in po potrebi, ali izvirajo iz javno dostopnih virov, in
(g) obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.
 
Pravilno in nujno je torej, da so posamezniki ob izvajanju neposrednega trženja opozorjeni (ločeno od vseh drugih informacij) na pravico, da lahko kadar koli zahtevajo prenehanje uporabe njihovih osebnih podatkov za namen neposrednega trženja ter jim je ob tem tudi ponujena možnost odjave od reklamnih sporočil.
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.
 
Vsa mnenja IP so objavljena in dostopna na naši spletni strani https://www.ip-rs.si/vop/.
 
Prav tako so vsa ključna področja, ki jih ureja Splošna uredba o varstvu podatkov, predstavljena na https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/. Tu lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
Lep pozdrav,
 
                                                                                                Mojca Prelesnik,
                                                                                                informacijska pooblaščenka
 
Pripravila:
Karolina Kušević, univ. dipl. prav.,
svetovalka IP
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
