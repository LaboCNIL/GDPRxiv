

Posredovanje seznama prijavljenih za cepljenje proti COVID-19 izvajalcu cepljenja
+
-


Datum: 11.03.2021
Številka: 07121-1/2021/98

Kategorije: Šolstvo, Zdravstveni osebni podatki, Privolitev, Pravne podlage
                        Pri Informacijskem pooblaščencu (IP) smo dne 5. 3. 2021 prejeli vaše zaprosilo za mnenje o tem, ali je dopustno, da vzgojno-izobraževalni zavod (VIZ) pristojnemu zdravstvenemu domu pošlje seznam zaposlenih, ki se bodo cepili proti COVID-19. Seznam naj bi vseboval:    

skupno število oseb, prijavljenih na cepljenje, 
imena in priimke,
rojstne datume,
ZZZS številke in
mobilne številke.

 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Uvodoma še pojasnjujemo:

da se lahko dokončno opredelimo do konkretnih primerov obdelav podatkov le v inšpekcijskem postopku in
da je spodnje mnenje lahko le splošno oziroma načelno, ker nam niste sporočili konkretnega namena zbiranja za vsak navedeni osebni podatek oziroma, ker vam teh namenov verjetno ni sporočil pristojni ZD. Namen uporabe podatkov je namreč odločilen za presojo dopustnosti obdelave osebnih podatkov oziroma za izbor ustrezne pravne podlage.

 
 
Posredovanje poimenskega seznama zaposlenih v VIZ, ki so se prostovoljno javili za cepljenje proti COVID-19, izvajalcu cepljenja, je lahko dopustno (1) na podlagi privolitve zaposlenih ali (2) na podlagi (h) točke drugega odstavka 9. člena Splošne uredbe o varstvu podatkov pod pogoji iz obrazložitve.
 
IP se, zaradi pomanjkljivih informacij o konkretnih namenih uporabe osebnih podatkov, ne more bolj določno opredeliti do primernosti in nujnosti posameznih osebnih podatkov na seznamu. 
 
 
 
 
O b r a z l o ž i t e v:
 
Prijava na cepljenje je podatek o konkretni planirani zdravstveni storitvi ter posredno sporoča tudi najmanj dejstvo, da posameznik še ni bil cepljen in da verjetno nima kontraindikacij za cepljenje, kar pa so podatki v zvezi z zdravjem v skladu s široko definicijo iz 15. točke 4. člena Splošne uredbe o varstvu podatkov.
 
Zato mora biti za to, da lahko VIZ posreduje poimenski seznam ZD-ju, podana pravna podlaga iz 9. člena Splošne uredbe o varstvu podatkov. V konkretnem primeru bi lahko prišla v poštev:
 

privolitev zaposlenih, ki jo dajo VIZ po (a) točki prvega odstavka 9. člena omenjene uredbe (Privolitev je tudi v primeru javnih zavodov dopustna, ker gre v konkretnem primeru za neoblastno delovanje VIZ izven redne in obvezne dejavnosti. Poleg tega vsaj načeloma ni podano neravnotežje med VIZ kot delodajalcem in zaposlenim, ker gre za prostovoljno odločitev izven pravic in obveznosti iz delovnega razmerja),

 
ali
 

(h) točka drugega odstavka 9. člena omenjene uredbe, ki določa, da je obdelava osebnih podatkov zakonita, če je potrebna za namene preventivne medicine ali medicine dela, oceno delovne sposobnosti zaposlenega, zdravstveno diagnozo, zagotovitev zdravstvene ali socialne oskrbe ali zdravljenja ali upravljanje sistemov in storitev zdravstvenega ali socialnega varstva na podlagi prava Unije ali prava države članice ali v skladu s pogodbo z zdravstvenim delavcem ter zanjo veljajo pogoji in zaščitni ukrepi iz odstavka 3. Razlogi za možno sklicevanje na to določbo so:
cepljenje (imunoprofilaksa) je tipična zdravstvena storitev oziroma vrsta zdravstvene oskrbe, ki jo izvajajo izvajalci zdravstvene dejavnosti oziroma pri njih zaposleni zdravstveni delavci;
poimenski seznam je lahko potreben zaradi priprav oziroma organizacije cepljenja, preverjanja upravičenosti do prioritetnega cepljenja (upravičenci so le zaposleni v VIZ, poleg tega naj bi izmed teh imeli prednost starejši od 50 let), izvedbe cepljenja (npr. vabljenje), aktivacije rezervne čakalne liste in podobno;
relevantno pravo države članice je vladna Nacionalna strategija cepljenja proti COVID-19 – verzija II (1. 3. 2021), ki v 3. točki določa, da morajo cepilni centri obvezno voditi seznam posameznikov, predvidenih za cepljenje, na podlagi katerega izvajalec preko portala zVEM sporoča količino potrebnih odmerkov cepiva na NIJZ. V prioritetno skupino so po novem uvrščeni tudi zaposleni v vzgoji in izobraževanju. Poleg tega je relevantno pravo tudi splošni Zakon o zbirkah podatkov s področja zdravstvenega varstva (ZZPPZ), ki izvajalcem omogoča, da vodijo tovrstne podatke o pacientih (npr. priloga zakona pod št. NIJZ 1) in da podatke o izvedenih cepljenjih obvezno poročajo v eRCO. Cepljenje je lahko le storitev za znanega pacienta in ne anonimna storitev. Če je cepljenje omejeno na prioritetne skupine (torej ga lahko prejmejo le osebe, ki izpolnjujejo določen pogoj) ali je zanj vzpostavljena čakalna doba in v drugih posebnih okoliščinah (npr. obvezna cepljenja, cepljenje na klic), je za izvajalca nujno, da še pred cepljenjem pridobi oziroma vzpostavi poimenski seznam oseb za cepljenje.

 
Še posebej, če je nabor posredovanih osebnih podatkov širok (npr. če vključuje tudi ZZZS številko in mobilno številko in so ti podatki sorazmerni glede na namen in način izvedbe cepljenja), priporočamo, da se podatke posreduje na podlagi predhodne pisne privolitve zaposlenih. Privolitev mora ustrezati zlasti določbam 11. točke 4. člena, 7. člena, (a) točke prvega odstavka 9. člena ter 32. in 42. uvodnemu recitalu Splošne uredbe o varstvu podatkov. Odklonitev privolitve tudi ne sme imeti nobenih neposrednih ali posrednih posledic na pravice in obveznosti iz delovnega razmerja.
 
V vsakem primeru (privolitev ali brez) morajo biti zaposlenim že pri zbiranju podatkov oziroma pri zbiranju prijav na voljo ustrezne informacije o obdelavi njihovih osebnih podatkov, kot to določa 13. člen Splošne uredbe o varstvu podatkov, na primer, komu se podatki pošiljajo, za kakšen konkretni namen, na kateri podlagi, kakšen je rok hrambe seznama, kdo je upravljavec seznama, kakšne pravice ima posameznik v zvezi z njegovimi podatki, ali zagotovitev podatkov obvezna in podobno.
 
Če boste sezname pošiljali po e-pošti, morajo biti osebni podatki kriptirani, kot to zahteva 14. člen ZVOP-1.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
 
Mojca Prelesnik, univ. dipl. prav.
informacijska pooblaščenka
 
 
