

Pridobivanje OP od upravnika
+
-


Datum: 13.07.2021
Številka: 07121-1/2021/1235

Kategorije: Stanovanjsko in nepremičninsko pravo
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem sprašujete ali lahko od upravnika dobite na vpogled račune ter informacije o izbiri izvajalcev, zanima pa vas tudi, ali pridobite informacije o članih nadzornega odbora in zapisnike nadzornega odbora. 
 
IP skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) daje neobvezna mnenja v zvezi z obdelavo osebnih podatkov.  
Za vsako obdelavo osebnih podatkov je treba imeti ustrezno in zakonito pravno podlago. Te so določene v členu 6(1) Splošne uredbe o varstvu podatkov in so sledeče:

privolitev (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov posameznika (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1),
zakoniti interesi upravljavca (točka (f)).

Razmerja med upravnikom in etažnimi lastniki večstanovanjskih stavb so urejena v Stvarnopravnem zakoniku (Uradni list RS, št. 87/02, 91/13 in 23/20; v nadaljevanju: SPZ), v Stanovanjskem zakonu (Uradni list RS, št. 69/03 s spremembami in dopolnitvami; v nadaljevanju: SZ-1) in v Pravilniku o upravljanju večstanovanjskih stavb (Uradni list RS, št. 60/09, 87/11 in 85/13, v nadaljevanju: Pravilnik).
Na podlagi 65. člena SZ-1 mora upravnik vsakemu etažnemu lastniku na njegovo zahtevo, vendar ne več kot enkrat mesečno, omogočiti vpogled v pogodbe, sklenjene s tretjimi osebami, glede poslov obratovanja in vzdrževanja večstanovanjske stavbe, v knjigovodske listine, ki so pridobljene na podlagi pogodb in poslovnih razmerij upravnika s tretjimi osebami in v stanje rezervnega sklada večstanovanjske stavbe. Na podlagi 18. člena Pravilnika lahko v vsebino listin iz 65. člena zakona lastniki pri upravniku vpogledajo ali iz njih prepišejo podatke ob navzočnosti upravnika ali njegovega predstavnika v času njegovih uradnih ur. Na zahtevo lastnika upravnik proti plačilu listine kopira.
Etažni lastniki lahko torej od upravnika pridobijo podatke o izbiri izvajalcev, glede članov in zapisnikov nadzornega odbora pa vam pojasnjujemo, da člani nadzornega odbora v imenu etažnih lastnikov izvajajo nadzor nad delom upravnika in tako imajo etažni lastniki pravico pridobiti podatke o članstvu (nadzorni odbor na podlagi prvega odstavka 39. člena SZ-1 etažni lastniki tudi sami imenujejo) in delu nadzornega odbora.   
Lepo vas pozdravljamo,            
 
Mojca Prelesnik, univ. dipl. prav.,
informacijska pooblaščenka
