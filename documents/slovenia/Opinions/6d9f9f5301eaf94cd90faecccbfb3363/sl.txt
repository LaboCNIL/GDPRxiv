

Zahteva za posredovanje zdravstvenih podatkov delodajalcu
+
-


Datum: 20.05.2020
Številka: 07121-1/2020/901

Kategorije: Delovna razmerja, Pravne podlage, Zdravstveni osebni podatki
                        Zahvaljujemo se vam za vaša vprašanja glede dopustnosti zahteve delodajalca, za posredovanje podatkov o razlogu bolniške odsotnosti .Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.Vsak upravljavec osebnih podatkov (v tem primeru vsak delodajalec) mora zagotoviti, da poteka obdelava osebnih podatkov na zakonit način, kar pomeni, da mora biti podana ena od samostojnih pravnih podlag, ki jih določa člen 6(1) Splošne uredbe oz. 9. člen Splošne uredbe, če gre za posebne vrste osebnih podatkov (kamor sodijo tudi podatki v zvezi z zdravjem). Pri tem je treba upoštevati tudi splošna načela Splošne uredbe (člen 5). Tako »načelo najmanjšega obsega podatkov« zahteva, da so osebni podatki ustrezni, relevantni in omejeni na to, kar je potrebno za namene, za katere se (glede na posamezno pravno podlago) obdelujejo; »načelo omejitve namena« pa določa, da morajo biti osebni podatki zbrani za določene, izrecne in zakonite namene.Delodajalec načeloma nima pravice vpogleda v posameznikovo zdravstveno kartoteko. Prav tako z vidika varstva osebnih podatkov ni dopustno, da bi delodajalec prejemal podatke o zdravstvenem stanju od zdravnika, nekdanjega delodajalca ali drugih ali da bi bil delavec dolžan obveščati delodajalca o konkretnih zdravstvenih težavah (tj. o zdravstvenem stanju) in o konkretnem zdravljenju.V zvezi s tem tudi ni dopustno, če navodila delodajalca vsebujejo delavčevo obveznost obveščanja delodajalca o konkretnih znakih bolezni in obveznost obveščanja delodajalca o konkretnih navodilih, ki bi jih delavcu dal osebni zdravnik, če ta navodila presegajo informacije o splošnem režimu zdravljenja in njegovih razlogih, do katerih je delodajalec sicer upravičen (tj. če na primer presegajo informacije o režimu gibanja in informacije na bolniškem listu). Izjema so splošne informacije o režimu in razlogih zdravljenja - predviden čas bolniške odsotnosti, s strani zdravnika določen režim gibanja ter podatki, ki so redoma navedeni na bolniškem listu (izolacija, nega, poškodba…). Delodajalec je upravičen tudi do podatkov o omejitvah, ki so vezane na delovno zmožnost delavca kot npr. omejitve glede dela na višini, glede upravljanja s stroji ipd. (brez diagnoze).Izjemna situacija bi bilo obveščanje s strani epidemiološke službe v zvezi z obveznostjo obveščanja drugih ali drugega ukrepanja po navodilu epidemiološke službe. V teh primerih gre za posamične situacije, ki jih je treba presojati od primera do primera in je za presojo ključna zdravstvena stroka.IP je sicer na temo obdelav osebnih podatkov v delovnih razmerjih pripravil tudi smernice, ki so na voljo na naši spletni strani in kjer je na voljo veliko informacij na to temo: https://www.ip-rs.si/publikacije/prirocniki-in-smernice/varstvo-osebnih-podatkov-v-delovnih-razmerjih/V upanju, da ste dobili odgovor na svoje vprašanje, vas lepo pozdravljamo.Mojca Prelesnik, univ. dipl. prav.,informacijska pooblaščenkaPripravila:Alenka Jerše, univ. dipl. prav.namestnica informacijske pooblaščenke
