

Mnenje glede prenosa osebnih podatkov v tretje države
+
-


Datum: 24.12.2020
Številka: 07121-1/2020/2216

Kategorije: Prenos osebnih podatkov v tretje države ali mednarodne organizacije, Upravljanje gospodarskih družb
                        Informacijski pooblaščenec (v nadaljevanju IP) je prejel vaš dopis, v katerem navajate, da v podjetju vodite podatke o zaposlenih, in sicer ali na podlagi ZDR-1 ali na podlagi soglasja. Ker je podjetje multi-nacionalno s turškim lastništvom se bodo ob razširitvi sistema SAP z modulom SAP HR predvidoma v letu 2021 v Turčiji obdelovali osebni podatkih vaših zaposlenih. Podatki se bodo s SAP centralizirali, vneseni pa bodo samo podatki, potrebni za izvajanje pogodbe o zaposlitvi (zasebne tel. št. in e-pošta ne bodo vključeni v evidenco). Menite, da gre za pravno podlago, ko je ob centraliziranem sistemu vodenja HR podatkov posredovanje nujno potrebno za izpolnitev pogodbe o delovnem razmerju in da je to v korist vaših zaposlenih. Če bi bilo potrebno, bi v skrajnem primeru od zaposlenih pridobili tudi soglasje za prenos podatkov v tretjo državo, ker pa bi to pomenilo veliko kadrovske administracije in papirnih dokumentov, bi pravno podlago prej iskali v izpolnitvi pogodbe o delovnem razmerju. Razmerje bi uredili skladno z zavezujočimi poslovnimi pravili, vzorec bi vzeli s povezave, objavljene na spletni strani IP. Sprašujete, če morate izpolnjen obrazec poslati IP v odobritev. Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.* * *Za zakonito posredovanje osebnih podatkov upravljavcu, obdelovalcu ali uporabniku osebnih podatkov v tretji državi ali mednarodni organizaciji morata biti izpolnjena dva pogoja, in sicer: Za posredovanje oz. dajanje osebnih podatkov na razpolago upravljavcu, obdelovalcu ali uporabniku osebnih podatkov v tretji državi mora obstajati katera izmed pravnih podlag, ki so določene v 6. oziroma 9. členu Splošne uredbe o varstvu podatkov, za javni sektor pa dodatno še v 9. členu ZVOP-1. Obdelovalcu (pravni ali fizični osebi, ki obdeluje osebne podatke v imenu in na račun upravljavca osebnih podatkov) se lahko osebni podatki posredujejo pod pogoji, določenimi v členu 28 Splošne uredbe o varstvu podatkov. Ob izpolnjenem prvem pogoju je prenos osebnih podatkov upravljavcu ali pogodbenemu obdelovalcu v tretji državi ali mednarodni organizaciji dopusten pod pogoji, ki jih ureja V. Poglavje Splošne uredbe o varstvu podatkov, in sicer: če Evropska komisija izda odločbo, da država, ozemlje, določen sektor v državi ali mednarodna organizacija, v katero se prenašajo, zagotavlja ustrezno raven varstva osebnih podatkov (člen 45 Splošne uredbe o varstvu podatkov); če izvoznik podatkov zagotovi ustrezne zaščitne ukrepe ter posameznikom zagotovi izvršljive pravice in učinkovita pravna sredstva na podlagi členov 46 in 47 Splošne uredbe o varstvu podatkov; če gre za posebne primere, ki so določeni v členu 49 Splošne uredbe o varstvu podatkov, v katerih so mogoča odstopanja. V prvi fazi mora torej upravljavec zagotoviti ustrezno pravno podlago za posredovanje osebnih podatkov drugemu upravljavcu, v konkretnem primeru svoji matični družbi, ki predstavlja drugega upravljavca. Pravne podlage za posredovanje osebnih podatkov drugemu upravljavcu so določene v členu 6 Splošne uredbe o varstvu osebnih podatkov (oziroma v členu 9, če gre za posebne vrste osebnih podatkov). V konkretnem primeru bi lahko pravno podlago za posredovanje osebnih podatkov o človeških virih matični družbi predstavljal člen 6(1)(c) Splošne uredbe o varstvu osebnih podatkov v povezavi z 48. členom ZDR-1, saj, če pravilno razumemo navedbe v vašem dopisu, se bodo osebni podatki zaposlenih matični družbi posredovali za namene centraliziranega upravljanja s človeškimi viri, torej zaradi obveznosti, ki izhajajo iz samega delovnega razmerja.Ob pogoju obstoja ustrezne pravne podlage iz predhodnega odstavka pa mora upravljavec v drugi fazi zagotoviti še ustrezno pravno podlago za sam prenos osebnih podatkov v tretjo državo, torej državo izven EU oz. EGP, in sicer v skladu z določbami V poglavja Splošne uredbe o varstvu osebnih podatkov. Ker Evropska komisija za Turčijo ni izdala sklepa o ustreznosti po členu 45 Splošne uredbe o varstvu podatkov, se lahko osebni podatki v to državo prenašajo na podlagi ustreznih zaščitnih ukrepov iz člena 46 Splošne uredbe o varstvu podatkov. Na podlagi zapisnega v vašem dopisu IP meni, da bi najprimernejšo pravno podlago za prenos osebnih podatkov v konkretnem primeru dejansko predstavljala sklenitev t.i. standardnih pogodbenih klavzul (angl. SCC), pripravljenih s strani Evropske komisije (točka c. drugega odstavka člena 46 Splošne uredbe o varstvu podatkov). Takšen način prenosa podatkov v tretjo državo je hiter in enostaven in pri tem upravljavcu ni treba pridobiti predhodnega dovoljenja IP.Obstajata dva modela SCC, pri čemer mora zavezanec izbrati ustrezni model glede na to, ali podatke prenaša drugemu upravljavcu[1], ki bo podatke uporabljal za svoje lastne namene (kot je najbrž v vašem primeru), ali obdelovalcu[2], ki dela v  imenu upravljavca in za njegov račun. V SCC podpisnika določita pogoje zavarovanja, odgovornosti in obveznosti, ki veljajo za obdelavo osebnih podatkov. Ključno je, da podpisnika natančno določita ukrepe za zavarovanje osebnih podatkov in izpolnita oba dodatka SCC.Glede na to, da nameravate osebne podatke v tretjo državo iznašati na podlagi ustreznih zaščitnih ukrepov posebej opozarjamo še na dolžnost, da po potrebi zagotovite tudi ustrezne dopolnilne ukrepe, ki zagotavljajo varovanje zasebnosti ter temeljnih človekovih pravic na enaki ravni, kot je to zagotovljeno v okviru EU. Gre za dolžnost upravljavcev, ki izhaja iz sodbe Sodišča Evropske unije (C 311/18 z dne 16. 7. 2020) v zadevi Schrems II. Več o tem si lahko preberete na spletni strani IP: https://www.ip-rs.si/novice/za-izvoznike-podatkov-objavljena-nova-priporocila-edpb-za-prenose-podatkov-v-tretje-drzav-1208/.S spoštovanjem.Pripravila:mag. Eva Kalan Logar,vodja državnih nadzornikovMojca Prelesnik, univ. dipl. prav.,informacijska pooblaščenka                                               [1] https://eur-lex.europa.eu/legal-content/en/ALL/?uri=CELEX:32001D0497 ali https://eur-lex.europa.eu/legal-content/EN/TXT/?uri=CELEX%3A32004D0915[2] https://eur-lex.europa.eu/legal-content/en/TXT/?uri=CELEX%3A32010D0087
