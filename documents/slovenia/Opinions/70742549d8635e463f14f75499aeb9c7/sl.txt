

Posredovanje podatkov o porabljeni električni energiji policiji
+
-


Datum: 09.03.2020
Številka: 07121-1/2020/331

Kategorije: Policijski postopki, Posredovanje OP med upravljavci, Pravne podlage, Pridobivanje OP iz zbirk
                        Informacijskemu pooblaščencu (v nadaljevanju: IP) ste poslali elektronsko sporočilo, v katerem sprašujete, ali je dobavitelj elektrike, ob sklicevanju na 34. in 112. člen Zakona o policiji, dolžan dati policiji vaše podatke o porabi elektrike, kljub temu, da je račun naslovljen na vašega moža in dejstva, da ne vaš sin ne vaš mož nista bila v predkazenskem postopku.V nadaljevanju vam na podlagi informacij, ki ste nam jih posredovali, ter na podlagi člena 57(e) Uredbe (EU) 2016/679 Evropskega parlamenta in Sveta z dne 27. 4. 2016 o varstvu posameznikov pri obdelavi osebnih podatkov in o prostem pretoku takih podatkov ter o razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1; v nadaljevanju ZVOP-1) ter 2. člena Zakona o Informacijskem pooblaščencu (Uradni list RS št. 113/05 in 51/07-ZUstS) posredujemo naše neobvezno mnenje.IP uvodoma poudarja, da lahko podaja nezavezujoča mnenja in pojasnila, ne sme pa izven konkretnih inšpekcijskih postopkov preverjati primernosti izbrane pravne podlage ali namenov oziroma obsega obdelave osebnih podatkov v konkretnem primeru.Splošno pravno podlago za obdelavo osebnih podatkov predstavlja 8. člen ZVOP-1, ki določa, da se lahko osebni podatki obdelujejo le, če obdelavo osebnih podatkov in osebne podatke, ki se obdelujejo, določa zakon, ki določa tudi namen obdelave osebnih podatkov, ali če je za obdelavo določenih osebnih podatkov podana osebna privolitev posameznika, ki pa mora biti predhodno pisno ali na drug ustrezen način seznanjen z namenom obdelave osebnih podatkov. V skladu s prvim odstavkom 9. člena ZVOP-1 se lahko osebni podatki v javnem sektorju, kamor sodi tudi policija, obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi, da se določeni osebni podatki obdelujejo le na podlagi osebne privolitve posameznika.Prvi odstavek 148. člena Zakona o kazenskem postopku (Uradni list RS, št. 32/12 - uradno prečiščeno besedilo, s spremembami in dopolnitvami; v nadaljevanju: ZKP) določa, da mora policija, če so podani razlogi za sum, da je bilo storjeno kaznivo dejanje, za katerega se storilec preganja po uradni dolžnosti, ukreniti potrebno, da se izsledi storilec kaznivega dejanja, da se storilec ali udeleženec ne skrije ali ne pobegne, da se odkrijejo in zavarujejo sledovi kaznivega dejanja in predmeti, ki utegnejo biti dokaz in da se zberejo vsa obvestila, ki bi utegnila biti koristna za uspešno izvedbo kazenskega postopka. V drugem odstavku je določeno, da sme policija, da bi izvršila naloge iz prvega odstavka, zahtevati potrebna obvestila od oseb; opraviti potreben pregled prevoznih sredstev, potnikov in prtljage; za nujno potreben čas omejiti gibanje na določenem prostoru; ukreniti, kar je potrebno v zvezi z ugotavljanjem istovetnosti oseb in predmetov; razpisati iskanje osebe in stvari, ki se iščejo; v navzočnosti odgovorne osebe opraviti pregled določenih objektov in prostorov podjetij in drugih pravnih oseb in pregledati določeno njihovo dokumentacijo ter ukreniti in storiti drugo, kar je potrebno. O dejstvih in okoliščinah, ki se ugotovijo pri posameznih dejanjih in utegnejo biti pomembne za kazenski postopek, in o predmetih, ki so bili najdeni ali zaseženi, se napravi zapisnik ali uradni zaznamek.Pravno podlago za posredovanje osebnih podatkov policiji poleg 148. člena ZKP predstavlja tudi 112. člen Zakona o nalogah in pooblastilih policije (Uradni list RS, št. 15/13, 23/15-popr., 10/17;  v nadaljevanju: ZNPPol), ki v prvem odstavku določa, da policisti zaradi opravljanja policijskih nalog zbirajo in obdelujejo osebne in druge podatke, vključno s podatki iz zaupnih razmerij oziroma poklicnih skrivnosti. Na podlagi drugega odstavka istega člena policisti zbirajo osebne in druge podatke neposredno od osebe, na katero se ti podatki nanašajo, in od drugih, ki o tem kaj vedo, ali iz zbirk osebnih podatkov, uradnih evidenc, javnih knjig ali drugih zbirk podatkov. Nadalje ZNPPol v 115. členu določa, da morajo, če policisti zaradi opravljanja policijskih nalog zbirajo osebne in druge podatke o osebah iz obstoječih zbirk podatkov, državni organi in pravne osebe, ki na podlagi zakona in v okviru svoje pristojnosti ali v zvezi z njo vodijo zbirke podatkov, zaradi izvajanja pristojnosti in nalog iz tega zakona ter zaradi varstva  in učinkovitega uresničevanja interesov pravne države, na podlagi pisne ali podobne izkazljive zahteve brezplačno posredovati zahtevane osebne in druge podatke.Energetski zakon (Uradni list RS, št. 17/14 s spremembami in dopolnitvam, v nadaljevanju: EZ-1), v 157.a členu določa osebne podatke uporabnikov elektroenergetskega sistema, ki se vodijo na podlagi EZ-1. Ti podatki so: ime in priimek, naslov, davčna številka, številka merilnega mesta in z njim povezanih enoličnih identifikatorjev, naziv in naslov merilnega mesta, merilni in obračunski podatki, ki jih je mogoče nedvoumno povezati z uporabnikom sistema, in sicer:  izmerjena delovna energija v intervalu 15 minut ali krajšem časovnem intervalu, ki ga omogoča stanje tehnike in časovni agregati izmerjene delovne energije, ki se nanašajo na uporabnika sistema. Upravljavci zbirk osebnih podatkov, ki se vodijo na podlagi EZ-1, so skladno z določbami 157.b člena EZ-1 distribucijski operater in fizične ali pravne osebe, na katere je distribucijski operater skladno s četrtim odstavkom 78. člena EZ-1 prenesel izvajanje nalog gospodarske javne službe dejavnosti distribucijskega operaterja, ter operaterji zaprtega distribucijskega sistema za namen izvajanja nalog iz 92. člena EZ-1.Na podlagi zgoraj omenjenih določb IP meni, da za posredovanje zahtevanih osebnih podatkov policiji, če so izpolnjeni zgoraj navedeni zakonski pogoji in te podatke potrebuje za opravljanje svojih nalog, obstaja zakonska podlaga, čeprav le-ta ne izhaja iz določb Zakona o policiji (Uradni list RS, št. 107/06, uradno prečiščeno besedilo, ZPol-UPB6) ki ste jih navedli. Pri obdelavi posredovanih podatkov mora policija upoštevati tako zakonske določbe kot splošna načela obdelave osebnih podatkov in jih v skladu s tem ustrezno varovati. IP pa v okviru mnenja ne more presojati, ali so v konkretnem primeru, za konkreten namen in podatke izpolnjeni navedeni zakonski pogoji za posredovanje. To je namreč naloga upravljavca.Lepo pozdravljeni. Pripravila: mag. Maruška Damjan, država nadzornica za varstvo osebnih podatkov  Informacijski pooblaščenec: Mojca Prelesnik, univ. dipl. prav., pooblaščenka  
