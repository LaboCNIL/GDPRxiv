

Preverjanje PCT za delodajalce
+
-


Datum: 30.09.2021
Številka: 07121-1/2021/1947

Kategorije: Delovna razmerja, Pravne podlage, Zdravstveni osebni podatki
                        Informacijski pooblaščenec RS (v nadaljevanju IP) prejel vaše zaprosilo za mnenje. Zanima vas, Ali je »covidno potrdilo« oseben ali javni podatek? Zanima vas z vidika delodajalca.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Glede na številne vsakodnevne spremembe predpisov v zvezi z ukrepi za zamejevanje širjenja virusa SARS-CoV-2 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
V skladu s trenutno veljavnim Odlokom o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 147/21, 149/21 in 152/21) morajo delodajalci in drugi zavezanci preverjati cepljenost, prebolelost ali testiranje (pogoj PCT), s potrdili ki jih določata 2. in 6. člen navedenega odloka. Potrdila s katerimi se izkazuje pogoj cepljenosti, prebolelosti ali testiranja nedvomno so osebni podatki. Gre celo za osebne podatke v zvezi z zdravjem posameznika, za katere je predvideno strožje varstvo. 
 
Na najpogostejša vprašanja v zvezi s preverjanjem PCT pogojev za delodajalce je IP odgovoril v Smernicah o preverjanju PCT pogojev za delodajalce oziroma upravljavce. Predlagamo, da se s smernicami seznanite.
 
Lep pozdrav,
 
 
Pripravil:
Anže Novak, univ. dipl. prav. 
Svetovalec pooblaščenca za preventivo
 
Mojca Prelesnik , univ. dipl. prav.
informacijska pooblaščenka
