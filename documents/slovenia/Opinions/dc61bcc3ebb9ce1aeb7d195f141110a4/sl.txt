

Biometrično evidentiranje delovnega časa
+
-


Datum: 22.01.2019
Številka: 0712-1/2019/103

Kategorije: Biometrija
                        Informacijski pooblaščenec (v nadaljevanju: IP) je prejel vaše zaprosilo za mnenje glede biometričnega evidentiranja delovnega časa.Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da konkretnega in dokončnega odgovora o zakonitosti obdelave osebnih podatkov v okviru mnenja v nobenem primeru ne more podati, saj lahko posamezne primere obdelave podatkov konkretno presoja zgolj v okviru inšpekcijskega ali drugega upravnega postopka.IP predvideva, da v konkretnem primeru sprašujete za izvajanje biometrijskih ukrepov v podjetju, ki sodi v zasebni sektor, zato vam temu primerno v nadaljevanju podajamo tudi mnenje.V skladu z določbo prvega odstavka 80. člena ZVOP-1, ki v tem delu do morebitnega sprejema novega zakona ostaja v uporabi tudi po 25. 5. 2018, lahko zasebni sektor izvaja biometrijske ukrepe le, če so nujno potrebni za opravljanje dejavnosti, za varnost ljudi ali premoženja ali za varovanje tajnih podatkov ali poslovne skrivnosti. Biometrijske ukrepe lahko izvaja le nad svojimi zaposlenimi, če so bili predhodno o tem pisno obveščeni. Če izvajanje določenih biometrijskih ukrepov v zasebnem sektorju ni urejeno z zakonom, je upravljavec osebnih podatkov, ki namerava izvajati biometrijske ukrepe, skladno z drugim odstavkom istega člena, dolžan pred uvedbo ukrepov posredovati državnemu nadzornemu organu (IP) opis nameravanih ukrepov in razloge za njihovo uvedbo. IP je po prejemu posredovanih informacij dolžan v dveh mesecih odločiti, ali je nameravana uvedba biometrijskih ukrepov v skladu z ZVOP-1, predvsem s pogoji iz navedenega prvega odstavka. Upravljavec sme izvajati biometrijske ukrepe šele po prejemu odločbe IP, s katero je izvajanje biometrijskih ukrepov dovoljeno.Biometrijski ukrepi se torej lahko izvedejo le, če so res nujno potrebni za opravljanje dejavnosti, varnost ljudi ali premoženja ali za varovanje tajnih podatkov ali poslovnih skrivnosti. Pri presoji, ali so biometrijski ukrepi nujno potrebni za dosego namena, IP presoja tudi, ali bi namen, ki ga zasleduje upravljavec, lahko dosegel z načini obdelave osebnih podatkov, ki manj posegajo v zasebnost zaposlenih. Upravljavec je torej dolžan pridobiti odločbo IP, s katero se dovoljuje izvajanje biometrijskih ukrepov, zaposlene pa mora predhodno o tem pisno obvestiti. ZVOP-1 upravljavcu ne nalaga dolžnosti, da mora odločbo IP pokazati zaposlenim, seveda pa to lahko stori. Stranka v postopku je namreč sam upravljavec. Gre za splošni upravni postopek, katerega pravila so določena z Zakonom o splošnem upravnem postopku (ZUP; Uradni list RS, št. 80/99, 70/00, 52/02, 73/04, 119/05, 105/06 – ZUS-1, 126/07, 65/08, 8/10, 82/13). V skladu z določbo 43. člena ZUP ima pravico udeleževati se postopka tudi oseba, ki izkaže pravni interes; to je oseba, ki zatrjuje, da vstopa v postopek zaradi varstva svojih pravnih koristi (stranski udeleženec). Oseba, ki zahteva udeležbo v postopku, mora v svoji vlogi navesti, v čem je njen pravni interes.ZVOP-1 v tretjem odstavku 80. člena določa tudi, da se rok za izdajo odločbe IP lahko podaljša za največ en mesec, če bi uvajanje biometrijskih ukrepov prizadelo več kot 20 zaposlenih v osebi zasebnega sektorja, ali če reprezentativni sindikat pri delodajalcu zahteva sodelovanje v upravnem postopku.Več o sami uvedbi biometrijskih ukrepov si lahko preberete v Smernicah glede uvedbe biometrijskih ukrepov, ki so dostopne na spletni strani IP:https://www.ip-rs.si/fileadmin/user_upload/Pdf/smernice/Biometrija_-_smernice.pdfIP je na temo biometrijskih ukrepov izdal tudi že več mnenj, ki so dostopna tudi na spletni strani IP:https://www.ip-rs.si/vop/V zvezi z drugim vprašanjem, ki izhaja iz vašega zaprosila, IP pojasnjuje, da lahko šele v okviru inšpekcijskega postopka ugotavlja, ali je z dotičnim ravnanjem prišlo do kršitev določb ZVOP-1, ki urejajo uvedbo biometričnih ukrepov. V kolikor torej na podlagi zgoraj navedenega menite oziroma boste menili, da je (bo) prišlo do kršitev določb uredbe in ZVOP-1, lahko na IP naslovite prijavo. Prijavo lahko vložite osebno, pisno ali na ustreznem obrazcu. Ta je na voljo tudi na spletni strani IP.Na koncu IP pojasnjuje še, da ni pristojen za obravnavo vprašanj delovnega prava v odnosu delavec-delodajalec.S spoštovanjem.Pripravil:Matej Sironič,                                                  Svetovalec pooblaščencaza varstvo osebnih podatkovInformacijski pooblaščenec:Mojca Prelesnik, univ. dipl. prav.,pooblaščenka
