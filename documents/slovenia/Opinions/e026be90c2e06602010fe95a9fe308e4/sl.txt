

Izsiljevanje s strani lažnega Facebook profila
+
-


Datum: 22.11.2022
Številka: 07121-1/2022/1271

Kategorije: Svetovni splet
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da vam na Facebooku lažen profil grozi z objavo intimnih fotografij. Sprašujete, kaj lahko naredite in ali vam lahko pomagamo.
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20 v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP je pristojen zgolj za del pravice do zasebnosti, ki se nanaša na varstvo osebnih podatkov. Objava podatkov na Facebooku lahko predstavlja poseg v pravico do zasebnosti v širšem smislu – posameznik lahko svoje pravice uveljavlja pred pristojnim sodiščem. 
 
V kolikor gre za sum kaznivega dejanja, vam predlagamo, da se obrnete na policijo. Pomoč glede izsiljevanja lahko poiščete tudi pri SI-CERT (nacionalni odzivni center za kibernetsko varnost), lažen račun pa prijavite pri družbenem omrežju Facebook.
 
O b r a z l o ž i t e v:
 
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
Uvodoma pojasnjujemo, da je IP pristojen le za tisti del pravice do zasebnosti, ki se nanaša na varstvo osebnih podatkov in ga ureja 38. člen Ustave Republike Slovenije (Ustava RS; Uradni list RS, št. 33/91-I, s spremembami in dopolnitvami; v nadaljevanju: Ustava RS). Objava podatkov na Facebooku pa ne predstavlja nujno kršitve predpisov s področja varstva osebnih podatkov. V primeru objave podatkov posameznika gre lahko za poseg v zasebnost in osebnostne pravice iz 35. člena Ustave RS, kar sodi v pristojnost sodišč in je varovana z instituti civilnega in kazenskopravnega varstva, za posledico pa ima lahko tudi kazensko in odškodninsko odgovornost. Na primer, posameznik lahko skladno s 134. členom Obligacijskega zakonika (Uradni list RS, št. 97/07 – uradno prečiščeno besedilo, 64/16 – odl. US in 20/18 – OROZ631, OZ) s tožbo od sodišča zahteva, da le to odredi prenehanje ravnanja, prav tako pa lahko na podlagi 179. člena OZ zahteva odškodnino, če mu je zaradi tega nastala škoda.
 
V opisanem primeru bi lahko šlo tudi za storitev katerega od kaznivih dejanj, ki jih določa Kazenski zakonik (Uradni list RS, št. 50/12 – uradno prečiščeno besedilo, 6/16 – popr., 54/15, 38/16, 27/17, 23/20, 91/20, 95/21, 186/21 in 105/22 – ZZNŠPP, v nadaljevanju KZ-1) – npr. kaznivega dejanja zlorabe osebnih podatkov (143. člen KZ-1) ali katerega od kaznivih dejanj zoper čast in dobro iz 18. poglavja KZ-1. V takem primeru vam svetujemo, da se obrnete na policijo ali državnega tožilca.
 
Glede izsiljevanja na Facebooku vam predlagamo, da se obrnete na SI-CERT (nacionalni odzivni center za kibernetsko varnost), oziroma poiščete več informacij v okviru projekta Varni na internetu, ki ga izvaja SI-CERT, npr. na povezavi: https://www.varninainternetu.si/lazni-facebook-profil-vam-lahko-skodi/. Navodila glede prijave lažnega računa oziroma strani na Facebooku pa so dostopna na povezavi: https://www.facebook.com/help/174210519303259.
 
Lepo vas pozdravljamo.
 
 
Mojca Prelesnik, univ. dipl. prav.,                                                 
informacijska pooblaščenka
 
Pripravila:                                                                                                                                
Barbara Žurej, univ. dipl. prav.,
svetovalka pooblaščenca za preventivo
