

Pridobitev podatkov o materi, ki je v oskrbi v DSO
+
-


Datum: 16.11.2021
Številka: 07121-1/2021/2300

Kategorije: Pravne podlage, Zbirke osebnih podatkov
                        Pri Informacijskem pooblaščencu (IP) smo dne 2. 11. 2021 prejeli vaše e-sporočilo, v katerem opisujete, da v določenem domu starejših občanov (DSO) zbirajo in beležijo na papir in v računalnik podatke o obiskovalcih in o času obiskov ter podatke o stanovalcih, počutju, razpoloženju in še mnogo drugih. Na vaše večkratno zaprosilo za vpogled v podatke za vašo mamo, to ni bilo možno, čeprav lahko te osebne podatke prebira osebje ali kdorkoli drug, ki ima dostop do podatkov. Vaše sporočilo smo obravnavali kot zaprosilo za mnenje, saj še niso izpolnjeni pogoji za vodenje pritožbenega ali inšpekcijskega postopka.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Pri tem še pojasnjujemo, da se lahko do konkretnih primerov želene obdelave osebnih podatkov dokončno in zavezujoče opredelimo le v pritožbenem postopku. Zato so spodnja pojasnila le splošna.
 
 
Otroci oskrbovancev v DSO so do osebnih podatkov oskrbovancev upravičeni:
- če so za seznanitev pooblaščeni s strani oskrbovanca ali
- če je oskrbovanec za razkritje podatkov podal veljavno privolitev ali
- če nastopajo kot zakoniti zastopniki oskrbovanca.
 
Do zdravstvenega dela podatkov iz naslova izvajanja zdravstvenih storitev DSO (npr. domska negovalna dokumentacija) so otroci upravičeni pod enakimi pogoji kot zgoraj, dodatno pa še, če oskrbovanec ni privolitveno sposoben, zaradi česar imajo že po Zakonu o pacientovih pravicah (ZPacP) pravico do odločanja o zdravstvenih storitvah (ne pa tudi o vseh domskih storitvah) in o pravicah, ki so s temi povezane, kamor spada tudi uveljavljanje pravice do seznanitve z zdravstveno dokumentacijo. 
 
Poseben primer, ki se nanaša na zdravstvene podatke je lahko tudi (c) točka drugega odstavka 9. člena Splošne uredbe o varstvu podatkov, po katerem je izjemoma možna seznanitev, če bi bilo to potrebno za zaščito življenjskih interesov posameznika, na katerega se nanašajo osebni podatki, ali drugega posameznika, kadar posameznik, na katerega se nanašajo osebni podatki, fizično ali pravno ni sposoben dati privolitve.
 
Seznanitev z zdravstveno dokumentacijo splošne ambulante (medicinski karton) se uresničuje pri izvajalcu zdravstvene dejavnosti, ki po pogodbi izvaja to dejavnost v DSO. 
 
 
O b r a z l o ž i t e v:
 
Za dostop do osebnih podatkov, ki se nanašajo na starše, ki so oskrbovanci v DSO mora biti na voljo pravna podlaga v 6. ali 9. členu Splošne uredbe o varstvu osebnih podatkov. Prost ali brezpogojen dostop namreč ni dopusten, čeprav gre za ožje svojce. Zaposleni v DSO, ki dostopajo do istih osebnih podatkov imajo za to tudi pravno podlago, ki je v delovnih zadolžitvah, dostop do podatkov pa izvajajo v imenu upravljavca, tj. DSO. Gre za notranjo obdelavo osebnih podatkov, ki je dopustna, če se izvaja za zakonite namene. Ta obdelava osebnih podatkov je neodvisna od dostopa do podatkov s strani oskrbovančevih otrok, ki so zunanji uporabniki podatkov.
 
Otroci oskrbovancev lahko dostopajo do njihovih osebnih podatkov na podlagi privolitve, pooblastila, zakonitega zastopanja ali izjemoma na podlagi posebnih zakonskih podlag, če so za to izpolnjeni zakonski pogoji. Primera posebne zakonske podlage sta ZPacP v 45. členu, ki velja le za zdravstveno dokumentacijo in (c) točka drugega odstavka 9. člena Splošne uredbe o varstvu podatkov (zaščita življenjskih interesov oskrbovanca v primeru njegove privolitvene nesposobnosti).
 
Glede privolitve je na naši spletni strani že dostopnih več mnenj.
 
Lepo vas pozdravljamo,
 
mag. Urban Brulc, univ. dipl. prav.
samostojni svetovalec IP
