

Prenos zdravstvene dokumentacije po prenehanju dejavnosti
+
-


Datum: 04.12.2019
Številka: 0712-1/2019/2501

Kategorije: Zdravstveni osebni podatki
                        Pri Informacijskem pooblaščencu (IP) smo dne 25. 10. 2019 prejeli vaše zaprosilo za mnenje o tem, ali je zdravnik, ki je v občini zaključil koncesionirano zdravstveno dejavnost, dolžan pripraviti zdravstveno dokumentacijo v fizični obliki ter jo predati novemu izvajalcu. Ob odhodu je zdravnik dokumentacijo pacientov skeniral in jih shranil na elektronski medij. Novi izvajalec pravi, da ne bo sprejel podatkov v e-obliki, temveč v fizični.  Na podlagi vašega vprašanja vam sporočamo, da smo glede prenosa zdravstvene dokumentacije že izdali več mnenj, ki so dostopna na naši spletni strani s pomočjo iskalnika (na primer mnenje št. 0712-775/2007/2).Izhajajoč iz teh mnenj vam neobvezujoče pojasnjujemo, da področna zdravstvena zakonodaja sicer ne govori izrecno o posredovanju dokumentacije v papirni obliki, vendar se razume, da se obveznost predaje zdravstvene dokumentacije navezuje na tisto obliko zdravstvene dokumentacije, v kateri se je vodila pri prvem izvajalcu. Če je torej prvi izvajalec vodil zdravstveno dokumentacijo v klasični papirni obliki, jo mora predati nasledniku v isti obliki in izvirne dokumentacije praviloma ne bi smel uničiti ali je obdržati. Če pa je prvi izvajalec zdravstveno dokumentacijo vodil izključno v digitalizirani obliki v skladu s predpisi o varstvu dokumentarnega gradiva (npr. ZVDAGA), jo mora nasledniku predati v tej obliki, saj dokumentacije v papirni obliki sploh ni. Običajno privatno skeniranje dokumentov ne predstavlja predpisane digitalizacije.Prijazen pozdrav,mag. Urban Brulc, univ. dipl. prav.samostojni svetovalec IP
