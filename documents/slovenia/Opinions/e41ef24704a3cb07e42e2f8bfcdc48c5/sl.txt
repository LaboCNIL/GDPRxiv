

Varovanje vira prijave inšpektorju
+
-


Datum: 02.03.2022
Številka: 07121-1/2022/236

Kategorije: Inšpekcijski postopki
                        Informacijski pooblaščenec (v nadaljevanju IP) je dne 17. 2. 2021 prejel vaš dopis, v katerem navajate, da je IP na podlagi prejete prijave v letu 2015 izdal odločbo o prekršku, in sicer zaradi dveh nezakonitih vpogledov v osebne podatke posameznika, ki jih je v svoji zbirki vodila banka.
 
Podatki oziroma datuma obeh vpogledov so v odločbi IP enaki, kot so podatki, ki jih je banka objavila v poročilu in so označeni z oznako zelo zaupno.
 
V zvezi s prijavo vas zanima, ali je bila banka kljub oznaki zelo zaupno  na podlagi prijave nekoga drugega  vseeno dolžna oba datuma vpogleda  poslati Informacijskemu pooblaščencu  ali pa je tisti, ki je naredil prijavo, oba datuma poznal in jih je sporočil  ter banka tu ni  imela nobene vloge.
 
Zanima vas še, ali lahko kateri drugi organ npr. sodišče ali policija zahteva podrobnosti prijave, ki je bila leta 2014 podana na IP ter ali to lahko zahteva odvetnik, ki bi ga pooblastili, da zadevo razišče, ter da IP navede člene, po katerih je to mogoče ter postopek?
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov; v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 in 177/20, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo neobvezno mnenje IP v zvezi z vašimi vprašanji.
 
IP uvodoma pojasnjuje, da izven postopka inšpekcijskega nadzora ali drugega upravnega postopka ne more podajati konkretnih stališč v zvezi s posameznimi vprašanji s področja varstva osebnih podatkov, pač pa lahko izven teh postopkov podaja le nezavezujoča mnenja in pojasnila.
 
Nadalje je v zvezi za vašimi vprašanji potrebno pojasniti, da Zakon o inšpekcijskem nadzoru (Uradni list RS, št. 43/07-UPB1 in 40/14, v nadaljevanju ZIN), ki ureja področje inšpekcijskega nadzora in se uporablja tudi za nadzor nad predpisi, ki urejajo varstvo in obdelavo osebnih podatkov, v 24. člena določa, da mora inšpektor obravnavati prijave, pritožbe, sporočila in druge vloge v zadevah iz svoje pristojnosti in vlagatelje na njihovo zahtevo obvestiti o svojih ukrepih najkasneje po opravljenem nadzoru in sprejetem zadnjem ukrepu oziroma ustavitvi postopka. V istem členu je nadalje še določeno, da v postopku inšpektorja ima položaj stranke v postopku zavezanec ter da vlagatelj pobude, prijave, sporočila ali druge vloge nima položaja stranke. 
 
Inšpektor oz. državni nadzornik za varstvo osebnih podatkov pri IP (v nadaljevanju nadzornik) je po določbah 24. člena ZIN torej dolžan obravnavati prijave, pritožbe, sporočila in druge vloge v zadevah iz svoje pristojnosti, vendar pa takšna določba še ne pomeni, da je inšpektor oz. nadzornik po prejemu prijave, pritožbe oz. pobude dejansko dolžan uvesti postopek inšpekcijskega nadzora in da prijavitelj oziroma vlagatelj pobude po uvedbi postopka pridobi status stranke v postopku. Postopek inšpekcijskega nadzora nad izvajanjem predpisov s področja varstva osebnih podatkov se namreč po prejemu prijave, pritožbe, sporočila ali druge vloge vedno začne po uradni dolžnosti, in sicer takrat, ko je takšna uvedba v javnem interesu ali interesa posameznika, na katerega se osebni podatki nanašajo in inšpektor oz. nadzornik presodi, da bi opisano ravnanje lahko pomenilo kršitev zakona ali drugega predpisa, katerega izvajanje nadzoruje. Prejeta prijava zato ne pomeni začetka postopka, pač pa se inšpekcijski postopek tudi po prejemu prijave vedno prične po uradni dolžnosti, in sicer takrat, ko inšpekcijski organ v ta namen opravi kakšno dejanje (npr. opravi inšpekcijski ogled pri zavezancu ali zavezancu na podlagi 29. člena ZIN pošlje poziv za podajo pisnega pojasnila, dokumentacije in izjave v zvezi s predmetom nadzora).
 
Kot izhaja iz zgoraj pojasnjenega, se prejete prijave ali druge vloge štejejo le kot pobude za uvedbo inšpekcijskega postopka in imajo naravo obvestil, na katere pa inšpektor oziroma nadzornik ni vezan. Inšpektor oz. nadzornik zato v postopku inšpekcijskega nadzora ali v postopku o prekršku ne odloča na podlagi navedb, ki jih vsebujejo prijave, pač pa na podlagi dejstev in dokazov, ki jih v inšpekcijskem postopku pridobi v okviru svojih pooblastil, med katere sodi tudi pregledovanje vsebine zbirk in pridobivanje osebnih in drugih podatkov iz zbirk upravljavcev. 
 
Pravico do pregledovanja upravnih spisov, kamor sodijo tudi inšpekcijski spisi, in s tem povezan postopek, ureja 82. člen Zakona o splošnem upravnem postopku (Uradni list RS, št. 24/06–UPB2, s spremembami, v nadaljevanju ZUP). Po določbah 82. člena ZUP lahko zavezanec, ki je stranka inšpekcijskega postopka, vpogleda v vse dokumente inšpekcijskega spisa in se seznani z njihovo vsebino, vendar pa je pri tem treba upoštevati, da se ZUP v inšpekcijskih postopkih uporablja le glede tistih postopkovnih vprašanj, ki v ZIN ali posebnem zakonu niso drugače urejena. Pri pregledu ali pridobivanju dokumentov, ki se nahajajo v inšpekcijskem spisu, je tako treba upoštevati določbo drugega odstavka 16. člena ZIN, ki določa, da je inšpektor dolžan varovati tajnost vira prijave in vira drugih informacij, na podlagi katerih opravlja inšpekcijski nadzor. Pravica do vpogleda v inšpekcijski spis zato glede na citirano določbo 16. člena ZIN na velja za pregled spisa v delih, iz katerih bi se dala razkriti identiteta prijavitelja, dolžnost varovanja vira prijave pa velja tudi glede dajanja informacij o poteku inšpekcijskega postopka. Navedena omejitev glede pregledovanja inšpekcijskega spisa in pridobivanja informacij o poteku postopka velja tudi za morebitne stranske udeležence ter osebe, ki verjetno izkažejo, da imajo od tega pravno korist. 
 
Kar zadeva vaša vprašanja o tem kateri drugi organ npr. sodišče ali policija lahko zahteva podrobnosti prijave, ki je bila podana na IP, ali to lahko zahteva odvetnik, ki bi ga pooblastili, da zadevo razišče, ter da IP navede člene, po katerih je to mogoče in postopek, vam glede na zgoraj navedene specifike inšpekcijskega postopka in zapovedano dolžnost varovanja vira prijave pojasnjujemo, da IP ne pozna predpisa, ki bi IP oziroma nadzorniku dopuščal razkritje vira prijave. Državni organ ali katerikoli drug subjekt, ki bi želel pri IP vpogledati v inšpekcijski spis oziroma pridobiti dokumente zadeve ali pa informacije v zvezi z inšpekcijskim postopkom, bi moral v svoji vlogi navesti zakonsko podlago za pridobitev dokumentov oziroma informacij. IP bi o takšni vlogi skladno z zgoraj navedenimi določbami 82. člena ZUP ter 16. člena ZIN odločil v posebnem postopku, kar pomeni, da bi v primeru, ko bi presodil, da bi takšno posredovanje dokumentov ali informacij pomenilo kršitev dolžnosti varovanja vira prijave, takšno zahtevo s sklepom delno ali v celoti zavrnil. 
 
Lep pozdrav,
 
 
Pripravil:
Jože Bogataj,
namestnik informacijske pooblaščenke
 
Mojca Prelesnik, univ. dipl. prav.,
informacijska pooblaščenka
