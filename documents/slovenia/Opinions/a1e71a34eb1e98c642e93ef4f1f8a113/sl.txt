

Ukrepanje policije na podlagi nezakonito postavljene kamere
+
-


Datum: 28.09.2022
Številka: 07121-1/2022/1022

Kategorije: Policijski postopki, Video in avdio nadzor
                        Informacijski pooblaščenec (v nadaljevanju IP) je po e-pošti prejel vaše dodatno vprašanje glede izvajanja videonadzora. Prosite za pojasnilo, kako lahko policija na podlagi nezakonito postavljene kamere identificira osebe in ukrepa? 
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
 
Policija lahko dostopa do videoposnetkov na podlagi določb Zakona o nalogah in pooblastilih policije in je pristojna za presojo, ali so v konkretnem primeru podani zakonski znaki kaznivega dejanja neupravičenega slikovnega snemanja. V zvezi z ostalimi vprašanji, ki se nanašajo na pooblastila policije oziroma predkazenski postopek, vam predlagamo, da se obrnete na policijo oziroma Ministrstvo za notranje zadeve.  
 
O b r a z l o ž i t e v:
 
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.  
 
Kot smo že pojasnili v mnenju št. 07121-1/2022/833 z dne 2. 8. 2022, lahko izvajanje videonadzora v okoliščinah iz 138. člena Kazenskega zakonika (Uradni list RS, št. 50/12 – uradno prečiščeno besedilo, 6/16 – popr., 54/15, 38/16, 27/17, 23/20 in 91/20, KZ-1) pomeni kaznivo dejanje neupravičenega slikovnega snemanja, ki se preganja na predlog, katerega je potrebno podati na pristojni policijski postaji. Prvi odstavek 138. člena KZ-1 namreč določa, da kdor neupravičeno slikovno snema ali naredi slikovni posnetek drugega ali njegovih prostorov brez njegovega soglasja in pri tem občutno poseže v njegovo zasebnost ali kdor tako snemanje neposredno prenaša tretji osebi ali ji tak posnetek prikazuje ali kako drugače omogoči, da se z njim neposredno seznani, se kaznuje z denarno kaznijo ali zaporom do enega leta. Ali so v konkretnem primeru izpolnjeni zakonski znaki kaznivega dejanja, IP v okviru svojih pristojnosti ne sme oz. ne more presojati.
 
Glede same pristojnosti policije do dostopa do konkretnih posnetkov v okviru odkrivanja in preiskovanja kaznivih dejanj vam predlagamo, da se seznanite z že izdanimi mnenji IP, npr. z mnenjem št. 07121-1/2020/1495 z dne 31. 8. 2020. Mnenja so dostopna s pomočjo iskalnika na www.ip-rs.si/vop.
 
Kot smo poudarili v mnenju, bo policija do videoposnetka upravičena na podlagi zakona. Namreč, skladno s prvim odstavkom 112. člena Zakona o nalogah in pooblastilih policije  (Uradni list RS, št. 15/13, 23/15 – popr., 10/17, 46/19 – odl. US, 47/19 in 153/21 – odl. US) lahko policisti zaradi opravljanja policijskih nalog zbirajo in obdelujejo osebne in druge podatke, vključno s podatki o biometričnih značilnostih oseb in podatki iz zaupnih razmerij oziroma poklicnih skrivnosti. Drugi odstavek nadalje določa, da policisti zbirajo osebne in druge podatke neposredno od osebe, na katero se ti podatki nanašajo, in od drugih, ki o tem kaj vedo, ali iz zbirk osebnih podatkov, uradnih evidenc, javnih knjig ali drugih zbirk podatkov. Policija mora varovati tajnost vira prijave oziroma sporočila. IP meni, da navedene določbe predstavljajo ustrezno pravno podlago za pridobitev posnetka s strani policije, ki bi obravnavala določen sum storitve kaznivega dejanja. V zvezi z ostalimi vprašanji, ki se nanašajo na pooblastila policije oziroma predkazenski postopek, vam predlagamo, da se obrnete na policijo oziroma Ministrstvo za notranje zadeve.
 
Lepo pozdravljeni.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
