

Deljenje objave
+
-


Datum: 14.08.2020
Številka: 07121-1/2020/1424

Kategorije: Definicija OP, Mediji, Pravne podlage, Svetovni splet
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za pomoč, ker menite, da so kršene vaše informacijske pravice. Navajate, da ste na Facebook strani športnega kluba komentirali njihovo objavo, to objavo naj bi medij posredovali naprej, ne da bi vas o tem kakorkoli obvestil. Dodali ste povezavo do objave pri mediju, ki ste ga kontaktirali da želite, da vašo objavo izbrišejo, vendar odgovora niste prejeli.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP uvodoma pojasnjuje, da je pristojen le za tiste posege v zasebnost posameznika, ki se nanašajo na obdelavo osebnih podatkov (in ne na varstvo zasebnosti posameznikov v širšem smislu, kot na primer poseg v dostojanstvo, krnitev ugleda, ipd. – za ta del so pristojna civilna oziroma kazenska sodišča). Pri deljenju javno objavljenega komentarja, gre lahko za obdelavo osebnih podatkov, če ta komentar vsebuje osebne podatke (podatke, na podlagi katerih je posameznik vsaj določljiv).Tudi v primeru, ko je na podlagi komentarja posameznik določljiv in je komentator svoje mnenje oz. komentar objavil na javno dostopnem mestu brez, da bi očitno želel omejiti dostopnost svoje objave – potem takšno deljenje ni sporno z vidika varstva osebnih podatkov. Pri pa tem je pomembno, da se ne deli naprej drugih podatkov, ki jih komentator ni razkril v sami objavi (npr. da je komentar objavljen pod vzdevkom, naprej pa se deli z imenom in priimkom, ker bi bil komentator delivcu poznan ali pa bi delivec dodal še podatke, ki niso del objavljenega komentarja, npr. fotografija).IP še pojasnjuje, da je delovanje medijev skladno z Zakonom o medijih v javnem interesu. Mediji pri svojem delovanju uresničujejo ustavno zagotovljeno svobodo govora, ki lahko trči ob zasebnost oziroma varstvo osebnih podatkov posameznika. V tem primeru je treba glede na konkretne okoliščine primera pretehtati dopustnost posega, da se ugotovi ustavno-skladno ravnotežje konkurirajočih pravic.Dodajamo še, da skladno s Splošno uredbo obstaja obveznost upravljavca, da informira posameznike glede obdelave osebnih podatkov. Skladno s členom 14 Splošne uredbe bi moral upravljavec obvestiti posameznike, ko osebnih podatkov ni pridobil od njih. Izjemoma, če se na primer izkaže, da je zagotavljanje takih informacij nemogoče ali bi to vključevalo nesorazmeren napor, upravljavec informacij ni dolžan zagotoviti (določba 14(5)(b) Splošne uredbe).Ob zgoraj navedenem IP še ugotavlja, da povezava, ki ste jo posredovali v svojem sporočilu vodi na stran, ki ne obstaja – kar kaže na to, da je bila objava umaknjena torej, da je medij vaše zaprosilo upošteval.Lep pozdrav,Informacijski pooblaščenecMojca Prelesnik, univ. dipl. prav.informacijska pooblaščenkaPripravil:Anže Novak, univ. dipl. prav.Svetovalec Pooblaščenca za preventivo
