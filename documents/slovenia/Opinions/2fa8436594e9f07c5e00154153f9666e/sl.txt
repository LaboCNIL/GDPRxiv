

Zavarovanje OP glede seznama stanovalcev večstanovanjske stavbe
+
-


Datum: 25.04.2022
Številka: 07121-1/2022/453

Kategorije: Stanovanjsko in nepremičninsko pravo, Zavarovanje osebnih podatkov
                        Informacijski pooblaščenec (v nadaljevanju: IP) je prejel vaš dopis, v katerem nas seznanjate, da ste vašemu upravniku večstanovanjske stavbe predlagali, da izobesi seznam stanovanjskih enot s posameznimi številkami stanovanjskih enot ter številom prijavljenih stanovalcev, kjer naj ne bi bilo zapisanih niti imen lastnikov niti stanovalcev. Sklicujoč na naše mnenje  št. 07121-1/2021/609 ste mu predlagali, da se seznam, namesto na oglasno desko v javno dostopni veži, izobesi na stopnišče stavbe, ki je za zaklenjenimi vrati in s tem ogled možen le stanovalcem. Pojasnjujete nam, da kljub temu upravnik vaše stavbe zavrača objavo seznama na zaklenjenem stopnišču, češ da imajo dostop do seznama potencialno lahko tudi vsi obiskovalci stavbe ter izvajalci določenih storitev. Zanima vas, ali je takšno tolmačenje našega mnenja pravilno, ne glede na to, da gosti po ničemer ne morejo sklepati, kateri stanovalec živi v posamezni številki stanovanja.
 
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 76. členom Zakona o varstvu osebnih podatkov na področju obravnavanja kaznivih dejanj (Uradni list RS, št. 177/20, v nadaljevanju ZVOPOKD), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezujoče mnenje v zvezi z vašim vprašanjem.
 

 Seznam stanovanjskih enot s številom prijavljenih stanovalcev, iz katerega je razvidno, na katero konkretno stanovanjsko enoto se podatki nanašajo, mora upravnik izobesiti na oglasni deski, ki ni dostopna tretjim osebam.
 Če to ni možno, lahko upravnik takšen seznam pošlje na način, da ga v zaprti pisemski ovojnici vloži v hišne predalčnike etažnih lastnikov ali pa jim ga posreduje po elektronski pošti, pri čemer pa mora paziti, da posameznemu etažnemu lastniku ne bo razkril e-naslovov ostalih etažnih lastnikov (razen če je za razkritje pridobil njihovo vnaprejšnjo privolitev).
 Za objavo osebnih podatkov na oglasni deski, ki se nahaja npr. v veži večstanovanjske stavbe, ki pa je dostopna obiskovalcem stavbe oz. izvajalcem določenih storitev, pa bi moral upravnik pridobiti privolitev posameznikov, katerih osebni podatki bi se objavili, ali pa osebne podatke (npr. konkretne številke stanovanjskih enot) izbrisati.

O b r a z l o ž i t e v:
IP uvodoma pojasnjuje, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
V zvezi z vašim vprašanjem najprej pojasnjujemo, da je skladno s 1. točko 4. člena Splošne uredbe osebni podatek katera koli informacija v zvezi z določenim ali določljivim posameznikom. Posameznik je določljiv, če ga je mogoče neposredno ali posredno določiti, zlasti z navedbo identifikatorja, kot je ime, priimek, naslov bivanja, elektronski naslov, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.
V zvezi s tem nadalje pojasnjujemo, da je za vsako obdelavo osebnih podatkov, torej tudi za njihovo objavo na seznamu, treba imeti ustrezno in zakonito pravno podlago. Pravne podlage so določene v členu 6 Splošne uredbe in so sledeče:

privolitev (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov posameznika (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1),
zakoniti interesi upravljavca, ki ne prevladajo nad interesi in pravicami posameznika (točka (f)).

Peti odstavek 29. člena Pravilnika o upravljanju večstanovanjskih stavb (v nadaljevanju: Pravilnik) določa, da upravnik na podlagi prejetih sporočil o uporabnikih posameznih enot sestavi seznam posameznih enot s številom uporabnikov, brez navedbe osebnih podatkov, in ga obesi na oglasni deski.
IP je v smernicah za upravnike večstanovanjskih stavb, pojasnil, da obstaja pomembna razlika med seznamom, ki je v določenih primerih lahko dostopen le etažnim lastnikom in seznamom, ki je lahko dostopen vsem obiskovalcem večstanovanjske stavbe (str. 10). Upoštevaje s tem, je IP peti odstavek 29. člena Pravilnika interpretiral na način, ki zagotavlja varstvo osebnih podatkov etažnih lastnikov, obenem pa upošteva potrebe etažnih lastnikov, ki so zaradi preverjanja pravilnosti izračuna stroškov čiščenja skupnih prostorov in drugih skupnih stroškov upravičeni do podatkov o tem, kakšno je število uporabnikov posamezne stanovanjske enote, vključno s številom psov.
Prav zato je IP zavzel stališče, da je dopustno seznam, iz katerega so razvidne tudi številke posameznih enot oziroma je iz njega razvidno, na katero konkretno stanovanjsko enoto se podatki nanašajo, izobesiti na oglasni deski, ki pa ni dostopna tretjim osebam. Če to ni možno (kot pojasnjujete tudi v vašem primeru), lahko upravnik takšen seznam tudi pošlje etažnim lastnikom na način, da ga v zaprti pisemski ovojnici vloži v njihove hišne predalčnike ali pa jim ga posreduje po elektronski pošti, pri čemer mora paziti, da posameznemu etažnemu lastniku ne bo razkril e-naslovov ostalih etažnih lastnikov (razen če je za razkritje pridobil njihovo vnaprejšnjo privolitev). Tako se osebni podatki lastnikov stanovanj ne razkrivajo drugim, sami etažni lastniki pa so še vedno pravilno in zadostno obveščeni.
Za objavo osebnih podatkov na oglasni deski, ki se nahaja npr. v veži večstanovanjske stavbe, ki pa je dostopna obiskovalcem stavbe oz. izvajalcem določenih storitev, pa bi moral upravnik pridobiti privolitev posameznikov, katerih osebni podatki bi se objavili, ali pa osebne podatke (npr. konkretne številke stanovanjskih enot) izbrisati.
V upanju, da ste dobili odgovor na vaša vprašanja, vas lepo pozdravljamo.
 
Pripravil:                                                                                                                                  
Grega Rudolf,
asistent svetovalca pri IP          
 
Mojca Prelesnik, univ. dipl. prav.,
informacijska pooblaščenka
