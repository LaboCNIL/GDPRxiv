

Obveščanje delodajalca o rezultatih testiranja po e-pošti
+
-


Datum: 22.06.2021
Številka: 07121-1/2021/1140

Kategorije: Delovna razmerja
                        Informacijski pooblaščenec (v nadaljnjem besedilu IP) je prejel vaše vprašanje glede obveščanja delodajalca o rezultatih testiranja po e-pošti. Ker je vaša mama, ki je zaposlena na osnovni šoli, od delodajalca prejela obvestilo, da morajo od sedaj naprej preko elektronske pošte posredovati rezultate testiranja, vas zanima, ali to lahko delodajalec sploh zahteva.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Glede na 5. člen Odredbe o izvajanju posebnega presejalnega programa za zgodnje odkrivanje okužb z virusom SARS-CoV-2 za osebe, ki opravljajo dejavnost vzgoje in izobraževanja, mora oseba, ki dela v osnovni šoli, sporočiti negativen izvid testiranja predstojniku vzgojno-izobraževalnega zavoda oziroma osebi, ki jo on pooblasti.
 
Na kakšen način oseba to stori, z navedeno odredbo ni določeno, morajo pa biti za prenos osebnih podatkov zagotovljeni ustrezni varnostni ukrepi.
 
Podatke o zdravstvenem stanju (npr. podatek o okužbi, o cepljenju, o zdravljenju ipd.) Splošna uredba o varstvu podatkov (člen 9) uvršča med t.i. »posebne vrste osebnih podatkov«, katerih obdelava je dovoljena zgolj v izrecno navedenih primerih, med drugim tudi iz razlogov bistvenega javnega interesa ali iz razlogov javnega interesa na področju javnega zdravja, če je to predpisano z nacionalno zakonodajo.
 
V prizadevanju za preprečitev širjenja okužbe s koronavirusom na področju šolstva je minister za zdravje sprejel Odredbo o izvajanju posebnega presejalnega programa za zgodnje odkrivanje okužb z virusom SARS-CoV-2 za osebe, ki opravljajo dejavnost vzgoje in izobraževanja (Uradni list RS, št. 11/21, 64/21 in 81/21), ki izrecno nalaga obveznost sporočanja rezultatov testiranja. V 5. členu navedene odredbe je namreč določeno, da testirana oseba sporoči »negativen izvid testiranja predstojniku vzgojno-izobraževalnega zavoda oziroma osebi, ki jo on pooblasti«.
 
Pri tem opozarjamo, da delodajalec oziroma predstojnik vzgojno-izobraževalnega zavoda ali oseba, ki jo ta pooblasti, ni upravičena pridobivati dejanskih izvidov oziroma nima podlage za pregledovanje SMS sporočila (v primeru takšnega načina prevzema izvida) v telefonu zaposlenega ali celo, da bi moral zaposleni posredovati takšno sporočilo predstojniku ali pooblaščeni osebi. Delodajalec namreč nikoli ni upravičen do prejema izvida kot takega, lahko pa je v konkretnem primeru upravičen do informacije o negativnem izvidu.
 
Način izvajanja obveznosti obveščanja o negativnem izvidu težko podrobneje komentiramo, saj tega ne ureja ne navedena odredba, še manj pa kakšen zakon. Ker se zakonodajalec ali odredbodajalec o tem ni izrazil, lahko glede zahteve pošiljanja osebnih podatkov po elektronski pošti na splošno pojasnimo le, da mora vsak upravljavec osebnih podatkov (npr. osnovna šola) skrbeti za varnost osebnih podatkov, ki jih obdeluje, in je za to tudi odgovoren. Za skladno obdelavo osebnih podatkov mora upravljavec (delodajalec) sprejeti ustrezne organizacijske in tehnične ukrepe, ki zagotavljajo varno obdelavo osebnih podatkov (člen 32 Splošne uredbe o varstvu podatkov), ki jih IP v okviru neobvezujočega mnenja ne more presojati.
 
Tehnični in organizacijski ukrepi morajo biti predvideni glede na tveganje konkretne obdelave osebnih podatkov. Kot že omenjeno so podatki o zdravstvenem stanju t.i. »posebne vrste osebni podatki« oz. občutljivi osebni podatki, za katere velja, da predstavljajo večje tveganje za posameznika v primeru nepooblaščenega dostopa, izgube, uničenja, nezakonite objave ipd., zato mora biti njihov prenos preko telekomunikacijskih omrežij ustrezno zavarovan (drugi odstavek 14. člena ZVOP-1). Pravila varstva osebnih podatkov torej ne preprečujejo posredovanja osebnih podatkov po elektronski pošti, če so za to sprejeti ustrezni varnostni ukrepi. Podatki, ki razkrivajo zdravstveno stanje posameznika, sodijo med t.i. posebne vrste osebnih podatkov, ki zahtevajo posebno zavarovanje (kriptirano pošiljanje). Če ne gre za te vrste osebnih podatkov, potem jih pri pošiljanju po elektronski pošti ni treba posebej zaščititi (npr. s kriptiranjem). Konkretna presoja je odvisna od vseh okoliščin primera in jo mora narediti upravljavec.
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.
 
Vsa mnenja IP so objavljena in dostopna na naši spletni strani https://www.ip-rs.si/vop/. V zvezi z varnim pošiljanjem t.i. posebnih vrst osebnih podatkov po elektronski pošti si lahko preberete tudi mnenja, št. 07120-1/2020/224 z dne 26. 3. 2020, št. 0712-1/2019/1861 z dne 9. 8. 2019.
 
Prav tako so vsa ključna področja, ki jih ureja Splošna uredba o varstvu podatkov, predstavljena na https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/. Tu lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
Lep pozdrav,
 
                                                                                                Mojca Prelesnik,
                                                                                                informacijska pooblaščenka
 
Pripravila:
Karolina Kušević, univ. dipl. prav.,
svetovalka IP
