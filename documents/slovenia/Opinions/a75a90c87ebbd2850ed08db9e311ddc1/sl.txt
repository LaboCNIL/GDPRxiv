

Pošiljanje vlog prijavljenih kandidatov za ravnatelja
+
-


Datum: 25.11.2020
Številka: 07120-1/2020/615

Kategorije: Pravne podlage, Uradni postopki, Šolstvo
                        Informacijski pooblaščenec (v nadaljevanju IP) je po elektronski pošti prejel zaprosilo za mnenje. Navajate, da je potrebno v postopku imenovanja ravnatelj pridobiti mnenje lokalne skupnosti, mnenje vzgojiteljskega, učiteljskega zbora in mnenje sveta staršev o vseh kandidatih, ki izpolnjujejo pogoje. V dopisu MIZŠ o Postopku imenovanja ravnatelja št. 603-15/2016 z dne 30. 3. 2016 je zapisano, da »Svet zavoda k zaprosilu za mnenje priloži prijave vseh kandidatov, ki izpolnjujejo pogoje za ravnatelja in dokazila«. Zanima vas ali je potrebno prijavi ter programu vodenja in življenjepisu priložiti vsa ostala dokazila (dokazilo o izobrazbi, nazivu,...). Prav tako vas zanima ali lahko občina, ko sodeluje v izbirnem postopku imenovanja ravnatelja, zahteva celotno dokumentacijo vseh prijavljenih kandidatov, ki jo potem občinski uslužbenci kopirajo za vse svetnike, ti pa lahko dokumentacijo odnesejo domov. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Obdelava osebnih podatkov je na podlagi člena 6(1) Splošne uredbe o varstvu osebnih podatkov zakonita le in kolikor je izpolnjen vsaj eden od naslednjih pogojev: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. Točka (f) prvega pododstavka se ne uporablja za obdelavo s strani javnih organov pri opravljanju njihovih nalog.Za javni sektor (kamor spadajo tudi javni zavodi – šole) se, v povezavi z navedenimi določbami Splošne uredbe o varstvu osebnih podatkov, še vedno uporabljajo tudi določbe prvega, drugega in četrtega odstavka 9. člena ZVOP-1. Tako se lahko osebni podatki v javnem sektorju obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi, da se določeni osebni podatki obdelujejo le na podlagi osebne privolitve posameznika (prvi odstavek). Ne glede na prvi odstavek tega se lahko v javnemu sektorju izjemoma obdelujejo tisti osebni podatki, ki so nujni za izvrševanje zakonitih pristojnosti, nalog ali obveznosti javnega sektorja, če se s to obdelavo ne poseže v upravičen interes posameznika, na katerega se osebni podatki nanašajo (četrti odstavek).Zakon o organizaciji in financiranju vzgoje in izobraževanja (Uradni list RS, št. 16/07 in naslednji; v nadaljevanju ZOFVI) ureja postopek za imenovanje ravnatelja v 53.a členu. Skladno z drugim odstavkom si mora svet pred odločitvijo o izbiri kandidata za ravnatelja o vseh kandidatih, ki izpolnjujejo pogoje, pridobiti mnenje vzgojiteljskega, učiteljskega oziroma predavateljskega zbora, mnenje lokalne skupnosti, na območju katere ima javni vrtec oziroma šola sedež, kadar je ustanovitelj javne šole oziroma vrtca samoupravna narodna skupnost pa tudi mnenje te skupnosti ter mnenje sveta staršev.Glede na zgoraj navedeno bi lahko bila podana pravna podlaga za posredovanje (določenih) osebnih podatkov kandidatov, ki izpolnjujejo pogoje za ravnatelja, subjektom navedenim v drugem odstavku 53.a člena ZOFVI, prav v 53.a členu ZOFVI v povezavi s točko (c) člena 6 Splošne uredbe oziroma četrti odstavek 9. člena ZVOP-1. Pri tem velja opozoriti, da ZOFVI v okviru določb, ki se nanašajo na postopek za imenovanje ravnatelja, ne ureja načina posredovanja in obsega dokumentacije oziroma dokazil kandidatov, ki izpolnjujejo pogoje, subjektom, od katerih mora svet pred odločitvijo o izbiri kandidata za ravnatelja, pridobiti mnenje, zato je potrebno v povezavi z vprašanjem načina posredovanja posebej izpostaviti načelo celovitosti in zaupnosti iz točke (f) člena 5, v povezavi z vprašanjem obsega posredovanja pa načelo najmanjšega obsega podatkov iz točke (c) člena 5 Splošne uredbe o varstvu osebnih podatkov. Skladno z načelom celovitosti in zaupnosti morajo biti osebni podatki obdelani na način, ki zagotavlja ustrezno varnost osebnih podatkov, vključno z zaščito pred nedovoljeno in nezakonito obdelavo ter pred nenamerno izgubo, uničenjem ali poškodbo z ustreznimi tehničnimi ali organizacijskimi ukrepi. Skladno z načelom najmanjšega obsega podatkov pa morajo biti osebni podatki, pod pogojem, da za njihovo obdelavo obstaja pravna podlaga, ustrezni, relevantni in omejeni na to, kar je potrebo za namene, za katere se obdelujejo.IP na koncu opozarja, da je končna presoja glede načina in obsega posredovanja osebnih podatkov v domeni upravljavca osebnih podatkov. IP v okviru mnenja ne more presojati, ali so v konkretnem primeru, za konkreten namen in podatke izpolnjeni navedeni pogoji za obdelavo določenega podatka in njegovo posredovanje.Lep pozdrav,                                                                                    Mojca Prelesnik,                                                                             informacijska pooblaščenkaŽiga Veber, državni nadzornikza varstvo osebnih podatkovTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
