

Sklep o izvršbi na plačo z osebnimi podatki
+
-


Datum: 22.03.2022
Številka: 07121-1/2022/336

Kategorije: Delovna razmerja, Sodni postopki
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da ste prejeli sklep o izvršbi, kjer kot dolžnik nastopa vaš zaposleni. V sklepu o izvršbi so tudi podatki otroka, saj gre za neporavnane preživninske obveznosti. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
Za vsako obdelavo osebnih podatkov mora obstaja ustrezna pravna podlaga. Ker je v danem primeru upravljavec osebnih podatkov, ki podatke posreduje, javni organ (konkretneje sodišče), prideta v danem primeru v poštev predvsem dve pravni podlag iz člena 6(1) Splošne uredbe, in sicer:

obdelava je potrebna za izpolnitev zakonske obveznosti, ki velja za upravljavca (točka (c)), in
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu (točka (e)).

V skladu s 44. členom ZIZ so v sklepu o izvršbi, s katerim sodišče dovoli izvršbo, navedeni naslednji podatki: upnik in dolžnik z identifikacijskimi podatki iz 16.a člena ZIZ, izvršilni naslov oziroma verodostojna listina, dolžnikova obveznost, sredstvo in predmet izvršbe ter drugi podatki, ki so potrebni, da se izvršba lahko opravi.
Nadalje pa lahko v skladu s 129. členom ZIZ sodišče s sklepom o izvršbi na plačo zarubi določen del plače in delodajalcu naloži, da mora po pravnomočnosti tega sklepa plačati oziroma plačevati upniku denarni znesek oziroma denarne zneske, za katere je dovolilo izvršbo. Iz navedene določbe tako izhaja, da lahko sodišče s sklepom o izvršbi na plačo delodajalcu naloži plačilo določenega zneska upniku. Iz tega je mogoče sklepati, da je za namen izvršitve sklepa, le-tega potrebno posredovati oziroma vročiti delodajalcu. Ob tem pa velja opozoriti, da je delodajalec dolžan upoštevati, kar je sodišče s sklepom naložilo, namreč v skladu s četrtim odstavkom 134. člena ZIZ lahko delodajalec, ki ni ravnal v skladu s sklepom o izvršbi, odškodninsko odgovarja za škodo, ki jo zaradi tega utrpi upnik. Hkrati pa sklep o izvršbi delodajalcu razkrije tudi podatek o upniku (v danem primeru je to otrok delavca), saj je to v skladu s 44. členom ZIZ obvezna sestavina sklepa o izvršbi, ob tem pa je ta podatek navadno pomemben tudi za namen poplačila tega upnika, saj, kakor izhaja iz 129. člena ZIZ, delodajalec določen znesek oziroma zneske plača neposredno upniku.
 
IP na koncu še pojasnjuje, da se do konkretne obdelave osebnih podatkov v okviru neobvezujočega mnenja ne more opredeliti, temveč lahko to stori šele v postopku inšpekcijskega nadzora. Hkrati pa tudi pojasnjuje, da IP ni pristojen za nadzor dejanj obdelave sodišč, kadar delujejo kot sodni organ (tako člen 55(3) Splošne uredbe).
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                  
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
