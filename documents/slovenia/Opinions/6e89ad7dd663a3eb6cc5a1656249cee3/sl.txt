

Zahteva delodajalca po IP naslovu
+
-


Datum: 04.08.2021
Številka: 07121-1/2021/1379

Kategorije: Delovna razmerja, Moderne tehnologije
                        Informacijski pooblaščenec (v nadaljevanju IP) prejel vaše zaprosilo za mnenje glede zahteve nadrejene po vašem IP naslovu službenega računalnika.  
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pojem osebni podatki pomeni skladno s členom 4(1) Splošne uredbe o varstvu podatkov katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti. IP številka je identifikacijska številka računalnika, priključenega v medmrežje. IP številka je torej unikatna številka, s katero se vsak računalnik izkazuje v internet mreži kot naslov. Posameznika se z njeno pomočjo vsaj določljivo identificirati. V skladu z navedenim je torej IP naslov osebni podatek.
 
To predvsem pomeni, da delodajalec v danem primeru potrebuje ustrezno pravno podlago za obdelavo vašega IP naslova. Delodajalec mora za vsak podatek, ki ga zahteva od delavca, izkazati, da njegovo obdelavo določa zakon ali da ga potrebuje za izvrševanje pravic in obveznosti iz delovnega razmerja. Zakon o delovnih razmerjih (Uradni list RS, št. 21/13, 78/13 – popr., 47/15 – ZZSDT, 33/16 – PZ-F, 52/16, 15/17 – odl. US, 22/19 – ZPosS, 81/19 in 203/20 – ZIUPOPDVE; v nadaljevanju: ZDR-1) v 48. členu določa, da se lahko osebni podatki delavcev zbirajo, obdelujejo, uporabljajo in dostavljajo tretjim osebam samo, če je to določeno z zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem.
 
Iz dopisa vaše nadrejene ne izhaja za katere namene potrebuje IP naslov vašega službenega računalnika. Razlogi zaradi katerih lahko delodajalec potrebuje IP naslov so različni, med drugim lahko delodajalci potrebujejo ta podatek iz povsem varnostnih razlogov, morda ga potrebujejo za namen zagotovitve dostopa vaše naprave do službenega omrežja. Delodajalec ima v takšnem primeru ustrezno pravno podlago za obdelavo IP naslova, saj je obdelava podatka potrebna za namene izvrševanja pravic in obveznosti iz delovnega razmerja. Vsekakor pa v ta okvir pa ne sodi obdelava podatkov z namenom vpogledovanja v uporabo interneta preko tega naslova, saj ima delavec pravico do zasebnosti tudi na delovnem mestu. Ne glede na to pa IP ne more z gotovostjo pojasniti zahteve vaše nadrejene, saj nima vseh informacij v danem primeru, poleg tega se lahko glede zakonitosti obdelave osebnih podatkov konkretno opredeli šele v okviru inšpekcijskega postopka. V primeru kakršnihkoli dvomov glede namena obdelave vašega podatka, vam IP svetuje, da pri delodajalcu povprašate glede namenov in pravne podlage obdelave IP naslova. Namreč v skladu s členom 13 Splošne uredbe o varstvu podatkov vam je upravljavec v zvezi z obdelavo vaših podatkov dolžan zagotoviti določene informacije, med drugim tudi namene, za katere se osebni podatki obdelujejo, kakor tudi pravno podlago za njihovo obdelavo. Več o vaši pravici do obveščenosti si lahko preberete na naši spletni strani: https://tiodlocas.si/moram-biti-obvescen/.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP
