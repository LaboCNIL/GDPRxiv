

Panoramske kamere
+
-


Datum: 16.03.2021
Številka: 07121-1/2021/505

Kategorije: Video in avdio nadzor
                        Informacijski pooblaščenec (v nadaljevanju: IP) je prejel vaše sporočilo, v katerem nas prosite za mnenje glede tega, kako je pravno urejen prenos prostorske/panoramske slike iz spletne kamere na internet in spletno stran, brez da bi se video snemal (kot pojasnjujete ne gre za videonadzor, temveč za samostojno kamero). Možno je, da se od daleč vidijo tudi ljudje, vendar so neprepoznavni, ker je praviloma tudi resolucija teh kamer manjša.
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Informacijski pooblaščenec (v nadaljevanju IP) uvodoma pojasnjuje, da kolikor sta postavitev in delovanje kamer takšni, da ne omogočajo določljivosti posameznika, da torej iz žive slike ali posnetkov ni razvidna podoba obraza, registrske številke vozila ali bi bila na drugačen način mogoča določljivost posameznika, potem lahko govorimo o t.i. panoramskih kamerah, ki služijo prikazu dogajanja na določenih površinah in praviloma niso postavljene z namenom zagotavljanja varnosti premoženja ali ljudi. Če določljivost posameznika ni možna, potem ne gre za obdelavo osebnih podatkov in tudi ne za izvajanje videonadzora, kot ga ureja ZVOP-1. Namestitev obvestil v takšnem primeru ni potrebna, je pa lahko priporočljiva zaradi večje transparentnosti do posameznikov.
Priporočamo, da glede tega izdelate pisno oceno in preverite tehnično dokumentacijo ter samo delovanje sistema, saj morate upoštevati, da bi lahko npr. z možnostjo približevanja lahko prišlo do natančnejših podob in potencialno do določljivosti posameznikov (in s tem do uporabe zakonodaje o varstvu osebnih podatkov), zato priporočamo, da to podrobno preverite in dokumentirate.
 
S spoštovanjem,
 
Mojca Prelesnik, univ.dipl.prav.,                                                                                                   
informacijska pooblaščenka
 
Pripravil:                                                                                                                                 
mag. Andrej Tomšič,
namestnik informacijske pooblaščenke        
