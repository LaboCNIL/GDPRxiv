

Seznanitev staršev z osebnimi podatki polnoletnega otroka
+
-


Datum: 21.06.2021
Številka: 07121-1/2021/1135

Kategorije: Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas, ali lahko starš polnoletne osebe vidi podatke o otroku, npr. zakonski stan. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Starši so praviloma upravičeni dostopati do osebnih podatkov otroka po členu 15 Splošne uredbe, a le dokler so njegovi zakoniti zastopniki (tj. načeloma do njegove polnoletnosti). Po tem njihova pravica do vpogleda v osebne podatke otroka iz naslova seznanitve z lastnimi osebnimi podatki preneha. Starši bi se lahko seznanili s podatki polnoletnih otrok tudi v primeru, če bi jih otrok za to izrecno pooblastil.
 
Prav tako bi lahko starši do določenih podatkov svojih polnoletnih otrok dostopali na podlagi določb posebnih zakonov. Na primer, Zakon o poklicnem in strokovnem izobraževanju (Uradni list RS, št. 79/06, 68/17 in 46/19) v 87.a členu ureja razkrivanje in posredovanje osebnih podatkov staršem polnoletnih dijakov. Ti podatki pa se nanašajo na izobraževanje in ne na zakonski stan.
 
IP zato meni, da ob odsotnosti kakšnih posebnih okoliščin ni pravne podlage za razkrivanje podatka o zakonskem stanu polnoletnega otroka njegovim staršem.
 
Svetujemo, da si več o pravicah posameznika glede varstva osebnih podatkov preberete na naši spletni strani www.tiodlocas.si.
 
 
Lep pozdrav,
 
                                                                                                     Mojca Prelesnik, univ. dipl. prav.,                                               
                                                                                                             informacijska pooblaščenka
 
Pripravila:                                                                                                                                
Tina Ivanc, univ. dipl. prav.,svetovalka IP za varstvo osebnih podatkov
