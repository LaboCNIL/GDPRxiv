

Podpisovanje izjave o izpolnjevanju PCT pogojev
+
-


Datum: 04.10.2021
Številka: 07121-1/2021/1985

Kategorije: Delovna razmerja, Zdravstveni osebni podatki
                        Informacijski pooblaščenec (v nadaljevanju: IP) je po e-pošti prejel vaše zaprosilo za mnenje. Navajate, da ste v službi v zvezi s samotestiranjem izpolnili evidenčni list z imenom in priimkom, niste pa želeli sprejeti v podpis izjave (oboje prilagate v priponki). Samotestiranje vam iz tega razloga ni bilo omogočeno.
 
Po vašem mnenju je namreč po odloku dovolj test in izpolnitev evidenčnega lista za nadaljevanje dela. Menite, da gre pri sami izjavi za posredno ugotavljanje o vašem statusu PCT ali PT, kar pomeni, da vašega delodajalca zanima če ste cepljeni ali ne. Na to izjavo bi se moral podpisati tudi vaš nadrejeni in potrditi vpogled v potrdilo. Menite, da gre za poseg v vašo zasebnost in zdravstveni status, prav tako je vedno bolj prisotna stigmatizacija na podlagi špekulacij.
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Predloženo izjavo in evidenčni list bi lahko konkretno presojali zgolj v inšpekcijskem postopku, z nezavezujočim mnenjem pa vam lahko podamo zgolj usmeritve in priporočila. Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
IP je za namen lažjega izvajanja odlokov o preverjanju PCT pogojev pripravil smernice o preverjanju PCT pogojev (za upravljavce in za posameznike), ki so dostopne na spletni strani: https://www.ip-rs.si/novice/smernice-o-preverjanju-pct-pogojev.
 
Kot smo poudarili v smernicah, lahko delodajalec preveri izpolnjevanje PCT pogoja tako, da vpogleda v dokazilo glede izpolnjevanja PCT pogoja, če ima za to ustrezno pravno podlago. Za delodajalca je podana v primeru, če je s predpisom (npr. vladnim odlokom) zahtevano, da so pogoji PCT za zaposlene in druge osebe, ki delajo pri delodajalcu, v določeni panogi obvezni, ali v primeru, da je takšno preverjanje potrebno za zaščito interesov, ki so bistveni za življenje posameznikov po presoji pooblaščenega zdravnika medicine dela. IP o etični in pravni ustreznosti samega ukrepa PCT ne sme presojati. Delodajalci namreč lahko obdelujejo osebne podatke (npr. preverjajo PCT pogoje) svojih zaposlenih, če je to potrebno za namene uresničevanja pravic in obveznosti iz delovnega razmerja ali v zvezi z delovnim razmerjem zaposlenega (48. člen Zakona o delovnih razmerjih – ZDR-1). Vladni odloki, ki urejajo ukrepe za zajezitev epidemije COVID-19, določajo, kdaj mora delavec izpolnjevati PCT pogoje - delavcu nalagajo obveznost, da v zvezi s svojim delovnim razmerjem izkaže, da izpolnjuje pogoj PCT, delodajalcu pa obveznost, da te pogoje preveri pri svojih zaposlenih.
 
V smernicah smo izpostavili, da sme delodajalec skladno z načelom najmanjšega obsega podatkov, v dokazila glede izpolnjevanja PCT pogojev svojih delavcev le vpogledati, ne sme pa jih hraniti. Predloženih dokazil v papirni ali digitalni obliki torej delodajalec ne sme kopirati, preslikati, fotografirati ali drugače reproducirati njihove vsebine.
 
Glede samega hranjenja podatkov lahko delodajalec nadalje obdeluje le tiste osebne podatke, ki so nujno potrebni za namen organiziranja preverjanja pogojev PCT (npr. predpisan evidenčni list za samotestiranje, izjavo o izpolnjevanju pogoja PCT, ime in priimek ter do kdaj oseba izpolnjuje pogoj PCT (brez beleženja drugih podatkov, ki niso ključni, npr. vrsta cepiva in izvajalec cepljenja)). Tudi pri samem preverjanju dokazil je priporočljivo, da se delodajalec seznani le z najnujnejšimi podatki iz dokazil (npr. na koga se dokazilo nanaša, časovna veljavnost potrdila za prebolevnike, in za cepljene podatek o polni cepljenosti - odmerek 1/1 ali odmerek 2/2).
 
Poudarjamo tudi, da mora delodajalec delavcu pred preverjanjem PCT pogojev zagotoviti tudi vse informacije o obdelavi njegovih osebnih podatkov, skladno s 13. členom Splošne uredbe (npr. glede pravne podlage, roka hrambe, itd.). Ostala priporočila IP si lahko preberete v citiranih smernicah.
 
V kolikor na podlagi navedenega menite, da je pri upravljavcu prišlo do kršitve varstva osebnih podatkov, lahko podate prijavo pri IP (podana je lahko tudi anonimno). Pomagate si lahko z obrazcem »Prijava kršitve varstva osebnih podatkov (Obrazec ZIN PRIJAVA)«, ki je objavljen na povezavi: https://www.ip-rs.si/obrazci/varstvo-osebnih-podatkov/.
 
 
Lepo pozdravljeni.
 
                                                                                             
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
