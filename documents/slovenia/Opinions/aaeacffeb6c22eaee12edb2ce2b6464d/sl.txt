

Razkritje OP sodnega izvedenca
+
-


Datum: 10.03.2019
Številka: 0712-1/2019/560

Kategorije: Sodni postopki
                        Informacijski pooblaščenec (v nadaljevanju: IP) je prejel vaše zaprosilo za mnenje glede razkritja osebnih podatkov sodnega izvedenca, ki naj bi kršil avtorske pravice.Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.IP uvodoma pojasnjuje, da ni pristojen za tolmačenje področja avtorskih pravic.IP nadalje pojasnjuje, da lahko podaja nezavezujoča mnenja in pojasnila, ne more pa izven konkretnih inšpekcijskih postopkov presojati posameznih primerov obdelave osebnih podatkov. Prav tako ne moe vnaprej potrjevati posameznih rešitev z vidika skladnosti z zakonodajo s področja varstva osebnih podatkov.IP nadalje splošno pojasnjuje, da je za zakonito obdelavo osebnih podatkov treba imeti ustrezno pravno podlago. Splošna uredba o varstvu podatkov določa pravne podlage v prvem odstavku 6. člena, ki določa, da je obdelava zakonita le in kolikor je izpolnjen vsaj eden od naslednjih pogojev:(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;(c) obdelava je potrebna za izpolnitev zakonske obveznosti, ki velja za upravljavca;(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.«.Ob tem je treba upoštevati, da se zadnja točka (f) ne more uporabljati za obdelavo s strani javnih organov pri opravljanju njihovih nalog.Zakon o pravdnem postopku (ZPP; Uradni list RS, št. 73/07 – UPB, s spremembami in dopolnitvami) v 150. členu določa, da imajo stranke pravico pregledovati in prepisovati spise pravde, v kateri so udeležene. Pregled in prepis posameznih spisov se lahko dovoli tudi drugim osebam, ki imajo upravičeno korist. Izvedensko mnenje, izdano v okviru pravdnega postopka, je tako v celoti dostopno le strankam postopka in osebam, ki imajo v skladu s 150. členom ZPP pravico pregledovati in prepisovati posamezne spise pravdne zadeve. Izvedenskega mnenja z osebnimi podatki navedene osebe ne smejo prosto posredovati ali razkrivati nepooblaščenim tretjim osebam, pač pa jih lahko uporabljajo le za zakonite namene, upoštevajoč konkretne okoliščine, to je za namene sodnih postopkov ter za uveljavljanje oziroma varovanje svojih pravic pred pristojnimi državnimi organi. Le v tem okviru bi bilo tako posredovanje izvedenskega mnenja, izdanega v konkretnem pravdnem postopku, in osebnih podatkov, ki jih mnenje vsebuje, tretjim osebam, lahko dopustno. IP sklepno poudarja, da je odgovornost za zakonitost posredovanja osebnih podatkov vedno na upravljavcu. IP zgolj na podlagi zaprosila za mnenje ne more presojati ustreznosti posredovanja konkretnega osebnega podatka iz izvedenskega mnenja, katerega vsebine ne pozna, tretji osebi, niti ni povsem jasna vaša vloga v postopku.V vašem zaprosilu navajate tudi, da je dejanski avtor že obveščen o napačni navedbi podatkov o viru in avtorju. IP pojasnjuje, da torej avtor lahko sam poskrbi za zaščito svojih pravic, saj ima avtor v skladu z 18. členom Zakona o avtorski in sorodnih pravicah (ZASP; Uradni list RS, št. 21/95, 9/01, 30/01 – ZCUKPIL, 43/04, 17/06, 114/06 – ZUE, 139/06, 68/08, 110/13, 56/15, 63/16 – ZKUASP) izključno pravico do priznanja avtorstva na svojem delu ter lahko določi, ali naj se pri objavi dela navede njegovo avtorstvo in s kakšno oznako.S spoštovanjem.Pripravil:Matej Sironič,                                                  Svetovalec pooblaščencaza varstvo osebnih podatkovInformacijski pooblaščenec:Mojca Prelesnik, univ. dipl. prav.,pooblaščenka
