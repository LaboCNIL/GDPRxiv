

Snemanje in predvajanje cerkvenih obredov v živo preko spleta
+
-


Datum: 21.12.2021
Številka: 07121-1/2021/2555

Kategorije: Snemanje sej in javnih dogodkov, Verske skupnosti, Posebne vrste
                        Informacijski pooblaščenec (v nadaljevanju: IP) je prejel elektronski dopis, v katerem vas zanima, na kakšen način je potrebno obvestiti obiskovalce cerkve, da se bo maša prenašala po Youtube kanalu. Zanima vas, ali je potrebna njihova privolitev, v obliki podpisa ali zadostuje že obvestilo na vhodu. 
 
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašimi vprašanji.
 
IP uvodoma pojasnjuje, da konkretne presoje zakonitosti obdelave osebnih podatkov v okviru neobvezujočega mnenja ne more opraviti, temveč bi lahko konkretno presojo glede vašega vprašanja lahko izvedel šele in samo v postopku inšpekcijskega nadzora. IP, v povezavi s tem, kaj morate kot upravljavec storiti, da lahko sneman cerkven obred zakonito predvajate v živo preko Youtube kanala, poudarja, da ne sme in ne more prevzeti odgovornosti posameznih subjektov za njihovo poslovanje, podobno kot to velja za druge inšpekcijske organe, kajti zakonita obdelava osebnih podatkov je primarna naloga in odgovornost posameznega upravljavca. V zvezi z vašim vprašanjem vam zato podajamo le informacije splošne narave. Dodatno vas napotujemo na že izdano mnenje IP, kjer smo že odgovorili na podobno vprašanje glede snemanja in objave cerkvenih obredov ter s tem povezane pogoje in zahteve. Predlagamo, da si mnenje preberete na naši spletni strani:
 

Mnenje št. 0712-1/2019/1194 z dne 17. 05. 2019 glede snemanja in objave duhovnih praks: https://www.ip-rs.si/mnenja-gdpr/6048a38d376ba

 
V povezavi z izpostavljenim mnenjem pojasnjujemo, da je treba najprej ugotoviti, ali in v kolikšni meri gre pri vašem snemanju sploh za obdelavo osebnih podatkov, kot jo to ureja Splošna uredba. Za obdelavo v smislu Splošne uredbe npr. ne bi šlo, če posamezniki na posnetkih sploh ne bi bili določljivi bodisi zaradi kota snemalnega kadra bodisi ločljivosti posnetka ali drugega razloga. Če torej ne gre za obdelavo v smislu Splošne uredbe, potem se pravila varstva osebnih podatkov ne uporabljajo. V teh primerih pa gre lahko za posege v širšo pravico do zasebnosti, za katero je predvideno sodno varstvo in so pristojna civilna sodišča.
 
V kolikor gre za obdelavo osebnih podatkov pa je nadalje potrebno presoditi, ali pri obdelavi prihaja do obdelave posebnih vrst osebnih podatkov (npr. podatki o verskem prepričanju posameznikov), kajti tovrstna obdelava je dopustna le, kadar so izpolnjeni pogoji določbe člena 9(2)(d) Splošne uredbe.
Snemanje bi bilo pod navedenimi pogoji lahko torej dopustno (brez potrebe po pridobivanju posebnih privolitev udeležencev), pri čemer morajo biti udeleženci nujno vnaprej obveščeni o dejstvu snemanja, namenih, pri komu lahko uveljavljajo svoje pravice ter drugih informacijah po 13. členu Splošne uredbe. 
                                            
Pri tem pa za nadaljnjo rabo posnetkov (npr. predvajanje posnetkov preko Youtube kanala), veljajo strožji pogoji in sicer potrebno je zagotoviti privolitev upodobljenega posameznika oz. njegovega zakonitega zastopnika. Ob tem še dodatno opozarjamo, da so pogoji za privolitev, ko gre za obdelavo posebnih vrst osebnih podatkov, strožji, saj se skladno s členom 9 (2) (a), zahteva izrecna privolitev.
 
IP sklepno še izpostavlja, da v primeru, ko gre za poseg v širše osebnostne pravice, lahko posameznik te varuje pred pristojnimi sodišči. Če torej na posnetku upodobljeni meni, da z uporabo posnetka snemalec posega v njegove osebnostne pravice (npr. pravica do lastne podobe), lahko uporabi institute civilnega ali kazenskopravnega varstva, ki mu jih daje zakonodaja in sodijo v pristojnost sodišč.
                                           
V upanju, da ste dobili odgovor na svoje vprašanje, vas lepo pozdravljamo.
 
                                                           
Mojca Prelesnik, univ. dipl. prav.,
informacijska pooblaščenka
