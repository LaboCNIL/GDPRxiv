

Posredovanje osebnih podatkov s strani RTV hrvaškemu upniku
+
-


Datum: 25.03.2020
Številka: 07121-1/2020/424

Kategorije: Stanovanjsko in nepremičninsko pravo, Video in avdio nadzor
                        Informacijski pooblaščenec (v nadaljevanju: IP) je prejel vaše elektronsko sporočilo, v katerem ste IP posredovali dokaz, kako javni zavod … posreduje osebne podatke svojih zaposlenih. Sporočilu ste priložili dopis, z dne …, z naslovom zadeve »Posredovanje podatkov o …«, ki ga je … naslovila na Pula parking d.o.o., Prilaz Kralja Salamona 4, 52100 Pula (Hrvaška) in v katerem je naslovniku posredovala vaše osebne podatke: ime in priimek, naslov ter rojstni datum. Zanima vas, kakšna je pravna podlaga za takšno posredovanje osebnih podatkov in kako naj ukrepate. Na podlagi informacij, ki ste nam jih posredovali, vam v nadaljevanju skladno s točko b) tretjega odstavka 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 - v nadaljevanju ZVOP-1; v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05 in 51/07 – ZustS-A, v nadaljevanju: ZInfP) posredujemo naše neobvezno mnenje v zvezi z vašim vprašanjem.IP uvodoma pojasnjuje, da lahko podaja le nezavezujoča mnenja in pojasnila, ne more pa izven konkretnih inšpekcijskih postopkov, kjer bi imel na voljo vse dokaze in bi udeleženim nudil vse procesne varovalke, presojati posameznih primerov obdelave osebnih podatkov. Prav tako ne more vnaprej potrjevati posameznih rešitev z vidika skladnosti z zakonodajo s področja varstva osebnih podatkov.Na podlagi informacij, ki ste jih posredovali, IP sklepa, da je vaše vprašanje povezano z izterjavo oz. plačilom neplačane parkirnine na parkirišču na Hrvaškem, katerega upravljavec je Pula Parking d.o.o.., in sicer na podlagi večjega števila podobnih zadev, ki jih je že obravnaval.IP ocenjuje, da je predpogoj za vprašanje zakonitosti posredovanja vaših osebnih podatkov s strani vašega delodajalca, tj…, Puli parking d.o.o., ali je …, kot lastnik službenega vozila, ki vam je bilo dodeljeno v uporabo, v skladu z materialno pravnimi predpisi v zadevah neplačila parkirnine s strani uporabnikov njegovih vozil sploh odgovoren za izpolnitev terjatve nasproti lastnikom oz. upravljavcem parkirišč oz. ali je upniško dolžniško razmerje, ki izvira iz določb o najemni oz. zakupni pogodbi, urejeni v 10. poglavju Obligacijskega zakonika (Ur. l. RS, št. 97/07 – UPB1, v nadaljevanju OZ) med lastnikom oz. upravljavcem parkirišča sploh nastalo. Z vidika posredovanja osebnih podatkov je pravno relevantno predvsem dejstvo, da lahko upnik izpolnitev obveznosti načeloma zahteva le od lastnika vozila (…) in za izterjavo potrebuje podatke, ki mu omogočajo vložitev popolne zahteve, vendar le, če je takšno razmerje sploh nastalo. Po 15. členu OZ je pogodba sklenjena, ko se stranki sporazumeta o bistvenih sestavinah, volja za sklenitev pogodbe pa se lahko izrazi tudi s konkludentnim ravnanjem, torej z ravnanjem, iz katerega je moč sklepati, da je bila želja, da se pogodba sklene. Iz konkretnega primera bi bilo mogoče tudi zaključiti, da v primeru, ko je lastnik vozila …, uporabnik pa zaposleni, ki mu je službeno vozilo dodeljeno v uporabo in hkrati tisti, ki je uporabljal parkirišče, bi bilo mogoče iz konkludentnih dejanj sklepati, da je sklenil najemno pogodbo z lastnikom oz. upravljavcem parkirišča uporabnik vozila in ne dejanski lastnik. IP na tem mestu ponovno poudarja, da lahko podaja le nezavezujoča mnenja in pojasnila, ne more pa izven konkretnih inšpekcijskih postopkov presojati posameznih primerov obdelave osebnih podatkov.Ob predpostavki, da je med … in lastnikom oz. upravljavcem zasebnega parkirišča vendarle nastalo upniško dolžniško razmerje, o čemer pa IP v mnenju ne more presojati, ker za to vprašanje ni pristojen, postane relevantno tudi vprašanje dopustnosti posredovanja osebnih podatkov s strani … (vašega delodajalca) kot upravljavca osebnih podatkov uporabnikov svojih vozil.Za zakonito obdelavo (v skladu z drugim odstavkom člena 4 Splošne uredbe »obdelava« pomeni vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje) osebnih podatkov je treba imeti ustrezno pravno podlago. Splošna uredba o varstvu podatkov določa pravne podlage v prvem odstavku člena 6, ki določa, da je obdelava zakonita le in kolikor je izpolnjen vsaj eden od naslednjih pogojev:(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;(c) obdelava je potrebna za izpolnitev zakonske obveznosti, ki velja za upravljavca;(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.«.Ob tem je treba upoštevati, da se zadnja točka (f) ne more uporabljati za obdelavo s strani javnih organov pri opravljanju njihovih nalog.Na podlagi možnih pravnih podlag iz člena 6 Splošne uredbe in ob predpostavki, da je med … in lastnikom oz. upravljavcem parkirišča nastalo upniško dolžniško razmerje, bi po mnenju IP za posredovanje osebnih podatkov uporabnikov vozil lahko prišla v poštev točka (c) člena 6 Splošne uredbe, tj. obdelava je potrebna za izpolnitev zakonske obveznosti, ki velja za upravljavca, pri čemer je podlaga za obdelavo iz navedene točke (točke c) določena v skladu s pravom države članice, v kateri mora biti določen vsaj namen obdelave. V tem kontekstu IP vidi 48. člen Zakona o delovnih razmerjih (Uradni list RS, št. 21/13, s sprem. in dop.; ZDR-1), ki določa, da se lahko osebni podatki delavcev zbirajo, obdelujejo, uporabljajo in posredujejo tretjim osebam samo, če je to določeno z zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. Uporaba službenega avtomobila nedvoumno sodi med področja, ki zapadejo v sfero pravic in obveznosti iz delovnega razmerja ali v zvezi z delovnim razmerjem, saj ima … kot vaš delodajalec pravico, da zagotovi, da so vse obveznosti zaradi uporabe njegovega delovnega sredstva, tj. službenega avtomobila, izpolnjene (npr. plačilo parkirnine), zaposleni, ki je uporabnik takšnega vozila, pa ima na drugi strani obveznost, da to izpolni.Iz navedene določbe ZDR-1 tudi izhaja, da delodajalci ne smejo obdelovati katerihkoli osebnih podatkov, ampak le tiste osebne podatke, ki jih potrebujejo za dosego v zakonu določenega namena (uresničevanja pravic in obveznosti iz delovnega razmerja ali v zvezi z delovnim razmerjem). Določba vključuje načelo najmanjšega obsega podatkov iz točke (c) prvega odstavka člena 5 Splošne uredbe o varstvu podatkov, ki ga je treba upoštevati pri vsaki obdelavi osebnih podatkov. To določa, da morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo.Poleg upravljavca osebnih podatkov, v konkretnem primeru …, je za zakonito obdelavo osebnih podatkov potrebno, da z ustrezno pravno podlago razpolaga tudi prejemnik oz. uporabnik podatkov, tj. lastnikom oz. upravljavcem parkirišča. Na temelju možnih pravnih podlag iz člena 6 Splošne uredbe bi v tem primeru lahko prišla v poštev točka (f) člena 6 Splošne uredbe, tj. obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. V tem kontekstu govorimo o zakonitem interesu tretje osebe, tj. lastnika oz. upravljavca parkirišča, kot zakoniti interes pa bi lahko šteli obstoj izvršilnega naslova za nastalo terjatev oz. obveznost plačila uporabe parkirišča s strani uporabnikov njegovega parkirišča oz. parkirišča v upravljanju.V upanju, da ste dobili odgovore na svoja vprašanja, vas lepo pozdravljamo.Mojca Prelesnik, univ. dipl. prav. informacijska pooblaščenka
