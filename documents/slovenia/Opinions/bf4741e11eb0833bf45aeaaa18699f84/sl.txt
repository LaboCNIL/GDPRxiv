

Dostop stranke do posnetka oz. zapisnika obravnave na sodišču
+
-


Datum: 19.12.2018
Številka: 0712-3/2018/2616

Kategorije: Sodni postopki
                        Informacijski pooblaščenec (v nadaljevanju IP) je prejel vašo vlogo v kateri navajate, da ste stranka v pravdnem postopku na sodišču. Ker na obravnavi niste bili prisotni, vas zanima, ali ste upravičeni do posnetka obravnave, glede na to, da so na sodišču videonadzorne kamere.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z zgoraj navedenimi vprašanji.O b r a z l o ž i t e v:Ker iz vaše vloge ni natančno razvidno ali bi radi prejeli zapisnik obravnave ali (video)posnetek obravnave, vam v nadaljevanju pojasnjujemo dve pravni podlagi za pridobitev podatkov, ki jih želite:Pridobivanje zapisnika obravnave kot stranka v (pravdnem) postopku na sodišču:IP opozarja na 150. člen Zakona o pravdnem postopku (Uradni list RS, št. 73/07 – uradno prečiščeno besedilo, 45/08 – ZArbit, 45/08, 111/08 – odl. US, 57/09 – odl. US, 12/10 – odl. US, 50/10 – odl. US, 107/10 – odl. US, 75/12 – odl. US, 40/13 – odl. US, 92/13 – odl. US, 10/14 – odl. US, 48/15 – odl. US, 6/17 – odl. US in 10/17, v nadaljevanju ZPP), ki določa, da imajo stranke  pravico pregledovati in prepisovati spise pravde, v kateri so udeležene. Spis v elektronski obliki imajo stranke pravico pregledovati in prepisovati tudi v elektronski obliki v informacijskem sistemu, v katerem stranka svojo istovetnost dokaže s svojim kvalificiranim potrdilom za elektronski podpis. Zakon za stranke postopka ne postavlja nobenih omejitev, kar pomeni, da lahko pregledujete vse listine, ki se nahajajo v spisu postopka, katerega stranka ste (ter enako seveda nasprotna stranka), tudi v interesu seznanitve z vsemi dejstvi v zvezi s postopkom, katerega udeleženec ste. IP dodaja, da se drugim osebam, ki niso stranke postopka, lahko pod določenimi pogoji (izjemoma) dovoli pregled in prepis posameznih spisov, in sicer samo, če imajo opravičeno korist.Snemanje obravnave na sodišču in dostop do posnetka obravnaveZPP v 125.a členu določa, da predsednik senata lahko odredi zvočno ali zvočno-slikovno snemanje celotnega naroka ali dela naroka (obravnave). O tem obvesti stranke in druge udeležence na naroku.Posnetek mora vsebovati naslednje podatke: naslov in sestavo sodišča, kraj, datum in ura naroka, sporni predmet ter imena navzočih strank ali drugih oseb, njihovih zakonitih zastopnikov ali pooblaščencev. Poleg tega vsebuje posnetek podatke za identifikacijo tistega, čigar izjava se snema, in podatek, v kakšni lastnosti daje to izjavo. Če se snema izjave več oseb, se mora iz posnetka jasno razpoznati, kdo je dal izjavo.V zapisniku o naroku je treba zapisati, da je bil narok posnet z napravo za zvočno ali zvočno-slikovno snemanje, kdo je odredil snemanje, da so bile stranke in drugi udeleženci na naroku obveščeni o snemanju, ter kraj hrambe in način dostopa do posnetka.Prepis zvočnega posnetka se izdela v petih dneh po njegovem nastanku. Stranka ima pravico do dostopa do posnetka in pravico, da v petih dneh po vročitvi prepisa posnetka ugovarja zoper morebitno nepravilnost prepisa. O ugovoru odloči predsednik senata brez naroka. Posnetek se samodejno evidentira in hrani v informacijskem sistemu, dokler se hrani spis.V upanju, da ste dobili odgovor na svoje vprašanje, vas lepo pozdravljamo.Pripravila:Petra Lešnik Kromar, univ. dipl. prav.,državna nadzornica za varstvo osebnih podatkovInformacijski pooblaščenec:Mojca Prelesnik, univ. dipl. prav.,informacijska pooblaščenka
