

Pošiljanje sporočil prek aplikacije Viber
+
-


Datum: 15.12.2022
Številka: 07121-1/2022/1390

Kategorije: Informiranje posameznika, Moderne tehnologije, Pravica do seznanitve z lastnimi osebnimi podatki, Privolitev, Telekomunikacije in pošta
                        Pri Informacijskem pooblaščencu (IP) smo prejeli vaše zaprosilo za mnenje. Zanima vas, na kakšni pravni podlagi vam lahko ponudniki (dostavljavci pošte, telekomunikacijski operater, razni ponudniki spletnih trgovin) pošiljajo sporočila preko aplikacije Viber brez vašega vnaprejšnjega informiranega soglasja in če se je IP s temi primeri že ukvarjal. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Za nadzor nad izvajanjem določb ZEKom-2, ki urejajo neposredno trženje s sredstvi elektronske komunikacije (tudi prek aplikacije Viber), je pristojna Agencija za komunikacijska omrežja in storitve Republike Slovenije.
 
Za zakonitost obdelave je dovolj, da je izpolnjena ena od pravnih podlag, ki jih določa člen 6(1) Splošne uredbe o varstvu podatkov. To pomeni, da v kolikor upravljavec osebne podatke obdeluje npr. zaradi izvajanja pogodbe, za te podatke ni dolžan pridobivati privolitve.
 
O b r a z l o ž i t e v:
 
IP pojasnjuje, da področje neposrednega trženja s sredstvi elektronske komunikacije (tudi prek aplikacije Viber) ureja Zakon o elektronskih komunikacijah (Uradni list RS, št. 130/22; v nadaljevanju ZEKom-2), nadzor nad katerim izvaja Agencija za komunikacijska omrežja in storitve RS (AKOS). 
 
Neželena komunikacija je urejena v 226. členu ZEKom-2. Prvi odstavek te določbe predpisuje, da je uporaba samodejnih klicnih in komunikacijskih sistemov za opravljanje klicev na naročnikovo telefonsko številko brez človekovega posredovanja (npr. klicni avtomati, SMS, MMS), telefaksov ali elektronske pošte za namene neposrednega trženja dovoljena samo na podlagi naročnikovega ali uporabnikovega predhodnega soglasja. S pravili neposrednega trženja se lahko seznanite tudi na povezavi: https://tiodlocas.si/neposredno-trzenje-lahko-ga-omejite-preklicete-odlocitev-je-vasa/.
 
Če pošiljatelj ni ravnal skladno z navedeno zakonodajo, vam IP svetuje, da podate prijavo neposredno pri AKOS.
 
Če pa v vašem primeru ni šlo za neposredno trženje, veljajo glede vprašanja zakonitosti obdelave osebnih podatkov določbe Splošne uredbe o varstvu podatkov. Za vsako obdelavo osebnih podatkov mora imeti upravljavec zakonito in ustrezno pravno podlago. Te so določene v členu 6(1) Splošne uredbe o varstvu podatkov (privolitev, pogodba, zakon itn.). Več o pravnih podlagah si lahko preberete na: https://upravljavec.si/kako-uporabljate-te-podatke/kratko-o-pravnih-podlagah/.
 
Izbira ustrezne pravne podlage za obdelavo osebnih podatkov, upoštevajoč konkretne okoliščine in namen obdelave, je obveznost upravljavca. Za zakonitost obdelave pa je dovolj, da je izpolnjena ena od pravnih podlag, ki jih določa člen 6(1) Splošne uredbe o varstvu podatkov. To pomeni, da v kolikor upravljavec osebne podatke obdeluje npr. zaradi izvajanja pogodbe, za te podatke privolitve ni dolžan pridobivati.
 
Če privolite za obdelavo osebnih podatkov niste podali, obenem pa vam upravljavec osebnih podatkov ne more izkazati zakonitosti obdelave na kakšni drugi pravni podlagi, lahko podate prijavo zaradi kršitve varstva osebnih podatkov pri IP. Več o vložitvi prijave si lahko preberete na povezavi: https://www.ip-rs.si/varstvo-osebnih-podatkov/pravice-posameznika/vlo%C5%BEitev-prijave.
 
IP nadalje pojasnjuje, da imate na podlagi člena 15 Splošne uredbe o varstvu podatkov pravico od upravljavca vaših osebnih podatkov (npr. podjetja, ki trži svoje storitve), zahtevati informacije v zvezi z obdelavo vaših osebnih podatkov. Med drugim imate pravico zahtevati informacije o tem:
-          zakaj upravljavec obdeluje vaše osebne podatke (nameni obdelave),
-          katere podatke obdeluje (vrste zadevnih osebnih podatkov),
-          komu jih posreduje (uporabnike ali kategorije uporabnikov),
-          koliko časa bo podatke hranil (obdobje hrambe osebnih podatkov)
-          kakšne pravice imate v zvezi z obdelavo (morebiten ugovor, popravek, izbris, itd.).
 
Več o pravici dostopa ali seznanitve z lastnimi osebnimi podatki si lahko preberete na spletni strani IP https://tiodlocas.si/zelim-vedeti-kaj-pocnejo-z-mojimi-podatki/.
 
Ob tem IP še dodaja, da bi morali biti posamezniki na podlagi členov 13 in 14 Splošne uredbe o varstvu podatkov brez kakršnekoli zahteve obveščeni o obdelavi njihovih osebnih podatkov, med drugim jim mora upravljavec zagotoviti tudi informacijo o pravni podlagi za obdelavo.
 
 
Lepo vas pozdravljamo,
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenk
