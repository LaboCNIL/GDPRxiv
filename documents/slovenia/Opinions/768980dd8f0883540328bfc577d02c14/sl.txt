

Pridobitev fotokopije vozniškega dovoljenja s strani delodajalca
+
-


Datum: 30.12.2020
Številka: 07121-1/2020/2341

Kategorije: Delovna razmerja, Pravne podlage
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da delodajalec od zaposlenih zahteva fotokopijo vozniškega dovoljenja kot pogoj za pridobitev magnetne kartice (vezane na določeno službeno vozilo), s katero bi nato s službenim vozilom vstopali na področje javnega zavoda (vaše delovno mesto), kjer je vstop z vozili omejen. ***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.Uvodoma vam predlagamo, da se seznanite s Smernicami IP »Varstvo osebnih podatkov v delovnih razmerjih«, ki so dostopne na spletni strani IP na naslednji povezavi:https://www.ip-rs.si/publikacije/prirocniki-in-smernice/varstvo-osebnih-podatkov-v-delovnih-razmerjih/ (glej npr. točko 1.13 smernic).IP poudarja, da mora biti za obdelavo osebnih podatkov podana ustrezna pravna podlaga skladno s 6. členom Splošne uredbe. Prav tako se lahko osebni podatki skladno z 48. členom Zakona o delovnih razmerjih (Uradni list RS, št. 21/13, 78/13 – popr., 47/15 – ZZSDT, 33/16 – PZ-F, 52/16, 15/17 – odl. US, 22/19 – ZPosS in 81/19) zbirajo, obdelujejo, uporabljajo in posredujejo tretjim osebam samo, če je to določeno s tem ali drugim zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. Delodajalec mora upoštevati tudi t.i. načelo najmanjšega obsega podatkov (določeno v (c) točki prvega odstavka 5. člena Splošne uredbe), skladno s katerim morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo. Navedeno pomeni, da bi lahko delodajalec obdeloval osebne podatke zaposlenega glede izdanega vozniškega dovoljenja, če bi to bilo potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. Delodajalec lahko torej obdeluje podatke o veljavnosti vozniškega dovoljenja od tistih zaposlenih, ki pri opravljanju dela uporabljajo službena vozila oz. so zaposleni na delovnih mestih, za katera se kot pogoj zahteva opravljen vozniški izpit določene kategorije.Dodatno pa opozarjamo, da mora delodajalec skladno z omenjenim načelom najmanjšega obsega podatkov presoditi, ali je obdelava podatka o vozniškem dovoljenju potrebna tudi za namen izdaje magnetne kartice, kot opisujete v zaprosilu. Ob tem pa je treba upoštevati, da vozniško dovoljenje, podobno kot osebna izkaznica ali potna listina (oziroma njihova fotokopija), vsebuje posnetek obraza posameznika, ki ima že biometrične značilnosti, zato IP svetuje, da se zaradi nevarnosti zlorab oz. kraj identitete pri obdelavi biometričnih podatkov ravna izjemno previdno. Delodajalec kot upravljavec pa mora sprejeti tudi druge ustrezne tehnično organizacijske ukrepe za zavarovanje osebnih podatkov, ki se obdelujejo v zvezi z magnetno kartico, oz. se nahajajo na njej.V upanju, da ste prejeli odgovor na vaše vprašanje, vas lepo pozdravljamo.Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                                Barbara Pirš, univ.dipl.prav.,Svetovalka Pooblaščenca za preventivo                                    
