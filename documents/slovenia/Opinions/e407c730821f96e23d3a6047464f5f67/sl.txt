

Pridobitev podatkov o porabi energije v večstanovanjski stavbi
+
-


Datum: 29.03.2022
Številka: 07121-1/2022/306

Kategorije: Pravne podlage, Pridobivanje OP iz zbirk, Stanovanjsko in nepremičninsko pravo
                        Informacijski pooblaščenec (v nadaljevanju: IP) je prejel vaš dopis, v katerem nas prosite za mnenje. Kot ste pojasnili imate težave z netransparentnim načinom obračunavanja porabljene toplotne energije v štiristanovanjski hiši. Precejšen del težave predstavlja dejstvo, da nimate dostopa do mesečnih obračunov o porabljeni toploti, ki jih pripravlja izvajalec delitve (eden od etažnih lastnikov). Nanj ste se večkrat obrnili v želji, da vam posreduje vse podatke o porabi, ki so potrebni za to, da se preveri pravilnost delitve in obračunov (poraba toplote v kWh za vsako posamezno stanovanje ter znesek v evrih, kot tudi znesek porabe v EUR za celotno hišo). Odčitki vašega stanovanjskega kalorimetra, ki jih izvajalec delitve vnese v predpripravljeno tabelo ter nato posreduje energetski družbi, se ne ujemajo z vašo lastno evidenco odčitkov porabe toplotne energije. Na predlog omenjen družbe ste izvajalcu delitve večkrat pisali glede podatkov, ključa delitve porabljene toplote ter glede reklamacij nekaterih računov, a žal brez uspeha. 
Ker podatkov od pooblaščene osebe, t.j. izvajalca delitve, ne dobite, ste se, da bi pridobila vse potrebne podatke, obrnila tudi na energetsko družbo, saj so na podlagi 22. člena Zakona o učinkoviti rabi energije dolžni končnim uporabnikom zagotavljati informacije. Žal pa je omenjena družba v dveh dopisih zavrnila zahtevo po posredovanju podatkov, in sicer zaradi splošne uredbe o varstvu podatkov in tudi zato, ker naj bi bilo podjetje zgolj distributer toplotne energije, ne pa tudi izvajalec obračuna. Kot ste pojasnili brez vseh podatkov ne morete izračunati morebitne nastale škode. Delitev stroškov ogrevanja za vsakega etažnega lastnika je namreč soodvisna od porabe toplotne energije drugih etažnih lastnikov, zato je nujno, da pridobite vse ustrezne podatke, na podlagi katerih boste lahko izračunali višino škode, ki vam lahko nastaja zaradi nepravilnih odčitkov izvajalca delitve.  
Pojasnili ste še, da ste se že obrnili tako na Inšpektorat za energetiko kot tudi na Ministrstvo za infrastrukturo, a žal tudi preko teh dveh organov niste uspeli pridobiti želenih podatkov. Oboji trdijo, da naj se obrnete bodisi na izvajalca delitve ali pa distributerja toplotne energije.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Informacijski pooblaščenec (v nadaljevanju IP) uvodoma pojasnjuje, da je podatke, ki jih potrebujete za preverjanje veljavnosti obračuna po našem mnenju možno pridobiti tudi tako, da se vam pri tem ne razkrijejo osebni podatki drugih uporabnikov, do katerih niste upravičen. Predvidevamo, da bi namreč veljavnost izračuna lahko preverili tudi tako, da pridobite podatke o lastni porabi ter o skupni porabi v večstanovanjski hiši, pri čerem so lahko podatki za ostala stanovanja združeni tako, da ne razkrivajo posamične porabe v drugih stanovanjih.
Poleg navedenega pa IP pojasnjuje, da v kolikor je delitev stroškov elektrike za posameznega etažnega lastnika soodvisna od porabe drugih etažnih lastnikov, potem so etažni lastniki upravičeni pridobiti vse podatke (tudi osebne), ki jih potrebujejo, da lahko preverijo, ali je obračun stroškov pravilen. Na ta način lahko etažni lastniki sproti preverijo, ali upravnik pravilno opravlja svoje delo oz. ali je pravilno razdelil stroške med etažne lastnike. Nadzor nad delom upravnika namreč opravljajo etažni lastniki, v ta namen lahko tudi imenujejo nadzorni odbor, katerega temeljna naloga je nadzor nad delom upravnika, ki izhaja iz pogodbe o opravljanju upravniških storitev (39. člen Stanovanjskega zakona, Uradni list RS, št. 69/03, s spremembami in dopolnitvami; v nadaljevanju: SZ-1). SZ-1 v 65. členu za namene nadzora tudi določa, da mora upravnik vsakemu etažnemu lastniku na njegovo zahtevo, vendar ne več kot enkrat mesečno, omogočiti vpogled v pogodbe, sklenjene s tretjimi osebami glede poslov obratovanja in vzdrževanja večstanovanjske stavbe, v knjigovodske listine, ki so pridobljene na podlagi pogodb in poslovnih razmerij upravnika s tretjimi osebami in v stanje rezervnega sklada večstanovanjske stavbe.
Če je torej posredovanje določenih osebnih podatkov potrebno za pravilno ugotovitev obveznosti v odnosu do ostalih etažnih lastnikov, potem ste etažni lastniki do njih upravičeni. To pomeni, da vam jih lahko upravnik posreduje brez privolitve drugih etažnim lastnikom (v konkretnem primeru lastnikov poslovnih prostorov). Ti podatki se smejo posredovati samo na način, ki onemogoča, da bi se z njimi seznanile nepooblaščene osebe. Pri posredovanju osebnih podatkov pa mora upravljavec upoštevati načelo najmanjšega obsega podatkov, ki določa, da morajo biti osebni podatki, ki se obdelujejo, ustrezni in po obsegu primerni glede na namene, za katere se zbirajo in nadalje obdelujejo. IP vam na podlagi navedenega svetuje, da se s svojo zahtevo vnovič obrnete na upravnika večstanovanjske stavbe ali na dobavitelja elektrike.
IP je na podobna vprašanja že odgovarjal, zato vas v nadaljevanju napotujemo na dve objavljeni mnenji:
 

Dostop etažnih lastnikov do podatkov o plačanih računih, št. mnenja 07121-1/2020/1795, z dne 8. 10. 2020: https://www.ip-rs.si/mnenja-gdpr/6048a64133914,
Preglednica s stroški po stanovanjskih enotah, št. mnenja 0712-1/2019/502, z dne 6. 3. 2019: https://www.ip-rs.si/mnenja-gdpr/preglednica-s-stro%C5%A1ki-po-stanovanjskih-enotah.

 
 Ob tem vas napotujemo tudi na smernice IP o obdelavi osebnih podatkov v okviru upravljanja večstanovanjskih stavb:
https://www.ip-rs.si/fileadmin/user_upload/Pdf/smernice/Smernice_za_upravnike_vecstanovanjskih_stavb.pdf.
 
V upanju, da ste dobili odgovor na svoje vprašanje, vas lepo pozdravljamo.
S spoštovanjem,
 
Mojca Prelesnik, univ.dipl.prav.,                                                                                                  
informacijska pooblaščenka
 
Pripravil:                                                                                                                                 
mag. Andrej Tomšič,
namestnik informacijske pooblaščenke         
