

Posredovanje diagnoze sodišču
+
-


Datum: 11.06.2021
Številka: 07121-1/2021/1081

Kategorije: Sodni postopki, Zdravstveni osebni podatki
                        pri Informacijskem pooblaščencu (IP) smo dne 2. 6. 2021 prejeli vaše vprašanje o tem, ali lahko očetov osebni zdravnik poda očetovo diagnozo okrajnemu sodišču, kjer je oče priča v zapuščinski obravnavi. Oče se zaradi slabega zdravstvenega stanja zaslišanja ne more udeležiti. Zdravnik je potrdil, da se v 6 mesecih zaradi bolezni ne more udeležiti obravnave. Zaprosili ste za zaslišanje očeta na njegovem domu, kar vam mi ni bilo odobreno, saj je sodnica mnenja, da so to pavšalne navedbe.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 

 Če je namen pridobitve diagnoze preverjanje upravičenosti zdravniškega potrdila, sodišče tega podatka ne more pridobiti od izbranega osebnega zdravnika, pač pa se preverjanje izvaja po nalogu sodišča le prek imenovanega zdravnika ZZZS.

 

 Če je v vašem primeru namen pridobitve diagnoze potreba po odločanju o drugih procesnih vprašanjih v sodnem postopku (v konkretnem primeru o načinu zaslišanja priče), sodišče ta podatek lahko pridobi od izbranega osebnega zdravnika. 

 
 
O b r a z l o ž i t e v:
 

Zdravniško potrdilo o upravičeni odsotnosti z glavne obravnave na sodišču ne sme vsebovati konkretnih zdravstvenih razlogov za odsotnost (npr. diagnoza), saj je nabor podatkov predpisan in s tem omejen z 80.a členom Zakona o zdravstvenem varstvu in zdravstvenem zavarovanju (ZZVZZ) ter s podzakonskim pravilnikom, ki določa obrazec listine. To pomeni, da tudi izven potrdila o upravičeni odsotnosti sodišče ne more od zdravnika pridobiti podatka o konkretnih zdravstvenih razlogih za izdajo tega potrdila. Drug razlog, da tega podatka ne pridobiva sodišče je, da se preverjanje utemeljenosti izdanega potrdila ne izvaja s strani sodišča ali sodnega izvedenca, ampak le prek imenovanega zdravnika ZZZS (gl. 81. člen ZZVZZ). Imenovani zdravnik ima za potrebe odločanja pravico do vpogleda v zdravstveno dokumentacijo pacienta, ki jo vodi izbrani osebni zdravnik.

 

Drugače je, če bi sodišče potrebovalo podatek o diagnozi za potrebe odločanja o drugih vsebinskih in procesnih vprašanjih. V vašem primeru je tako procesno odločanje verjetno povezano z vprašanjem, ali in kako naj se zasliši pričo. Za ta namen sodišče lahko od izbranega osebnega zdravnika pridobi tudi podatek o diagnozi na podlagi področne procesne in sodno organizcijske zakonodaje - v konkretnem primeru je to Zakon o pravdnem postopku v povezavi z 42. členom Zakona o nepravdnem postopku ter Zakon o sodiščih.

 
Dodatno še pojasnjujemo:

da je dopustno, da tudi priča sama, na lastno pobudo sodišču predloži vse osebne podatke oziroma dokumentacijo, ki se nanaša nanjo in je pomembna za njen pravni položaj, in
da IP ne more presojati vsebinskih in procesnih dejanj sodišča, na primer, kakšen je konkreten namen pridobitve podatkov, ali je ta namen ustrezen, ali so želeni podatki primerni, kakšne bodo posledice pridobitve podatkov, ali je podan utemeljen dvom v pravilnost potrdila ipd.

 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
 
 
