

Sorazmernost odredbe Ministrstva za zdravje
+
-


Datum: 19.08.2021
Številka: 07120-1/2021/396

Kategorije: Delovna razmerja, Pravne podlage, Zdravstveni osebni podatki
                        Informacijski pooblaščenec (v nadaljevanju: IP) je prejel vaše sporočilo, v katerem nas prosite za mnenje glede odredbe Ministrstva za zdravje in sicer Odredbe o izvajanju posebnega presejalnega programa za zgodnje odkrivanje okužb z virusom SARS-CoV-2 za osebe, ki opravljajo zdravstveno dejavnost (https://www.gov.si/assets/ministrstva/MZ/DOKUMENTI/Koronavirus/Domovi-za-starejse-in-drugi-socialno-varstveni-zavodi/Odredba-o-izvajanju-posebnega-presejalnega-programa-za-zgodnje-odkrivanje-okuzb-z-virusom-SARS-CoV-2-za-osebe-ki-opravljajo-zdravstveno-dejavnost.pdf). Ta v 4. členu določa: »Izvajalec določi pooblaščeno osebo, ki se ji sporočijo negativni rezultati testiranj, izvedeni v okviru posebnega programa za zdravstveno dejavnost.«
Prosite nas za mnenje o upravičenosti oz. obligatornosti izvajanja tega člena s strani izvajalcev zdravstvene dejavnosti predvsem z vidika namena obdelave osebnih podatkov (zakaj se zbirajo in obdelujejo posebni/zdravstveni osebni podatki zaposlenih, ki so negativni na testiranju za COVID-19 in so potemtakem po svojem statusu enaki vsakem drugemu zdravemu zaposlenemu), ali je Odredba MZ primerna pravna podlaga za izvajanje tega ukrepa in pomanjkanje konkretizacije ukrepa: način zbiranja, dostopnost, čas hrambe podatkov,…).
Menite, da je vprašljiv obseg oz. zasledovanje načela sorazmernosti obdelave podatkov.
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Informacijski pooblaščenec (v nadaljevanju IP) uvodoma pojasnjuje, da je zadevna Odredba izdana na podlagi 31. člena Zakona o nalezljivih boleznih (Uradni list RS, št. 33/06 – uradno prečiščeno besedilo, 49/20 – ZIUZEOP, 142/20, 175/20 – ZIUOPDVE in 15/21 – ZDUOP), ki določa, da zdravstveno higienski pregledi s svetovanjem zaradi preprečevanja nalezljivih bolezni obsegajo usmerjene preglede objektov in prostorov, predmetov in oseb, svetovanje, vključno z odvzemom materiala za usmerjeno laboratorijsko preiskavo.
Pregledi iz 1. odstavka 31. člena ZNB so obvezni za:

osebe, ki opravljajo vzgojno-izobraževalno, vzgojno-varstveno in zdravstveno dejavnost, ter za objekte in prostore, kjer se ta dejavnost opravlja;
osebe, ki opravljajo dejavnost higienske nege in rekreacije prebivalstva, ter za objekte in prostore, kjer se ta dejavnost opravlja;
osebe, ki pridejo v stik z živili, pitno vodo ali zdravili pri izdelavi in prometu živil in zdravil, pri oskrbi prebivalstva s pitno vodo, ter za objekte in prostore, kjer se te dejavnosti opravljajo.

Delodajalci morajo omogočiti navedene preglede v delovnih prostorih in v času, ko poteka delovni proces, razen predhodnih zdravstvenih pregledov oseb, ki se opravijo pred sklenitvijo delovnega razmerja in v sodelovanju z medicino dela.
Odredba je izdana tudi v povezavi s 3. členom Uredbe o izvajanju presejalnih programov za zgodnje odkrivanje okužb z virusom SARS-CoV-2 (Uradni list RS, št. 204/20 in 20/21), ki določa pogoje za izvajanje posebnih programov in postopek njihovega ugotavljanja.
Kot pravilno ugotavljate nobeden od naštetih predpisov ne določa natančnega nabora obdelovanih osebnih podatkov in roka hrambe, sam namen obdelave pa je relativno natančno določen v 31. členu ZNB in sicer se  usmerjene preglede objektov in prostorov, predmetov in oseb, svetovanje, vključno z odvzemom materiala za usmerjeno laboratorijsko preiskavo izvaja zaradi preprečevanja nalezljivih bolezni.
Tako zavezanci kot nadzorni organ za varstvo osebnih podatkov so dolžni spoštovati predpise, četudi obstaja dvom v upoštevanje načela sorazmernosti v samem predpisu. IP lahko na podlagi šeste alineje prvega odstavka 23.a člena ZUstS z zahtevo začne postopek za oceno ustavnosti oziroma zakonitosti predpisa, če nastane vprašanje ustavnosti ali zakonitosti v zvezi s postopkom, ki ga vodi.
 
S spoštovanjem,
 
Mojca Prelesnik, univ.dipl.prav.,                                                                                                   
informacijska pooblaščenka
 
Pripravil:                                                                                                                                 
mag. Andrej Tomšič,
namestnik informacijske pooblaščenke        
