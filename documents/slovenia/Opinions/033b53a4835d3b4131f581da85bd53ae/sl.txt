

Posredovanje OP pri obravnavi dogodka
+
-


Datum: 23.09.2020
Številka: 07121-1/2020/1674

Kategorije: Policijski postopki, Pridobivanje OP iz zbirk
                        Informacijski pooblaščenec (v nadaljnjem besedilu IP) je prejel vaše zaprosilo za mnenje v zvezi s posredovanjem podatkov, zbranih pri obravnavanju dogodka ali opravljanju policijskih nalog. Navedli ste, da ste po prometni nesreči od policije želeli prejeti zapisnik dogodka, vendar so vam dostop zavrnili. Prav tako niste prejeli še nobenega odgovora od zavarovalnice, kjer ima nezgodno zavarovanje sklenjeno povzročitelj prometne nesreče. Zanima vas, kaj storiti, če še ne bo policijskega zapisnika o nesreči, in vam bo zavarovalnica vsiljevala izplačilo ekonomske škode, ki je za vas nesprejemljiva.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Policija mora podatke, zbrane pri obravnavanju dogodka ali opravljanju policijskih nalog, na obrazloženo pisno zahtevo, posredovati osebi, ki izkaže pravni interes.V zahtevi morajo biti izkazane okoliščine o premoženjski in nepremoženjski škodi, telesni poškodbi, sumu storitve kaznivega dejanja ali prekrška in podobni primeri. Splošno pravno podlago za obdelavo osebnih podatkov ureja člen 6 Splošne uredbe o varstvu podatkov.Področno pravno podlago za obdelavo osebnih podatkov s strani policije predstavlja Zakon o nalogah in pooblastilih policije (ZNPPol; Uradni list RS, št. 15/13, 23/15 – popr., 10/17, 46/19 – odl. US, 47/19). Skladno s 33. členom ZNPPol je zbiranje in obdelava podatkov eno od policijskih pooblastil, ki jih smejo policisti izvajati ob opravljanju policijskih nalog.Ena od možnosti oz. pravnih podlag za dostop do dokumentov, s katerimi razpolaga policija, je določena v 116. členu ZNPPol. Ta določa, da mora policija podatke, zbrane pri obravnavanju dogodka ali opravljanju policijskih nalog, na obrazloženo pisno zahtevo, v kateri morajo biti izkazane okoliščine iz četrtega odstavka 40. člena tega zakona (izkazana premoženjska in nepremoženjska škoda, telesna poškodba, sum storitve kaznivega dejanja ali prekrška in podobni primeri), posredovati osebi, ki izkaže pravni interes. Upravičena oseba mora v pisni zahtevi natančno opredeliti vrsto podatka in namen, za katerega ga potrebuje.Za pridobitev želenih podatkov po tej poti je torej treba na policijo nasloviti zahtevo za posredovanje podatkov ter izpolniti zgoraj navedene pogoje, ki jih določa ZNPPol, podrobneje pa so opredeljeni še v 47. in 48. členu Pravilnika o zaščiti podatkov policije (Uradni list RS, št. 67/14).Pisna zahteva mora tako vsebovati: osebne podatke vlagatelja; natančen opis okoliščin (podatke o kraju, času dogodka, osebnem položaju vlagatelja v dogodku in podobno); vrsto podatkov, ki jih vlagatelj potrebuje za uveljavljanje pravic; obrazložen namen uporabe podatkov (zakaj in kje namerava vlagatelj uporabiti podatke). Posredovani podatki se smejo uporabljati samo za namen, izkazan v pisni zahtevi.Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.Vsa mnenja IP so objavljena in dostopna na naši spletni strani https://www.ip-rs.si/vop/ .Prav tako so vsa ključna področja, ki jih ureja Splošna uredba o varstvu podatkov, predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/ . Tu lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.Lep pozdrav,                                                                                               Mojca Prelesnik,                                                                                               informacijska pooblaščenkaPripravila:Karolina Kušević, univ. dipl. prav.,svetovalka IPTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
