

Zahteve gimnazije staršem za posredovanje izjave o P in C dijakov
+
-


Datum: 10.09.2021
Številka: 07121-1/2021/1695

Kategorije: Šolstvo, Zdravstveni osebni podatki
                        Informacijski pooblaščenec (v nadaljevanju: IP) je prejel vaše zaprosilo za mnenje o tem, ali lahko gimnazija od staršev dijakov zahteva, da za namen odločanja o načinu izvajanja pouka v šoli oz. iz učilnice na daljavo pošljejo izjavo, ali je dijak prebolel covid-19 oz. bil cepljen. 
 
Na podlagi informacij, ki ste nam jih posredovali, vam v zvezi z vašim zaprosilom, v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov oz. Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP), posredujemo neobvezno mnenje IP.
 
Kot je IP zapisal že v mnenju, dostopnim na spletni strani https://www.ip-rs.si/mnenja-gdpr/zbiranje-in-posredovanje-podatkov-o-oku%C5%BEenosti-in-visoko-rizi%C4%8Dnih-stikih-u%C4%8Dencev-nacionalnemu-in%C5%A1titutu-za-javno-zdravje, učenci oz. dijaki podatkov o cepljenosti ali prebolevnosti niso dolžni sporočiti šoli, lahko pa to kadarkoli storijo prostovoljno na poziv šole, še zlasti v primeru s strani šole ugotovljenih visoko rizičnih kontaktov (VRK), o katerih šole poročajo NIJZ za določanje (izjem od) karantene in zaradi katerih morajo posledično reorganizirati način izvajanja pouka. Podatek o prebolevnosti, cepljenju in tudi o izvidu testa se sicer obdeluje v CRPP, zato NIJZ že razpolaga s temi podatki in šolam niti v primerih ugotavljanja VRK za določanje karantene, tega podatka ni treba dodatno zbirati.
 
IP torej ni znana zakonska podlaga, ki bi določala obvezno zbiranje podatkov o prebolevnosti in cepljenosti dijakov s strani šole niti po tem, ko je ugotovljena okužba pri drugem dijaku. Trenutno veljaven Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 142/21) zaradi preprečitve ponovnih izbruhov okužb in širjenja okužb z nalezljivo boleznijo COVID-19 v prvem odstavku 8. člena za dijake določa zgolj obveznost, da prostovoljno izvajajo testiranje s testi HAG za samotestiranje za potrebe izvajanja vzgojno-izobraževalnega programa, pri čemer se samotestiranje opravi v domačem okolju. Dijaki šoli ne sporočajo podatkov o rezultatih samotestiranja, pač pa pozitiven rezultat sporočijo šele po opravljenem PCR testu.
 
Informacijski pooblaščenec:
Mojca Prelesnik, univ. dipl. prav.,
informacijska pooblaščenka
