

Posredovanje podatkov
+
-


Datum: 31.05.2022
Številka: 07120-1/2022/179

Kategorije: Posredovanje OP med upravljavci, Pravne podlage, Šolstvo
                        Pri Informacijskem pooblaščencu (IP) smo 25. 5. 2022 prejeli vaše zaprosilo za mnenje glede zakonitosti posredovanja zahtevanih osebnih podatkov v postopku vzorčne evalvacije študijskega programa s strani Nacionalne agencije Republike Slovenije za kakovost v visokem šolstvu (v nadaljevanju NAKVIS). Pojasnjujte, da NAKVIS skladno z 51.f členom Zakona o visokem šolstvu in na podlagi Meril za akreditacijo in zunanjo evalvacijo visokošolskih zavodov in študijskih programov na UL izvaja postopek vzorčne evalvacije izbranega študijskega programa. V okviru postopka so vas pozvali za izpolnitev in posredovanje tabele, ki jo prilagate ter vsebuje osebne podatke doktorandov in doktorandk kot diplomantov in diplomantk tega programa, njihove mentorje in mentorice ter somentorje in somentorice. Kljub temu, da so vse doktorske disertacije diplomantov in diplomantk tega programa javno dostopne v repozitoriju Univerze v Ljubljani (https://repozitorij.uni-lj.si/info/index.php/slo/), prav tako so javno dostopni vsi podatki o njihovih mentorjih in somentorjih v bazi SICRIS, v nalogah pa tudi navedeni članki za izpolnjevanje zahtev, NAKVIS pri svoji zahtevi o izpolnitvi tabele in posredovanju osebnih podatkov vztraja. Menite pa, da navedeni člen Zakona o visokem šolstvu in Merila kljub javni dostopnosti podatkov ne predstavljajo zadostne pravne podlage za posredovanje zahtevanih podatkov.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Na podlagi člena 6(1)(e) Splošne uredbe o varstvu podatkov v zvezi z 51.f členom ZVis se lahko posredujejo le tisti osebni podatki, ki so nujno potrebni za izvajanje zakonsko predpisane naloge agencije, kar pa je treba izkazati v vsakem konkretnem primeru posebej.
 
O b r a z l o ž i t e v:
 
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da IP v okviru izdaje mnenja ne more odločati o tem, ali so v posameznem primeru podani pogoji za posredovanje osebnih podatkov niti ne more namesto upravljavca presojati, ali je posamezna zahteva za posredovanje podatkov utemeljena. To je izključna naloga in odgovornost upravljavca.
 
Za vsako obdelavo osebnih podatkov, torej tudi za njihovo razkritje s posredovanjem, razširjanje ali drugačno omogočanje dostopa, mora imeti upravljavec zakonito in ustrezno pravno podlago. Te so določene v členu 6(1) Splošne uredbe o varstvu podatkov. Po točki c) člena 6(1) Splošne uredbe o varstvu podatkov je obdelava dopustna, če je potrebna za izpolnitev zakonske obveznosti, ki velja za upravljavca, po točki e) istega člena pa, če je potrebna za opravljanje naloge v javnem interesu ali pri izvajanju javne oblasti, dodeljene upravljavcu.
 
51.f člen Zakona o visokem šolstvu (Uradni list RS, št. 32/12 – uradno prečiščeno besedilo, 40/12 – ZUJF, 57/12 – ZPCP-2D, 109/12, 85/14, 75/16, 61/17 – ZUPŠ, 65/17, 175/20 – ZIUOPDVE, 57/21 – odl. US in 54/22 – ZUPŠ-1; v nadaljevanju ZVis) predpisuje naloge NAKVIS, med katerimi je tudi določanje postopkov in meril za zunanje evalvacije in akreditacije ter drugih meril in predpisov ter izvajanje zunanjih evalvacij visokošolskih zavodov ter študijskih programov in višjih strokovnih šol.
 
Merila za akreditacijo in zunanjo evalvacijo visokošolskih zavodov in študijskih programov (Uradni list RS, št. 42/17, 14/19, 3/20, 78/20, 82/20 – popr. in 44/21; v nadaljevanju Merila) v 1. členu med drugim določajo, da so pomembne naloge agencije redno sodelovanje z deležniki v visokem šolstvu, svetovanje pri vzpostavljanju sistemov kakovosti visokošolskih zavodov ter stalno spodbujanje izboljševanja kakovosti visokega šolstva. Zato redno opravlja tudi letne evalvacije vzorca študijskih programov.
 
Ker zakonsko izrecno ni določeno, da lahko NAKVIS za izvajanje svojih nalog obdeluje tudi (določene) osebne podatke študentov, bi bila pravna podlaga za takšno obdelavo morda lahko podana v točki e) člena 6(1) Splošne uredbe o varstvu podatkov v zvezi z 51.f členom ZVis. To pa je treba ugotavljati oziroma izkazati v vsakem konkretnem primeru posebej. IP ob tem opozarja, da morajo biti osebni podatki, ki se obdelujejo, v skladu z načelom najmanjšega obsega podatkov (člen 5(1)(c) Splošne uredbe o varstvu podatkov) ustrezni, relevantni in omejeni na to, kar je potrebno za namene, za katere se obdelujejo.
 
Posredovali bi se torej lahko le tisti osebni podatki, ki so nujno potrebni za izvršitev zakonsko predpisane naloge NAKVIS, kar izvajanje evalvacije vzorca študijskih programov sicer je. Vendar pa IP na vprašanje, ali so to tudi osebni podatki doktorandov in (so)mentorjev, ki jih NAKVIS zahteva od vas v konkretnem primeru, v mnenju ne more dokončno odgovoriti. Zato vam predlagamo, da se za pojasnilo glede pravne podlage, namena obdelave in utemeljitev nujnosti obdelave zahtevanih osebnih podatkov obrnete neposredno na agencijo.
 
Lepo vas pozdravljamo,
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
