

Informacije o zdravstvem stanju
+
-


Datum: 26.06.2020
Številka: 07121-1/2020/1133

Kategorije: Delovna razmerja, Zdravstveni osebni podatki
                        Informacijski pooblaščenec RS (v nadaljevanju IP) je prejel vaše zaprosilo za mnenje v zvezi s posredovanjem zdravstvenih osebnih podatkov. Navajate dva primera, ko ste bili zaradi nepoznavanja zdravstvenega stanja vaše zaposlene in stranke, nepričakovano soočeni z njihovo smrtjo. Menite, da glede na pravno ureditev varstva osebnih podatkov lahko pride do situacij, ki so nepredvidljive in boleče za nosilce postopkov. Zanima vas naše stališče v zvezi s tem.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP pojasnjuje, da je varstvo osebnih podatkov temeljna človekova pravica, ki jo je treba pri njenem uresničevanju uravnotežiti z drugimi temeljnimi pravicami. V prvi vrsti pa je varstvo osebnih podatkov namenjeno zaščiti posameznika. Tako izhaja tudi iz uvodne določbe 4 k Splošni uredbi, ki določa:Obdelava osebnih podatkov bi morala biti oblikovana tako, da služi ljudem. Pravica do varstva osebnih podatkov ni absolutna pravica; v skladu z načelom sorazmernosti jo je treba obravnavati glede na vlogo, ki jo ima v družbi, in jo uravnotežiti z drugimi temeljnimi pravicami. Ta uredba spoštuje vse temeljne pravice in upošteva svoboščine in načela, priznana z Listino, kakor so zajeta v Pogodbah, zlasti spoštovanje zasebnega in družinskega življenja, stanovanja in komunikacij, varstvo osebnih podatkov, svobodo misli, vesti in vere, svobodo izražanja in obveščanja, svobodo gospodarske pobude, pravico do učinkovitega pravnega sredstva in nepristranskega sodišča ter kulturno, versko in jezikovno raznolikost.Smisel pravice do varstva osebnih podatkov je v zaščiti posameznika oziroma bolje rečeno v zagotavljanju spoštovanja posameznikove zasebnosti in dostojanstva. Pravila varstva osebnih podatkov pa zagotavljajo prej omenjeno uravnoteženje konkurirajočih interesov, ob spoštovanju posameznikove zasebnosti in dostojanstva. V gospodarskih ali delovnih razmerjih, v katere smo posamezniki vsakodnevno vpeti v vlogah zaposlenih, šefov, potrošnikov in prodajalcev, pravila varstva osebnih podatkov predstavljajo garant, da informacije o nas ne bodo »ušle izpod našega nadzora« ob tem pa, da bodo v upravičenem obsegu zagotovljene tudi konkurirajoče vrednote in interesi.IP lahko razume, da v določenih življenjskih situacijah pride do nepričakovanih razpletov z osebami, ki so želele obdržati določene informacije o sebi zaupne. IP pa je kot nadzorni organ na področju varstva osebnih podatkov trdno prepričan, da je takšna možnost (da posameznik ohrani določene informacije o sebi zaupne) – prav za vsakega izmed nas pomembna civilizacijska pridobitev, ki jo moramo kot družba še naprej varovati tudi v negotovih in kriznih okoliščinah, s katerimi smo aktualno soočeni.Upamo na vaše razumevanje in vas s spoštovanjem pozdravljamo,Pripravil:Anže Novak, univ. dipl. pravSvetovalec Pooblaščenca za preventivoMojca Prelesnik, univ. dipl. prav.informacijska pooblaščenka
