

Pridobivanje OP za preiskavo SVIT
+
-


Datum: 05.01.2022
Številka: 07121-1/2021/2654

Kategorije: Pravne podlage, Privolitev, Zdravstveni osebni podatki
                        Na e-naslov Informacijskega pooblaščenca (v nadaljevanju IP) ste posredovali e-sporočilo, v katerem navajate, da vas zanima, kje društvo SVIT in ostale podobne organizacije dobijo podatke, da naslavljajo na državljane pozive k sodelovanju.  
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Ker v vprašanju niste navedli, na katere druge organizacije se še nanaša vaše vprašanje, vam na drugi del vašega vprašanja ne moremo odgovoriti. Glede preventivnega programa SVIT pa vam pojasnjujemo, da so vam vse potrebne informacije o izvajanju programa SVIT in obdelavi osebnih podatkov, do katere prihaja ob tem, dostopne preko naslednje povezave https://www.program-svit.si/za-uporabnike/o-programu/zasebnost/.
Za vsako obdelavo osebnih podatkov mora biti podana ustrezna pravna podlaga. Varstvo osebnih podatkov predpisuje Splošna uredba o varstvu osebnih podatkov, ZVOP-1 in morebitna področna zakonodaja, ki ureja obdelavo osebnih podatkov na posameznem področju, v konkretnem primeru so to Zakon o zbirkah podatkov s področja zdravstvenega varstva (Uradni list RS, št. 65/00, 47/15 in 31/18), Pravilnik o izvajanju državnih presejalnih programov za zgodnje odkrivanje predrakavih sprememb in raka (Uradni list RS, št. 57-2824/2018), Zakon o zdravstvenem varstvu in zdravstvenem zavarovanju (Uradni list RS, št. 72/06, s spremembami in dopolnitvami, ZZVZZ).
Upravljavec obravnavane zbirke osebnih podatkov je Nacionalni inštitut za javno zdravje (v nadaljevanju: NIJZ), ki osebne podatke državljanov, ki jih povabi k sodelovanju v preiskavi, pridobi od Zavoda za zdravstveno zavarovanje ali iz Centralnega registra prebivalstva (2. odst. 23. člena ZZVZZ). Ker je sodelovanje v preiskavi prostovoljno, je upravljavec po členu 13 in 14 Splošne uredbe o varstvu podatkov zavezan posameznika seznaniti z informacijami o obdelavi osebnih podatkov. NIJZ je navedene dolžnosti izvršil tudi na način, da so informacije vsakemu dostopne že na spletni strani www.program.svit.si in zato so vam preko navedene povezave dostopne vse potrebne informacije o obdelavi osebnih podatkov za namen preiskave SVIT.
 
 
Lep pozdrav,
 
                                                                                    Mojca Prelesnik
                                                                                    informacijska pooblaščenka
 
 
Pripravila:
mag. Tanja SLAK
država nadzornica za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
