

Zahteva delodajalca po obvezni uporabi osebnega družbenega omrežja
+
-


Datum: 28.10.2022
Številka: 07121-1/2022/1175

Kategorije: Delovna razmerja, Moderne tehnologije, Svetovni splet
                        Informacijski pooblaščenec (v nadaljevanju: IP) je prejel vaše zaprosilo za mnenje, v katerem vas zanima; ali lahko delodajalec od delavca zahteva (določi v pogodbi), da je za opravljanje dela na delovnem mestu obvezna uporaba osebnega družbenega profila na Linkedin-u, pri katerem bi delodajalec imel vpliv na vsebino objav na profilu.
 
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 76. členom Zakona o varstvu osebnih podatkov na področju obravnavanja kaznivih dejanj (Uradni list RS, št. 177/20, v nadaljevanju ZVOPOKD), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezujoče mnenje v zvezi z vašim vprašanjem.
 
1.       Za vsako obdelavo osebnih podatkov je potrebno zagotoviti ustrezno in zakonito pravno podlago pri tem pa upoštevati vsa načela in obveznosti varstva osebnih podatkov (načelo zakonitosti, pravičnosti in preglednosti, načelo omejitve namena, načelo najmanjšega obsega podatkov oz. minimizacije, načelo točnosti, načelo omejitve shranjevanja oz. hrambe, načelo celovitosti in zaupnosti ter načelo odgovornosti). Privolitev delavca v obdelavo osebnih podatkov v razmerju delavec-delodajalec bi bila tako vprašljiva z vidika njene veljavnosti in sicer elementa prostovoljnosti.
2.     IP ni pristojen niti za interpretacijo in niti za nadzor glede vprašanj delovnopravne narave in pravic delavcev pri delu. Predlagamo vam, da se s temi vprašanji obrnete na resorno ministrstvo. Prav tako IP ni pristojen za presojo morebitnih posegov delodajalca v pravico zaposlenega do komunikacijske zasebnosti, ki jo ima posameznik tudi v delovnem razmerju.
 
O b r a z l o ž i t e v:
Uvodoma poudarjamo, da IP izven postopka inšpekcijskega nadzora oziroma drugega upravnega postopka predvidenih konkretnih obdelav osebnih podatkov ne more  in ne sme presojati. V mnenju lahko zato podamo zgolj splošna pojasnila z vidika varstva osebnih podatkov, ne moremo pa presojati ustreznosti konkretnega ravnanja posameznih upravljavcev oz. se opredeljevati do vprašanj delovnopravne narave, ki so izven naših pristojnosti.
IP pri tem še poudarja, da ni pristojen odgovarjati na vprašanja glede zakonitosti pogodbenih določil zaposlenih ter o vprašanjih položaja, pravic in obveznosti delavcev pri delu in iz dela ter s tem povezanimi obveznostmi delodajalca. V zvezi s temi vprašanji se lahko obrnete na Ministrstvo za delo, družino, socialne zadeve in enake možnosti, konkretneje Direktorat za delovna razmerja in pravice iz dela, ki je pristojen za interpretacijo predpisov v povezavi z delovnimi razmerji.  V primeru, ki ga opisujete v vašem zaprosilu za mnenje pa bi šlo lahko tudi za poseg v pravico do komunikacijske zasebnosti iz 37. člena Ustave RS, ki sodi v pristojnost sodišč in je varovana z instituti civilnega ter kazenskopravnega varstva. Za varstvo te pravice IP ni pristojen.
V kolikor bi pri opisanem ravnanju delodajalca morda prišlo do obdelave osebnih podatkov zaposlenega s strani delodajalca, kar sicer iz vprašanja ne izhaja, pojasnjujemo, da mora za zakonito obdelavo osebnih podatkov vedno obstajati ustrezna pravna podlaga. Pravne podlage za obdelavo osebnih podatkov ureja Splošna uredba o varstvu podatkov v 6. členu, ki med drugim določa, da je obdelava zakonita, če je podana privolitev posameznika; če je obdelava potrebna za izvajanje pogodbe; za izpolnitev zakonske obveznosti upravljavca; za zaščito življenjskih interesov posameznika; zaradi javnega interesa ali zakonitih interesov upravljavca (vse pod določenimi strogimi pogoji).
V primeru obdelave osebnih podatkov delavca pravne podlage za obdelavo predstavlja zlasti Zakon o delovnih razmerjih (Uradni list RS, št. 21/13, s spremembami in dopolnitvami; v nadaljevanju: ZDR-1). Na podlagi prvega odstavka 48. člena ZDR-1 se osebni podatki delavcev lahko zbirajo, obdelujejo, uporabljajo in dostavljajo tretjim osebam samo, če je to določeno s tem ali drugim zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem, kar se presoja od primera do primera. Na delodajalcu je, da utemelji, zakaj potrebuje določen osebni podatek delavca (v vašem primeru morda podatek o osebnem družbenem profilu) zaradi uresničevanja pravic in obveznosti iz delovnega razmerja oziroma v zvezi z delovnim razmerjem. Obdelava osebnih podatkov na tej pravni podlagi, ki ni potrebna za namen uresničevanja pravic in obveznosti iz delovnega razmerja oziroma v zvezi z delovnim razmerjem ni zakonita.
Z vidika jasnosti še izpostavljamo, da je v primeru razmerja delodajalec-delavec privolitev kot pravna podlaga za obdelavo veljavna zgolj, če je resnično prostovoljna in jo lahko delavec brez posledic za delovno razmerje kadarkoli zavrne in prekliče. V delovnem razmerju gre namreč za neenakopravno razmerje moči med delodajalcem in delavcem, kjer je delavec praviloma šibkejša stranka, pa je veljavnost privolitve, predvsem pa njena prostovoljnost, zato mnogokrat vprašljiva.
Pri presoji o ustreznosti obdelave določenih osebnih podatkov delavcev mora delodajalec vedno izhajati iz načela najmanjšega obsega podatkov, ki določa, da morajo biti pod pogojem, da obstaja pravna podlaga, osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo. Navedeno načelo pomeni, da je potrebno obdelovati samo toliko osebnih podatkov, kolikor je nujno potrebno za dosego zakonitega namena obdelave.
V kolikor posameznik meni, da upravljavec ni ravnal v skladu z določbami iz Splošne uredbe o varstvu podatkov, pa lahko pri IP posameznik vedno vloži prijavo, na podlagi katere IP lahko prične voditi inšpekcijski postopek zoper vprašanja varstva osebnih podatkov. V kolikor posameznik meni, da so podane kršitve predpisov s področja delovnih razmerij pa ima le ta vedno možnost podati prijavo tudi na Inšpektorat Republike Slovenije za delo, ki izvaja inšpekcijski nadzor nad izvajanjem določb predpisov, ki urejajo delovna razmerja.
Več koristnih informacij glede obdelave osebnih podatkov v delovnem razmerju si lahko preberete tudi v Smernicah »Kako so moji podatki varovani v delovnem razmerju?«, ki so dostopne na: https://www.ip-rs.si/fileadmin/user_upload/Pdf/brosure/brosura_delovna_populacija.pdf oz. v že objavljenih mnenjih IP, ki so dostopna na naši spletni strani: https://www.ip-rs.si/vop/, kjer si lahko poiščete in preberete mnenja glede na konkretno ključno besedo, ki vas zanima (npr. “delodajalec”).
V upanju, da ste dobili odgovor na vaša vprašanja, vas lepo pozdravljamo.
  
Pripravil:                                                                                                                                  
Grega Rudolf,
asistent svetovalca pri IP          
 
Mojca Prelesnik, univ. dipl. prav.,
informacijska pooblaščenka
