

Zloraba osebnih podatkov PCT
+
-


Datum: 06.12.2021
Številka: 07121-1/2021/2431

Kategorije: Zavarovanje osebnih podatkov
                        Informacijski pooblaščenec (v nadaljevanju: IP) je prejel vaš elektronski dopis, v katerem nas prosite za pojasnilo glede varovanja vaših osebnih podatkov ter možnostjo njihove zlorabe in kraje v povezavi s skeniranjem in pregledom vaših občutljivih osebnih podatkov (imena in priimka, naslov, datum rojstva, EMŠO) s strani nepooblaščenih oseb.
 
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašimi vprašanji. Dokončno presojo zakonitosti obdelave pa lahko IP izvede zgolj v okviru inšpekcijskega postopka.
 
IP uvodoma poudarja, da lahko podaja nezavezujoča mnenja in pojasnila, ne sme pa izven konkretnih inšpekcijskih postopkov preverjati primernosti izbrane pravne podlage ali namenov oziroma obsega obdelave osebnih podatkov v konkretnem primeru.
                                                                                                         
IP glede tega dodatno pojasnjuje, da je skladno z 2. členom ZInfP med drugim pristojen za inšpekcijski nadzor nad izvajanjem zakona in drugih predpisov, ki urejajo varstvo ali obdelavo osebnih podatkov oziroma iznos osebnih podatkov iz Republike Slovenije, ter opravljanje drugih nalog, ki jih določajo ti predpisi. Glede na navedbe v vašem dopisu pa bi lahko v opisanem primeru prišlo tudi do storitve katerega od kaznivih dejanj, ki jih določa Kazenski zakonik (Uradni list RS, št. 50/12 in naslednji; v nadaljevanju KZ-1) – npr. kaznivega dejanja zlorabe osebnih podatkov (143. člen KZ-1) ali katerega od kaznivih dejanj zoper čast in dobro ime iz 18. poglavja KZ-1.
 
V primeru suma storitve katerega od kaznivih dejanj lahko skladno s 147. členom Zakona o kazenskem postopku (Uradni list RS, št. 32/12 in naslednji; v nadaljevanju ZKP) podate pisno ali ustno ovadbo pristojnemu državnemu tožilcu. Ovadba se lahko poda tudi sodišču ali policiji. Glede uveljavljanja odškodnine in kršitev osebnostnih pravic pa je predvideno civilnopravno varstvo pred sodišči preko vložitve tožbe.
 
IP nadalje poudarja, da mora s ciljem preprečevanja zlorab vsak upravljavec posebej zagotoviti ustrezne postopke in ukrepe za varnost osebnih podatkov. Gre za organizacijske in tehnične ukrepe, ki jih določata Splošna uredba o varstvu podatkov (32. člen) in ZVOP-1 (24. in 25. člen). Slednji tako v 24. členu določa, da zavarovanje osebnih podatkov obsega organizacijske, tehnične in logično-tehnične postopke in ukrepe, s katerimi se varujejo osebni podatki, preprečuje slučajno ali namerno nepooblaščeno uničevanje podatkov, njihova sprememba ali izguba ter nepooblaščena obdelava teh podatkov tako, da se:
 

varujejo prostori, oprema in sistemsko programska oprema, vključno z vhodno-izhodnimi enotami;
varuje aplikativna programska oprema, s katero se obdelujejo osebni podatki;
preprečuje nepooblaščen dostop do osebnih podatkov pri njihovem prenosu, vključno s prenosom po telekomunikacijskih sredstvih in omrežjih;
zagotavlja učinkovit način blokiranja, uničenja, izbrisa ali anonimiziranja osebnih podatkov;
omogoča poznejše ugotavljanje, kdaj so bili posamezni osebni podatki vneseni v zbirko osebnih podatkov, uporabljeni ali drugače obdelani in kdo je to storil, in sicer za obdobje, ko je mogoče zakonsko varstvo pravice posameznika zaradi nedopustnega posredovanja ali obdelave osebnih podatkov.

 
IP poudarja, da postopke in ukrepe za zavarovanje osebnih podatkov v okviru mnenja ne more predpisati, hkrati pa zakon ali drug predpis tega niti ne ureja in bi glede na naravo stvari tudi težko za vse bodoče primere in situacije urejal konkretno načine, kako to upravljavec zagotovi, saj so primeri in okoliščine za različne zavezance zelo različni. Konkretna ureditev situacij v zvezi s preverjanjem PCT pogojev (kar IP sklepa, da je izpostavljen problem iz vašega dopisa), je torej stvar organizacije vsakega posameznega upravljavca oz. zavezanca in je odvisna od vseh okoliščin primera.
 
Tudi tovrstne dileme potrjujejo, kako številne in raznolike dileme ter stiske posameznikov in zavezancev odloka se pojavljajo zaradi nejasne ureditve. Kot je IP že večkrat opozoril, bi moralo biti zato preverjanje PCT pogojev in obdelava osebnih podatkov v zvezi s tem ustrezno zakonsko urejeno. O ustreznosti odlokov (oziroma neobstoja zakona) v zvezi s preverjanjem pogojev PCT bo presojalo Ustavno sodišče, saj je tudi IP že vložil zahtevo za presojo ustavnosti. Dokler pa Ustavno sodišče ne bo odločilo, odloki veljajo.
 
Pri IP smo glede ukrepov za zavarovanje osebnih podatkov in dobrih praksah že izdelali smernice o zavarovanju osebnih podatkov, ki so dostopne na spletni strani IP: https://www.ip-rs.si/fileadmin/user_upload/Pdf/smernice/Smernice_o_zavarovanju_OP.pdf. Prav tako pa smo izdelali tudi kratke smernice glede preverjanja pogojev PCT za posameznike, ki so dostopne na spletni strani: https://www.ip-rs.si/novice/smernice-o-preverjanju-pct-pogojev.
Predlagamo vam, da si smernice preberete.                      
                                                                                                      
V upanju, da ste dobili odgovor na svoje vprašanje, vas lepo pozdravljamo.
 
                                                           
Mojca Prelesnik, univ. dipl. prav.,
informacijska pooblaščenka
