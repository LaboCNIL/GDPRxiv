

Objava videoposnetkov učitevljev
+
-


Datum: 23.02.2021
Številka: 07121-1/2021/424

Kategorije: Delovna razmerja, Šolstvo, Privolitev, Pravne podlage
                        Na e-naslov Informacijskega pooblaščenca (v nadaljevanju IP) ste posredovali e-sporočilo, v katerem nas sprašujete, ali ima ravnatelj šole pravico "zahtevati", da se učitelji posnamete v kratkem predstavitvenem filmu, ki bo potem na razpolago za oglede na spletni ostrani šole daljše časovno obdobje. Sprašujete nas, ali morate učitelji pred javno objavo soglašati s tem. Zanima vas tudi, kako je z objavo posnetkov na spletni strani šole, saj posnetki zaradi pouka na daljavo nastajajo doma, v zasebnih prostorih.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.
 
Uvodoma pojasnjujemo, da lahko IP poda mnenje zgolj z vidika obdelave osebnih podatkov, ne pa tudi z drugih vidikov posegov v zasebnost, avtorskega prava ipd., ki so v primeru snemanja učiteljev pri pripravi učnih ur relevantni. Ob tem izpostavljamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Prav tako izven posameznega inšpekcijskega postopka IP ne sme preverjati primernosti izbrane pravne podlage, namenov in obsega obdelave osebnih podatkov v konkretnem primeru. Zato vam v nadaljevanju podajamo zgolj splošna pojasnila ter pravna izhodišča in pogoje za zakonito obdelavo osebnih podatkov.
 
Za vsako obdelavo osebnih podatkov je treba imeti ustrezno in zakonito pravno podlago. Te so določene v členu 6(1) Splošne uredbe in so za javni sektor, kamor sodijo izobraževalne institucije, kot so osnovne in srednje šole, naslednje:
privolitev, kadar ne gre za izvajanje javnih nalog (točka (a)),
sklenitev ali izvajanje pogodbe (točka (b)),
zakon (točka (c)),
izvajanje javne naloge (točka (e) v zvezi s četrtim odstavkom 9. člena ZVOP-1).
 
Po mnenju IP bi bila obdelava osebnih podatkov pedagoškega delavca, in sicer zbiranje, objava in hramba video posnetkov njegovih učnih ur na zavarovanem spletnem strežniku oziroma učnem e-okolju, lahko dopustna na podlagi določbe 48. člena Zakona o delovnih razmerjih (Uradni list RS, št. 21/13, s spremembami in dopolnitvami) pod pogojem, da gre za obdelavo, ki je potrebna za izvrševanje pravic in obveznosti iz delovnega razmerja ali v zvezi z delovnim razmerjem. Delodajalec je v takšnem primeru dolžan izkazati, da gre za takšne delavčeve osebne podatke, ki jih potrebuje v okviru delovnega razmerja.
 
V situaciji, ko vladajo izredne razmere zaradi epidemije (COVID-19), je uporaba novih tehnologij, tehnik in metod, ki so povezane tudi z delom učiteljev na domu, neizogibna. Pred snemanjem in objavo teh posnetkov na spletni strani pa je potrebno zadostiti eni od zgoraj navedenih pravnih podlag iz člena 6 Splošne uredbe. Ker ste v vprašanju omenili privolitev vam pojasnjujemo, da bi bila privolitev vsekakor dopustna pravna podlaga za obdelavo obravnavanih osebnih podatkov (zbiranje, objavo). Način oziroma oblika pridobivanja privolitev ter sama organizacija delovnega procesa pa je odgovornost upravljavca. V primeru izkazovanja pravne podlage v privolitvi, mora delodajalec zaposlenim dati možnost izbire in zavrnitev privolitve za zaposlenega ne sme imeti nobenih posledic za delovno razmerje.
 
Lepo vas pozdravljamo,
 
                                                                                   Mojca Prelesnik,
                                                                                   informacijska pooblaščenka
 
 
Pripravila:
mag. Tanja SLAK
država nadzornica za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
 
