

Hramba najemnih pogodb
+
-


Datum: 01.03.2022
Številka: 07120-1/2022/61

Kategorije: Anonimizacija/psevdonimizacija, Rok hrambe OP, Statistika in raziskovanje
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje v zvezi s hrambo najemnih pogodb. Navajate, da ima vaša družba v lasti stanovanja, ki jih oddaja v najem prosilcem, ki izpolnjujejo pogoje po razpisu, s katerimi se nato sklene najemna pogodba za nedoločen čas. Te najemne pogodbe se nahajajo tako v fizični (spis) kot v elektronski (skenirani) obliki. Za posamezno stanovanje je lahko sklenjenih že več zaporednih najemnih pogodb in zaenkrat hranite le tiste spise oz. najemne pogodbe v njihovi izvorni obliki, za katere nepremičnine (stanovanja) še niste vknjiženi kot lastniki.
 
Sprašujete, ali sploh lahko hranite verigo najemnih pogodb za tista stanovanja, za katera še niste vpisani v zemljiško knjigo kot lastniki (npr. verigo najemnih pogodb potrebujete za dokazovanje lastništva s priposestvovanjem)? Navajate še, da je v zvezi z nepremičninami, pri katerih ste že vknjiženi kot lastniki v zemljiško knjigo je rok hrambe 5 let od prenehanja najemnega razmerja.
 
Prav tako pa bi podatke iz najemnih spisov oz. verigo najemnih pogodb za eno nepremičnino, potrebovali za potrebe planiranja upravljanja z vašimi nepremičninami (kot je npr. ocenjevanje, kje na območju Slovenije je največje povpraševanje po stanovanjih). Sprašujete, ali lahko v tem hranite pogodbe trajno ali ne? 
 
Sprašujete tudi, kako pa je s hrambo podatkov za statistične namene, ali lahko osebne podatke za potrebe planiranja upravljanja z nepremičninami obdelujete za statistične namene in kako je s podatki v tem primeru, ali morajo biti anonimizirani oz. psevdonimizirani in na kakšen način se podatke v vašem primeru anonimizira oz. psevdonimizira ?  
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.  
 
Pojasnjujemo, da mora imeti upravljavec za obdelavo osebnih podatkov ustrezno pravno podlago skladno s prvim odstavkom 6. člena Splošne uredbe:
 
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Ob tem poudarjamo, da se točka (f) prvega odstavka 6. člena Splošne uredbe ne uporablja za obdelavo s strani javnih organov pri opravljanju njihovih nalog.
 
Osebni podatki morajo biti skladno z načelom omejitve namena iz (b) točke prvega odstavka 5. člena Splošne uredbe zbrani za določene, izrecne in zakonite namene ter se ne smejo nadalje obdelovati na način, ki ni združljiv s temi nameni; nadaljnja obdelava v namene arhiviranja v javnem interesu, v znanstveno- ali zgodovinskoraziskovalne namene ali statistične namene v skladu s členom 89(1) ne velja za nezdružljivo s prvotnimi nameni. V zvezi z nadaljnjimi nameni obdelave, ki jih izpostavljate v zaprosilu pojasnjujemo, da nadaljnja obdelava osebnih podatkov v zgoraj navedene namene (npr. statistični nameni) ni nezdružljiva s prvotnimi nameni, če se pri tej nadaljnji obdelavi upoštevajo ustrezni zaščitni ukrepi za pravice in svoboščine posameznika, na katerega se nanašajo osebni podatki, kot jih zahteva prvi odstavek 89. člena Splošne uredbe (npr. anonimizacija ali psevdonimizacija, o čemer več pojasnjujemo v nadaljevanju). Glede načrtovanja z nepremičninami vam predlagamo, da presodite, ali zasledujete katerega od navedenih namenov, oziroma v premislek predlagamo, da npr. namesto hrambe celotnih pogodb oz. spisov beležite zgolj relevantne (anonimizirane oz. psevdonimizirane) podatke, npr. število prijav oz. sklenjenih najemnih pogodb v določenem obdobju, v določenih mestih, itd. 
 
Ob tem pa je treba upoštevati tudi prvi odstavek 17. člena ZVOP-1, ki določa, da se ne glede na prvotni namen zbiranja lahko osebni podatki nadalje obdelujejo za zgodovinsko, statistično in znanstveno-raziskovalne namene. Drugi in tretji odstavek nadalje določata pogoje glede posredovanja osebnih podatkov uporabniku osebnih podatkov za navedene namene. Četrti odstavek 17. člena pa določa, da se rezultati obdelave iz prvega odstavka tega člena objavijo v anonimizirani obliki, razen če zakon določa drugače ali če je posameznik, na katerega se nanašajo osebni podatki, za objavo v neanonimizirani obliki podal pisno privolitev ali če je za takšno objavo podano pisno soglasje dedičev umrle osebe po tem zakonu.
 
Ločiti je treba torej med pojmoma »anonimizacija« in »psevdonimizacija«. Psevdonimizacija skladno s 5. točko 4. člena Splošne uredbe pomeni obdelavo osebnih podatkov na tak način, da osebnih podatkov brez dodatnih informacij ni več mogoče pripisati specifičnemu posamezniku, na katerega se nanašajo osebni podatki, če se take dodatne informacije hranijo ločeno ter zanje veljajo tehnični in organizacijski ukrepi za zagotavljanje, da se osebni podatki ne pripišejo določenemu ali določljivemu posamezniku. Kot smo že poudarili (npr. v mnenju št. 0712-1/2017/2497 z dne 19.12.2017) psevdonimizirani osebni podatki niso anonimizirani osebni podatki in zgolj ločevanje podatkov med različne subjekte, njihovo maskiranje, izračun zgoščenih vrednost (angl. hash), šifriranje ali zamenjava z različnimi identifikatorji ali oznakami, še ne pomeni, da to niso več osebni podatki in da zanje ne velja zakonodaja o varstvu osebnih podatkov. 
 
Anonimizacija pa pomeni, da je praktično nemogoče podatek pripisati določljivemu posamezniku (brez nesorazmerno velikega napora, sredstev ali časa). Med anonimizacijske metode in tehnike tako kot rezultati sodijo npr. povprečja, agregati, trend in druge statistike, in metode, kot so dodajanje šumov, generalizacije in združevanja podatkov v razrede ter druge metode in tehnike. Več o tehnikah anonimizacije pa si lahko preberete tudi v Mnenju št. 5/2014 o anonimizacijskih tehnikah Delovne skupine za varstvo podatkov iz člena 29, ki je dostopno na: https://ec.europa.eu/justice/article-29/documentation/opinion-recommendation/files/2014/wp216_sl.pdf. Prav tako si lahko na temo psevdonimizacije oz. anonimizacije preberete že izdana mnenja IP, ki so na voljo s pomočjo iskalnika na www.ip-rs.si/vop.  
 
Nadalje opozarjamo na točko (e) prvega odstavka 5. člena Splošne uredbe, ki določa, da morajo biti osebni podatki hranjeni v obliki, ki dopušča identifikacijo posameznikov, na katere se nanašajo osebni podatki, le toliko časa, kolikor je potrebno za namene, za katere se osebni podatki obdelujejo; osebni podatki se lahko hranijo daljše obdobje, če bodo obdelani zgolj za namene arhiviranja v javnem interesu, za znanstveno- ali zgodovinskoraziskovalne namene ali statistične namene v skladu s prvim odstavkom 89. člena, pri čemer je treba izvajati ustrezne tehnične in organizacijske ukrepe iz te uredbe, da se zaščitijo pravice in svoboščine posameznika, na katerega se nanašajo osebni podatki – gre za t.i. načelo omejitve hrambe. Upravljavec lahko torej hrani osebne podatke zgolj do izpolnitve namena njihove hrambe, pri čemer naj upošteva, ali je določen rok hrambe z morebitno področno zakonodajo, ki pride v poštev za konkretno obdelavo. V vsakem primeru pa mora presoditi, ali je treba določene podatke hraniti tudi po izteku prvotnega namena na kateri drugi pravni podlagi, npr. v zvezi z obveznostmi morebitnih zahtev glede hrambe dokumentarnega in arhivskega gradiva, morebitnih pravnih postopkov oz. kot smo pojasnili zgoraj, npr. za statistične namene ob upoštevanju ustreznih ukrepov za zavarovanje osebnih podatkov.
 
Določitev konkretnega roka hrambe, kakor tudi izbor ustrezne tehnike za psevdonimizacijo oz. anonimizacijo podatkov je v vsakem primeru naloga upravljavca, konkretno bi lahko IP navedena vprašanja, kot smo že poudarili zgoraj, presojal zgolj v konkretnem inšpekcijskem postopku. 
 
Upamo, da smo vam s podanimi napotili uspeli pomagati.
 
Lepo vas pozdravljamo,
 
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                 
Barbara Pirš, univ.dipl.prav.,
svetovalka pooblaščenca za preventivo
