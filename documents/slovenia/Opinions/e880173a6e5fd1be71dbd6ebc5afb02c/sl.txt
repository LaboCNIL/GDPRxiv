

Dostop zaposlenega do elektronske pošte
+
-


Datum: 04.08.2021
Številka: 07121-1/2021/1388

Kategorije: Delovna razmerja, Elektronska pošta, Zavarovanje osebnih podatkov
                        Informacijski pooblaščenec (v nadaljevanju IP) je prejel vaše zaprosilo za mnenje glede dostopa do službene e-pošte ob prenehanju pogodbe o zaposlitvi. Navajate, da ste zaradi odpovedi delovnega razmerja pred pristojnim sodiščem vložili tožbo. Kot del trditvene podlage v sodnem postopku bi želeli predložiti tudi določeno službeno korespondenco, vendar pa vam je delodajalec že predhodno onemogočil dostop do vašega službenega e-naslova.  
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.
 
IP uvodoma izpostavlja, da v sklopu neobvezujočega mnenja vsekakor ne more presojati konkretnih dejanj obdelav, temveč lahko to stori šele v okviru inšpekcijskega postopka, zato v nadaljevanju podaja splošna pojasnila.
 
IP na tem mestu pojasnjuje, da v okviru komunikacije prek elektronske pošte predstavlja zbirko osebnih podatkov zgolj zbirka t.i. prometnih podatkov (elektronski naslovi, na katere je posameznik poslal elektronsko sporočilo in od katerih je sporočilo prejel; datum in čas pošiljanja in prejema sporočila; zadeva sporočila in drugi tehnični podatki v povezavi s sporočilom – priponka, velikost, itd.). Zato pri elektronski pošti Uredba in deloma ZVOP-1 varujeta le prometne podatke, medtem ko je sama vsebina elektronske pošte varovana v okviru določb o kršitvi tajnosti občil iz 139. člena Kazenskega zakonika oziroma določb o zahtevi za prenehanje kršitve osebnostnih pravic iz 134. člena Obligacijskega zakonika. Delodajalec ima pravico do oblasti nad svojimi sredstvi in pravico, da nadzira, ali je ta oprema uporabljena skladno z namenom, za katerega je bila zaposlenemu dana v uporabo, delavec pa lahko utemeljeno pričakuje določeno stopnjo zasebnosti na delovnem mestu, kar izhaja že iz 46. člena Zakona o delovnih razmerjih (ZDR-1). Ta določa, da delodajalec varuje in spoštuje delavčevo osebnost ter upošteva in ščiti njegovo zasebnost. Delodajalec mora v skladu s še veljavnima 24. in 25. členom ZVOP-1 ter členom 32 Uredbe zagotoviti ustrezne tehnične in organizacijske postopke in ukrepe, s katerimi bo preprečil nepooblaščeno obdelavo, uničenje, izgubo ali spremembo osebnih podatkov. Upravljavci osebnih podatkov morajo v svojih aktih predpisati postopke in ukrepe za zavarovanje osebnih podatkov in določiti osebe, ki so odgovorne za posamezne zbirke osebnih podatkov. Iz zapisanega izhaja, da mora upravljavec sorazmerno natančno predpisati postopke in ukrepe, s katerimi bo varoval elektronsko pošto zaposlenih (npr. Pravilnik o varnosti oz. Pravilnik glede uporabe službene elektronske pošte), ki naj tudi določajo, kaj se zgodi z neaktivnimi predali elektronske pošte nekdanjih zaposlenih (npr.  vsebina se ali izbriše ali pa se arhivira). Vsekakor je potrebno pri dostopu do delavčevega predala elektronske pošte izhajati iz dejstva, da lahko delavec na službeni elektronski naslov prejme tudi povsem zasebno pošto, pri čemer je to dejstvo dolžan spoštovati tudi delodajalec. Omogočanje dostopa do elektronskega predala v času odsotnosti (odhod zaposlenega, daljša bolniška odsotnost)  je tako sporno tako z vidika varovanja zasebnosti komunikacij (tako zaposlenega kot pošiljateljev) kot tudi varstva osebnih podatkov, saj je pravica do tajnosti zasebnega komuniciranja prek elektronske pošte zagotovljena že v 37. členu Ustave RS, kar pomeni, da gre za zelo pomembno in ustavno varovano pravico.
 
IP poudarja, da bi morala biti zaposlenemu pred prenehanjem delovnega razmerja dana možnost, da še zadnjič vpogleda v svoje zasebne podatke in svoj predal elektronske pošte ter vsebino, ki se nanaša na njegovo zasebno elektronsko pošto, po lastni presoji izbriše oziroma shrani na drug podatkovni medij (USB ključ, idr.) ter obvesti svoje kontakte, da na ta elektronski naslov ne bo več dostopen. Hkrati IP izpostavlja, da je arhivirana elektronska pošta, vezana na elektronski predal nekdanjega zaposlenega, še vedno zbirka osebnih podatkov, kar pomeni, da ukrepi za zavarovanje po še veljavnem 24. in 25. členu ZVOP-1 ter členu 32 Uredbe zanjo veljajo kot obveznost delodajalca. Resda so pogoji dostopanja do arhivske pošte s strani delodajalca precej milejši kakor v primeru, ko gre za delujoč poštni predal, vendar to ne pomeni, da lahko do vsebine arhivirane poštne baze dostopa kdorkoli, pač pa zgolj pooblaščena oseba in še to na podlagi utemeljenih razlogov. Torej je tudi v primeru arhivirane pošte baze delodajalec dolžan zagotoviti ustrezne varnostne ukrepe, s katerimi bo preprečil nepooblaščeno obdelavo osebnih podatkov.
 
Vsak delodajalec torej mora glede na veljavne predpise imeti ustrezno urejeno hrambo poslovne oziroma druge uradne dokumentacije, zaposleni pa morajo v skladu s tem poskrbeti za ustrezno knjiženje dokumentov in vsebin v zvezi s posameznim delom, ki ga opravljajo. Posledično to pomeni, da bi načeloma v določenem roku po prenehanju zaposlitve moral delodajalec same poštne predale nekdanjih zaposlenih in njihovo vsebino zbrisati, zaposlenemu pa mora biti ob prekinitvi delovnega razmerja dana možnost prenosa oz. brisanja zasebnih vsebin na način, ki nudi tudi delodajalcu ustrezno možnost varovanja službene dokumentacije. Način, kako to delodajalec uredi in organizira ni posebej predpisan (npr. določitev komisije, načina prenosa in morebitne prisotnosti prič ob prenosu), zato tudi IP tega ne more vnaprej odrediti v okviru mnenja. IP prav tako ni pristojen predpisati drugih vidikov samega načina ravnanja v primeru zaključka delovnega razmerja.
 
Glede na to, da bi si za namen postopka pred sodiščem želeli skopirati tudi vsebine, ki niso zasebne narave, vendar pa se bojite, da bo delodajalec vašo službeno korespondenco ob prenehanju delovnega razmerja izbrisal, IP poudarja, da ima posameznik v primeru teka morebitnih sodnih postopkov pravice, kot jih določajo področni predpisi, ki urejajo posamezne postopke. V konkretnem primeru navedeno pomeni, da lahko pred pristojnim sodiščem vložite predlog za zavarovanje dokazov, zaradi nevarnosti, da se dokazi pozneje ne bodo mogli izvesti. Za presojo dopustnosti dokazov je sicer v celoti pristojno sodišče, ki vodi konkreten sodni postopek. IP namreč v skladu s tretjim odstavkom člena 55 Splošne uredbe ni pristojen za presojo zakonitosti obdelav osebnih podatkov v okviru sodnih postopkov.
 
Prav tako vam predlagamo, da v kolikor menite, da iz službene korespodence izhajajo znaki kaznivega dejanja, ki se preganjajo po uradni dolžnosti, o tem obvestite organe odkrivanja in pregona kaznivih dejanj z namenom, da se pravočasno zavarujejo dokazi.
 
Na tem mestu vas IP usmerja tudi na mnenja, v katerem je že odgovoril na podobno vprašanje, tudi glede rokov hrambe in dostopa do vsebin službenega e-naslova:

Mnenje št. 0712-1/2019/2384 z dne 18. 10. 2019: https://www.ip-rs.si/mnenja-gdpr/6048a38d455d7;
Mnenje št. 0712-1/2019/1648 z dne 11. 7. 2019: https://www.ip-rs.si/mnenja-gdpr/6048a38d38d25;
Mnenje št. 0712-1/2019/715 z dne 19. 4. 2019: https://www.ip-rs.si/mnenja-gdpr/60489fb8f0f9d,
Mnenje št. 07121-1/2021/414 z dne 2. 3. 2021: https://www.ip-rs.si/mnenja-gdpr/poslovna-dokumentacija-nekdanjega-zaposlenega-kot-del-elektronske-slu%C5%BEbene-po%C5%A1te;
Mnenje št. 07121-1/2021/211 z dne 5. 2. 2021: https://www.ip-rs.si/mnenja-gdpr/6048a64138953.

 
Dodatna pojasnila boste našli tudi v Smernicah o varstvu osebnih podatkov v delovnih razmerjih, ki se nahajajo na povezavi: https://www.ip-rs.si/fileadmin/user_upload/Pdf/smernice/Smernice_-_Varstvo_OP_v_delovnih_razmerjih.pdf
 
S spoštovanjem,
 
Pripravila:
Maja Marič Mrdaković, univ. dipl. prav.,
državna nadzornica za varstvo osebnih podatkov
 
Informacijski pooblaščenec:
Mojca Prelesnik, univ. dipl. prav.,
informacijska pooblaščenka
