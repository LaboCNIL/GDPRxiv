

Zakonitost obdelave - Skeniranje QR kod - GreenPassWallet
+
-


Datum: 14.01.2022
Številka: 07121-1/2021/16

Kategorije: Moderne tehnologije, Zdravstveni osebni podatki
                        Informacijski pooblaščenec (v nadaljevanju: IP) je dne 6.1.2022 prejel vaše elektronsko sporočilo, v katerem prosite za pojasnilo ter navajate, da poznate primer, kjer izpolnjevanje PCT pogojev preverjajo z Green Pass Wallet aplikacijo, v kateri se izpišejo vsi podatki, torej, ali oseba izpolnjuje pogoj P, C ali T, pri čemer se izpišejo tudi podatki o datumu cepljenja, vrsti cepiva itd. Aplikacijo ste preizkusili tudi sami in potrdili, da se izpišejo vsi navedeni podatki, pri čemer se podatki tudi shranjujejo, kar je po vašem mnenju nezakonito.
Na podlagi informacij, ki ste nam jih posredovali, vam v nadaljevanju skladno s točko b) tretjega odstavka 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 - v nadaljevanju ZVOP-1; v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05 in 51/07 – ZustS-A, v nadaljevanju: ZInfP) posredujemo naše neobvezno mnenje v zvezi z vašim vprašanjem. 
IP uvodoma pojasnjuje, da lahko podaja le nezavezujoča mnenja in pojasnila, ne more pa izven konkretnih inšpekcijskih postopkov presojati posameznih primerov obdelave osebnih podatkov. 
V povezavi z vašim vprašanjem je bistvenega pomena, da je v poplavi različnih informacij in različnih aplikacij, povezanih z dokazovanjem izpolnjevanja PCT pogojev, treba ločiti 3 vrste aplikacij:


aplikacije, ki so namenjene izdaji (pridobitvi) EU digitalnega COVID potrdila: v Sloveniji je to aplikacija zVEM, katere upravljavec je Nacionalni inštitut za javno zdravje (NIJZ). Aplikacija zVEM nudi hiter in preprost dostop do izvidov, receptov in drugih dokumentov znotraj sistema eZdravje in je edina aplikacija v Sloveniji, ki omogoča pridobitev EU COVID potrdila v elektronski obliki),


aplikacije, ki so namenjene preverjanju (ugotavljanju) izpolnjevanja PCT pogojev s pomočjo odčitavanja QR kode na digitalnem ali papirnem EU COVID potrdilu: v Sloveniji se ta aplikacija imenuje »Preverjanje EU DCP«, razvil pa jo je NIJZ. Za mobilne naprave z operacijskim sistemom Android je na voljo na naslednji povezavi: https://play.google.com/store/apps/details?id=si.nijz.covid. Način uporabe in delovanja te aplikacije je določen z Odlokom o načinu ugotavljanja izpolnjevanja pogojev prebolevnosti, cepljenosti in testiranja v zvezi z nalezljivo boleznijo COVID-19 (Uradni list RS, št. 126/21), ki določa, da če se kot dokazilo o izpolnjevanju pogoja PCT predloži digitalno COVID potrdilo EU v digitalni ali papirnati obliki, opremljeno s kodo QR, oseba, ki preverja izpolnjevanje PCT pogoja, izpolnjevanje le tega preveri z aplikacijo za odčitavanje kode QR, ki jo zagotavlja in z njo upravlja Nacionalni inštitut za javno zdravje. Aplikacija z odčitavanjem kode QR izpiše podatek o izpolnjevanju pogoja PCT tako, da iz podatka ni razvidno, katerega od pogojev PCT izpolnjuje oseba, za katero se preverja izpolnjevanje pogoja PCT, ter njeno osebno ime in letnico rojstva. Aplikacija ne sme omogočati hrambe ali druge obdelave osebnih podatkov iz prejšnjega odstavka in se ne sme povezovati z nobeno zbirko osebnih podatkov in


aplikacije, ki so namenjene hrambi EU digitalnih COVID potrdil: aplikacij te vrste je ogromno, večina je bila izdelanih s strani zasebnih podjetij in so prav tako dostopne v t.i. Google Play trgovini, na povezavi https://play.google.com. Med temi se nahaja tudi aplikacija »Green Pass Wallet«. Namen tovrstnih aplikacij je, da posameznikom zgolj olajšajo razpolaganje z EU digitalnimi COVID potrdili, saj jim potrdil ni potrebno nositi s seboj v papirnati obliki ali jih fotografirati, saj lahko v priročni aplikaciji shranijo ne le svoje potrdilo, temveč tudi potrdila npr. celotne družine. V primeru konkretne aplikacije (funkcionalnosti in delovanje katere je IP preveril tudi sam) je na mobilno napravo mogoče naložiti tudi fotografijo osebne izkaznice. Prednost te aplikacije je tudi, da omogoča dostop do shranjenih dokumentov brez povezave z internetnim omrežjem.


 
Aplikacija Green Pass Wallet je torej namenjena zgolj hrambi EU digitalnih COVID potrdil, ki si jih v aplikacijo in s tem na svojo mobilno napravo naloži posameznik sam, in ne preverjanju izpolnjevanja PCT pogojev s strani oseb, ki so z vladnimi odloki pooblaščene za tovrstno preverjanje. Za preverjanje izpolnjevanja PCT pogojev bi se tako smela uporabljati le aplikacija, ki jo je za ta namen razvil NIJZ (aplikacija »Preverjanje EU DCP«) in s pomočjo katere navedene pooblaščene osebe v izpisu podatkov na zaslonu mobilne naprave vpogledajo v podatke, ki so nujni za preverjanje izpolnjevanja PCT pogojev, tj. ime in priimek, letnica rojstva ter oznaka »Veljavno« oz. »Neveljavno«. Uporaba katerekoli druge aplikacije za namen preverjanja izpolnjevanja PCT pogoje je lahko sporna, obdelava osebnih podatkov, povezanih z izpolnjevanjem pogojev PCT pa posledično nezakonita. 
Glede na navedeno in v povezavi z ugotovitvami, do katerih ste prišli že sami, lahko vložite prijavo pri IP, ki nato po uradni dolžnosti na podlagi Zakona o inšpekcijskem nadzoru izvede ustrezne inšpekcijske postopke. Prijavo lahko pošljete po elektronski pošti na naslov gp.ip@ip-rs.si oz. po navadni pošti. Vse informacije o vložitvi prijave so dostopne na povezavi: https://www.ip-rs.si/varstvo-osebnih-podatkov/pravice-posameznika/vlo%C5%BEitev-prijave. 
V upanju, da vam naš odgovor zadostuje, vas lepo pozdravljamo.
 
 
Mojca Prelesnik, univ. dipl. prav.informacijska pooblaščenka
 
 
 
 
