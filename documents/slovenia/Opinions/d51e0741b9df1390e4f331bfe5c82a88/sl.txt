

Razkritje podatka o številu prijavljenih oseb v večstanovanjskem objektu
+
-


Datum: 09.04.2021
Številka: 07121-1/2021/689

Kategorije: Stanovanjsko in nepremičninsko pravo, Upravne enote, Uradni postopki, Pravne podlage
                        Informacijski pooblaščenec (v nadaljevanju: IP) je prejel vaše vprašanje, v katerem navajate, da ste upravno enoto zaprosili za podatek o številu začasno in stalno prijavljenih oseb v večstanovanjskem objektu, v katerem ste etažni lastnik stanovanja in solastnik skupnih prostorov in naprav. V odgovoru je upravna enota od vas zahtevala, da v skladu z drugim odstavkom 36. člena Zakona o prijavi prebivališča in 22. členom Zakona o varstvu osebnih podatkov navedete pravno podlago za pridobitev podatkov. Ker niste zahtevali podatkov o osebah, temveč zgolj število prijavljenih oseb v večstanovanjskem objektu, vas zanima, ali je pravna podlaga sploh potrebna?
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
 
 
Uvodoma poudarjamo, da v okviru neobveznega mnenja ne moremo presojati vaše upravičenosti do podatkov v konkretnem primeru. Presojo zakonitosti obdelave osebnih podatkov lahko IP izvede le v konkretnem inšpekcijskem ali drugem ustreznem postopku.
 
IP na splošno pojasnjuje, da je obdelava osebnih podatkov zakonita, ko za obdelavo osebnih podatkov obstaja ustrezna pravna podlaga. Če ne gre za osebne podatke se pravila varstva osebnih podatkov ne uporabljajo.
 
Po definiciji iz člena 4(1) Splošne uredbe „osebni podatek“ pomeni katero koli informacijo v zvezi z določenim ali določljivim posameznikom (v nadaljnjem besedilu: posameznik, na katerega se nanašajo osebni podatki); določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.
 
Glede na definicijo osebnega podatka je treba v konkretnem primeru in okoliščinah ugotoviti, ali nek podatek omogoča določljivost posameznika. Če bi bila na primer v večstanovanjski stavbi stalno prijavljena le ena oseba, ta podatek v povezavi z naslovom lahko kaže na posameznika, kar pomeni da je tak podatek tudi osebni podatek. Glede na navedeno torej ni mogoče zagotovo ugotoviti, ali podatki o številu prijavljenih oseb v določeni večstanovanjski stavbi niso osebni podatki v smislu prej navedene definicije – vendar pa glede na običajne dejanske okoliščine obstaja velika verjetnost, da zgolj podatek o skupnem številu prijavljenih oseb v večstanovanjski stavbi ni osebni podatek.
 
Dodajamo, da je na podlagi Zakona o dostopu do informacij javnega značaja vsakdo upravičen zaprositi pri javnem organu za dostop do informacij javnega značaja. Prosilec je do zaprošene informacije upravičen, če informacija obstaja v materializirani obliki pri organu ter informacija ne vsebuje osebnih podatkov, poslovnih skrivnosti ali drugih informacij, ki so varovane kot izjeme od prostega dostopa. Rok za odločanje o zahtevi pri organu je 20 delovnih dni (z možnostjo podaljšanja v kompleksnejših zadevah). O pritožbi odloča IP. Ker IP tudi v zadevah dostopa do informacij javnega značaja nastopa kot pritožbeni organ, se izven konkretnega pritožbenega postopka ne more opredeliti do upravičenosti prosilca do informacije v konkretnem primeru. Več v zvezi z dostopom do informacij javnega značaja in kako vložiti zahtevo, najdete na spletni strani IP: Dostop do informacij javnega značaja.
 
Za pridobitev osebnih podatkov iz državnih zbirk, ki jih posreduje upravna enota, pa je praviloma treba izkazati zakonsko pravno podlago. Pravno podlago za pridobitev osebnih podatkov iz registra stalnih prebivalcev zagotavlja drugi odstavek 36. člena Zakona o prijavi prebivališča (Uradni list RS, št. 52/16 in 36/21; v nadaljevanju: ZZPreb-1) – ki ga v svojem odgovoru omenja tudi upravna enota. Drugi odstavek 36. člena ZZPreb-1 določa, da upravna enota lastniku ali solastniku nepremičnine na določenem naslovu na njegovo vlogo posreduje podatke o imenu in priimku, letu rojstva ter vrsti prebivališča vseh posameznikov, ki imajo oziroma so imeli prijavljeno stalno ali začasno prebivališče na tem naslovu, in sicer za obdobje, za katerega podatke zahteva, vendar največ za obdobje njegovega lastništva ali solastništva te nepremičnine. Pogoje za pridobivanje osebnih podatkov iz centralnega registra prebivalstva je IP opisal v Smernicah o obdelavi osebnih podatkov iz centralnega registra prebivalstva.
 
IP ob zgoraj navedenem še predlaga, da se seznanite tudi z mnenjem IP št. 0712-1/2019/502, z dne 06.03.2019, kjer se je IP opredelil, da so etažni lastniki upravičeni tudi do osebnih podatkov, če izkažejo, da jih potrebujejo za pravilno ugotovitev obveznosti v odnosu do ostalih etažnih lastnikov. Ob tem opozarjamo, da navedeno velja, ko se podatke zaproša na primer pri upravniku večstanovanjske stavbe, saj podlaga izvira iz medsebojnih obveznosti in pravic med etažnimi lastniki. Več v zvezi z obdelavo osebnih podatkov pri stanovanjskih zadevah vsebujejo Smernice za upravnike večstanovanjskih stavb.
 
Lep pozdrav,
 
 
Mojca Prelesnik, univ. dipl. prav.
informacijska pooblaščenka
 
 
Pripravil:
Anže Novak, univ. dipl. prav.
Svetovalec pooblaščenca za preventivo
 
