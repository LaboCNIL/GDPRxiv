

Preverjanje PCT pogojev zaposlenih
+
-


Datum: 21.09.2021
Številka: 07121-1/2021/1857

Kategorije: Delovna razmerja, Pravne podlage, Zdravstveni osebni podatki
                        Informacijski pooblaščenec RS (v nadaljevanju IP) prejel vaše zaprosilo za mnenje v zvezi z zbiranjem podatkov o izpolnjevanju PCT pogojev od zaposlenih. Zanima vas, ali lahko poizveste in vodite evidenco, kdo izpolnjuje pogoj PC in hranite podatke o testiranjih?
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji.
 
IP uvodoma poudarja, da ni pristojen presojati ustreznosti zdravstvenih ukrepov, njihove učinkovitosti in ugotavljati morebitne neustavnosti ali nezakonitosti vladnih ukrepov za zajezitev širjenja nalezljivih bolezni. Za nadzor nad izvajanjem ukrepov vlade v zvezi s preverjanjem pogojev PCT je pristojen Zdravstveni inšpektorat (gp.zirs@gov.si) in druge službe.  
 
Glede na številne vsakodnevne spremembe predpisov v zvezi z ukrepi za zamejevanje širjenja virusa SARS-CoV-2 IP opozarja, da je mnenje pripravljeno glede na predpise, ki so veljali v času priprave mnenja. Trenutno veljaven odlok je: Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 147/21 in 149/21). Vsak zavezanec pa je dolžan sproti preverjati konkretne obveznosti, ki veljajo zanj.
 
Na vaše vprašanje je IP odgovoril v nedavno izdanih Smernicah o preverjanju PCT pogojev za delodajalce oziroma upravljavce, iz katerih izhaja: 
 

 Ali lahko hranim seznam o tem, kateri izmed delavcev izpolnjuje določen PCT pogoj?

 
Da, če drugače ne morete organizirati izvajanja veljavnih predpisov. Vendar morate pri tem spoštovani temeljna načela varstva osebnih podatkov. Delodajalec lahko zbira oziroma obdeluje le tiste osebne podatke, ki so nujno potrebni za namen organiziranja preverjanja pogojev PCT (npr. predpisan evidenčni list za samotestiranje, izjavo o izpolnjevanju pogoja PCT, ime in priimek ter do kdaj oseba izpolnjuje pogoj PCT (brez beleženja drugih podatkov, ki niso ključni, npr. vrsta cepiva in izvajalec cepljenja )). Gre za spoštovanje načela najmanjšega obsega podatkov.
 
Tudi pri samem preverjanju dokazil je priporočljivo, da se delodajalec seznani le z najnujnejšimi podatki iz dokazil (npr. na koga se dokazilo nanaša, časovna veljavnost potrdila za prebolevnike, in za cepljene podatek o polni cepljenosti - odmerek 1/1 ali odmerek 2/2).
 
Te podatke pa lahko obdeluje le za preverjanja izpolnjevanja PCT pogoja in ne za druge namene. Hrani jih lahko le toliko časa, kot je to nujno potrebno za namen njihovega zbiranja. Primeren rok hrambe teh podatkov v delovnih razmerjih je lahko do 2 leti.
 
Delodajalec mora zagotoviti ustrezno varnost zbranih osebnih podatkov, torej da se ostali zaposleni ne morejo seznanijo z osebnimi podatki s seznama, temveč da je ta seznam dostopen le za to pooblaščeni osebi. To je še toliko bolj pomembno, ko gre za zdravstvene podatke oz. podatke posebne vrste. 
 
Delodajalec si mora prizadevati, da v evidencah ne ločuje med pogojem cepljenosti in prebolevnosti, če je seveda to v danih okoliščinah objektivno izvedljivo.
 
Vsak delodajalec sam interno organizira preverjanje pogojev PCT, pri čemer pa je pomembno, da preveri, kaj mu v zvezi s tem nalagajo veljavni predpisi (npr. vladni odloki). IP ne more presojati, ali je organizacija delodajalca v zvezi s preverjanjem PCT pogojev ustrezna, to preverjajo pristojne inšpekcije. IP lahko v inšpekcijskem postopku preveri le, ali je izbrani način skladen s predpisi s področja varstva osebnih podatkov.
 
S spoštovanjem,
 
 
Anže Novak, univ. dipl. prav.
Svetovalec pooblaščenca za preventivo
