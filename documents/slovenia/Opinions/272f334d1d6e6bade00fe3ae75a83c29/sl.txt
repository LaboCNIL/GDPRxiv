

Način preverjanja pogoja PCT pri zaposlenih
+
-


Datum: 10.09.2021
Številka: 07121-1/2021/1715

Kategorije: Delovna razmerja, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da s strani delodajalcev prejemate številna vprašanja, na kakšen način lahko delodajalec preverja izpolnjevanje pogoja PCT pri svojih zaposlenih v primerih, ko Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2, objavljen 4. 9. 2021, za opravljanje dejavnosti zahteva pogoj PCT. Prosite za pojasnilo, ali je dovoljeno, da delavci omogočijo vpogled odgovorni osebi delodajalca v dokazilo ali pa to ni dovoljeno. Sprašujete, ali zadošča podpisana izjava delavca, da izpolnjuje enega od pogojev PCT za opravljanje dela, pri katerem se na podlagi vladnega odloka zahteva izpolnjevanje tega pogoja.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.
 
Trenutno veljavni Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 142/21; v nadaljevanju Odlok) v prvem odstavku 7. člena določa, da preverjanje PCT pogoja iz 5. in 6. člena tega odloka organizirajo odgovorne osebe, ki izvajajo ali organizirajo opravljanje dela. Preverjanje izpolnjevanja pogoja se opravlja z dokazili iz 2. člena tega odloka. Nadzor nad izpolnjevanjem PCT pogoja izvajajo pristojne inštitucije.
 
IP pojasnjuje, da kot nadzorni organ za varstvo osebnih podatkov ni pristojen za podajanje konkretnih navodil o tem, kako naj se preverja izpolnjevanje t. i. pogoja PCT (pogoj prebolelosti, cepljenja ali testiranja) v primerih, ko je ta obvezen. Iz besedila Odloka, da PCT pogoj osebe dokazujejo z dokazili, pa izhaja, da je vpogled v ta dokazila s strani odgovorne osebe delodajalca načeloma lahko dopusten. Vendar mora vsak delodajalec glede na okoliščine sam presoditi, kakšen način preverjanja dokazil je, upoštevajoč določbe Odloka, v konkretnem primeru najbolj ustrezen in sorazmeren (podpis izjave z vpogledom v dokazilo, uradni zaznamek o vpogledu v dokazilo ipd.). IP ob tem opozarja, da je vsak upravljavec osebnih podatkov dolžan spoštovati načela v zvezi z obdelavo iz člena 5 Splošne uredbe, med drugim tudi najmanjši obseg podatkov, skladno s katerim morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo. Natančnejšega odgovora pa IP glede na svoje pristojnosti in v okviru mnenja ne more podati.
 
Lep pozdrav,
                                                                                                     Mojca Prelesnik, univ. dipl. prav.,
                                                                                                             informacijska pooblaščenka
 
 
Pripravila:                                                                                                                                
Tina Ivanc, univ. dipl. prav.,svetovalka IP za varstvo osebnih podatkov
