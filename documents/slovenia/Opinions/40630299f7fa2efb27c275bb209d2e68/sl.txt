

Neposredno ali posredno posredovanje zdravstvenega kartona zavarovalnici po smrti pacienta
+
-


Datum: 15.04.2019
Številka: 0712-1-2019-860

Kategorije: OP umrlih
                        pri Informacijskem pooblaščencu (IP) smo dne 7. 4. 2019 prejeli vaše zaprosilo za mnenje v zvezi s posredovanjem zdravstvene dokumentacije zavarovalnici. Vaša mati je umrla. Imela je sklenjeno zavarovanje za težje bolezni, vi pa nastopate kot upravičenka iz zavarovanja. Po vložitvi zahtevka za zavarovalnino, je zavarovalica neuspešno poskušala pridobiti zdravstveno dokumentacijo od izbrane osebne zdravnice. Tudi vam ga ne želijo izročiti, pač pa bi ga izročili le na zahtevo sodišča. Zapuščinski postopek je že zaključen. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.1. Kot hči pokojne pacientke ste upravičeni do pridobitve kopije materine zdravstvene dokumentacije od nekdanjega izbranega osebnega zdravnika oziroma izvajalca zdravstvene dejavnosti, pod pogojem:- da izkažete sorodstveno zvezo mati-hči,- da je izkazano dejstvo smrti pacientke,- da v zaprosilu navedete zakoniti namen seznanitve in- da pacientka ni prepovedala razkritja zdravstvene dokumentacije (to dokazuje izvajalec).V primeru zavrnitve zaprosila ali molka izvajalca, lahko pri IP vložite pritožbo. 2. Do pridobitve neposredne zdravstvene dokumentacije je upravičena tudi zavarovalnica pod pogoji iz 268. člena Zakona o zavarovalništvu (ZZavar-1). O b r a z l o ž i t e v:Niti v prvem, niti v drugem primeru sodna zahteva ni pogoj za razkritje vsebine zdravstvene dokumentacije neposredno zavarovalnici oziroma hčeri pokojnega pacienta (hči lahko pridobljeno kopijo posreduje naprej zavarovalnici za potrebe reševanja zavarovalne zadeve).Podlaga za seznanitev z zdravstveno dokumentacijo s strani svojcev je določena v 42. členu Zakona o pacientovih pravicah, podlaga za seznanitev z zdravstveno dokumentacijo s strani zavarovalnice pa je določena v enajstem odstavku 268. člena ZZavar-1.Ker je IP o podobni temi že izdal več mnenj (npr. št. 0712-1/2019/641 in št. 0712-165/2010), vam predlagamo, da si jih ogledate na spletni strani IP s pomočjo iskalnika po mnenjih.Prijazen pozdrav,mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
