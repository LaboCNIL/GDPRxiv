

Javnost podatkov o zaposlitvi članov Inženirske zbornice Slovenije
+
-


Datum: 03.12.2019
Številka: 0712-1/2019/2710

Kategorije: Pravne podlage, Svetovni splet, Uradni postopki
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje. Zanima vas ali je objava osebnega podatka vseh posameznih članov Inženirske zbornice Slovenije, ki pod rubriko »Način opravljanja delovnih nalog« kjer se navaja naslov zaposlitve posameznega člana  kršitev varstva osebnega podatka?Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05 in 51/07 – ZUstS-A, v nadaljevanju ZInfP) posredujemo naše neobvezno mnenje v zvezi z vašimi vprašanji.IP pojasnjuje, da je imenik pooblaščenih arhitektov in inženirjev (v nadaljevanju: imenik) zbirka osebnih podatkov, ki jo vodita Zbornica za arhitekturo in prostor Slovenije oziroma Inženirska zbornica Slovenije (v nadaljevanju: zbornica). Vrste podatkov, ki se vodijo v navedenem imeniku določa 11. člen Zakona o arhitekturni in inženirski dejavnosti (Uradni list RS, št. 61/17; v nadaljevanju ZAID). Po 15. točki četrtega odstavka 11. člena ZAID med podatke, ki se vodijo v imeniku sodi tudi podatek o zaposlitvi.Dalje, 12. člen ZAID v prvem odstavku določa, da so javni podatki o: osebnem imenu pooblaščenega arhitekta in inženirja, poklicnem nazivu, identifikacijski številki, načinu opravljanja poklicnih nalog, strokovnem in znanstvenem naslovu, datumu vpisa v imenik pooblaščenih arhitektov in inženirjev, morebitnem izbrisu iz imenika pooblaščenih arhitektov in inženirjev ali mirovanju. Po drugem odstavku 12. člena ZAID so javni tudi podatki o izrečeni pravnomočni disciplinski sankciji izbrisa iz imenika pooblaščenih arhitektov in inženirjev, in sicer se podatki objavijo na spletnih straneh zbornice za čas trajanja izbrisa iz imenika pooblaščenih arhitektov in inženirjev ali največ za eno leto po pravnomočnosti odločbe o izrečeni disciplinski sankciji. V tem primeru se objavijo podatki o osebnem imenu, poklicnem nazivu in sedežu dejavnosti, identifikacijski številki, pravni podlagi, vrsti kršitve, kratki dejanski podlagi, razlogih za izbris iz imenika pooblaščenih arhitektov in inženirjev in podatki o gospodarskem subjektu, v katerem je pooblaščeni arhitekt in inženir zaposlen.IP ne pozna konkretnih okoliščin, ki jih navajate, da se pri »vseh posameznih članih Inženirske zbornice Slovenije, pod rubriko »Način opravljanja delovnih nalog«, navaja njihov naslov zaposlitve«. Ob tem pa na splošno pojasnjujemo, da lahko upravljavec za objavo osebnih podatkov, za katero nima izrecne podlage v zakonu, zagotovi tudi drugo ustrezno pravno podlago. Dopustne pravne podlage določa člen 6(1) Splošne uredbe (npr. osebna privolitev, če je to ustrezno). Obdelava osebnih podatkov brez ustrezne pravne podlage, pa predstavlja kršitev varstva osebnih podatkov.Upamo, da smo vam s svojim pojasnilom uspeli pomagati.Lep pozdrav,Informacijski pooblaščenecMojca Prelesnik, univ. dipl. prav.informacijska pooblaščenkaPripravil:                                                                                 Anže Novak, univ. dipl. prav.                                       Svetovalec Pooblaščenca za preventivo                                
