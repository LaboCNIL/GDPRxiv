

Posredovanje seznama nosecnic regijskim koordinatorjem v zvezi z zamejitvijo in obvladovanjem epidemije COVID-19
+
-


Datum: 31.03.2020
Številka: 07120-1/2020/261

Kategorije: Posebne vrste, Pravne podlage, Zavarovanje osebnih podatkov, Zdravstveni osebni podatki
                        Pri Informacijskem pooblaščencu (IP) smo dne 26. 3. 2020 prejeli vaše zaprosilo za mnenje o zakonitosti oziroma primernosti posredovanja seznama vseh nosečnic (z določenimi dodatnimi zdravstvenimi podatki, identifikacijskimi in kontaktinimi podatki) v določeni regiji regijskim koordinatorjem za potrebe Enotne regijske ambulante za zdrave nosečnice. Vir podatkov za sezname so izvajalci zdravstvene dejavnosti. Seznami bi se pošiljali po e-pošti v obliki standardnih tabel ali s pomočjo Google tabel. V zvezi s tem je dne 24. 3. 2020 Ministrstvo za zdravje izdalo sklep o imenovanju koordinatorjev za izvajanje zdravstvene dejavnosti ginekologije in porodništva zaradi zajezitve in obvladovanja epidemije COVID-19. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.1. Seznami nosečnic se na podlagi Zakona o pacientovih pravicah (ZPacP) lahko posredujejo regijskim koordinatorjem:- če je tako posredovanje možno šteti za izmenjavo med izvajalci zdravstvene dejavnosti, in- če so podatki potrebni za izvajanje zdravstvene oskrbe pacientk, katerih podatki se posredujejo.2. IP-ju v tem trenutku ni znana oziroma ne more presoditi, ali je podana kakšna druga specialna pravna podlaga, ki bi na splošno ali v času epidemije dopuščala posredovanje obravnavanih seznamov. IP namreč ni seznanjen s konkretnimi informacijami o namenu in drugih vidikih obdelave osebnih podatkov v konkretnem primeru. Zato se do zakonitosti in sorazmernosti te problematike tudi ne more bolj konkretno in dokončno opredeliti. 3. Pri posredovanju zdravstvenih podatkov prek e-pošte mora pošiljatelj poskrbeti, da so podatki kriptirani. O b r a z l o ž i t e v: Podlaga za 1. točko mnenja je v četrti alineji šestega odstavka 44. člena ZPacP, ki določa, da privolitev za uporabo in drugo obdelavo osebnih podatkov ni potrebna, kadar se zaradi potreb zdravljenja podatki posredujejo drugemu izvajalcu zdravstvene dejavnosti. Kot rečeno, se IP zaradi pomanjkanja informacij ne more bolj določno opredeliti, ali so v konkretnem primeru izpolnjeni pogoji po ZPacP.Če je namen posredovanja osebnih podatkov zgolj statističen (npr. zaradi splošne organizacije in koordinacije izvajanja zdravstvene dejavnosti v času epidemije), pogoj iz četrte alineje šestega odstavka 44. člena ZPacP ni izpolnjen. V takem primeru bi bilo dovolj, če bi se posredovalo le število nosečnic po posameznih kategorijah ali anonimiziran seznam.2. Sklep ministrstva v konkretnem primeru sam po sebi ni ustrezna pravna podlaga, ker sploh ne govori o izmenjavi osebnih podatkov nosečnic in ker tudi nima narave predpisa.Tudi za zapis “8. dopisne seje: Izvajanje ginekološke dejavnosti na primarnem nivoju v času širjenja okužbe s COVID-19 – 1. dopolnitev” velja enako.Ali je v konkretnem primeru morebiti podana pravna podlaga v točkah (c), (g) ali (i) drugega odstavka člena 9 Splošne uredbe o varstvu podatkov (gl. spodaj) ali celo kakšna druga pravna podlaga, IP ne more presoditi, saj v tem trenutku ne razpolaga z informacijami o konkretnem namenu posredovanja osebnih podatkov, njihovi konkretni uporabi (kdo, zakaj, kako, komu, katere podatke), dejanskih potrebah po teh podatkih, neizogibnosti posredovanja podatkov, dosedanji praksi, zatrjevani pravni podlagi s strani udeleženih subjektov ipd.Točka (c) drugega odstavka člena 9 Splošne uredbe o varstvu podatkov dopušča obdelavo zdravstvenih podatkov (kamor spadajo tudi obravnavani podatki o nosečnicah in z njimi povezane informacije), če je obdelava  potrebna za zaščito življenjskih interesov posameznika, na katerega se nanašajo osebni podatki, ali drugega posameznika, kadar posameznik, na katerega se nanašajo osebni podatki, fizično ali pravno ni sposoben dati privolitve.Točka (g) drugega odstavka člena 9 Splošne uredbe o varstvu podatkov dopušča obdelavo zdravstvenih podatkov, če je obdelava potrebna iz razlogov bistvenega javnega interesa na podlagi prava Unije ali prava države članice, ki je sorazmerno z zastavljenim ciljem, spoštuje bistvo pravice do varstva podatkov ter zagotavlja ustrezne in posebne ukrepe za zaščito temeljnih pravic in interesov posameznika, na katerega se nanašajo osebni podatki.Točka (g) drugega odstavka člena 9 Splošne uredbe o varstvu podatkov dopušča obdelavo zdravstvenih podatkov, če je obdelava potrebna iz razlogov javnega interesa na področju javnega zdravja, kot je zaščita pred resnimi čezmejnimi tveganji za zdravje ali zagotovitev visokih standardov kakovosti in varnosti zdravstvenega varstva ter zdravil ali medicinskih pripomočkov, na podlagi prava Unije ali prava države članice, ki zagotavlja ustrezne in posebne ukrepe za zaščito pravic in svoboščin posameznika, na katerega se nanašajo osebni podatki, zlasti varovanje poklicne skrivnosti.3. Glede zahteve po šifriranju oziroma kriptiranju posebnih kategorij podatkov pri prenosu prek elektronskih komunikacij je na spletni strani IP dostopnih že vrsta mnenj. Gre za zahtevo, ki se tiče le varnosti osebnih podatkov in nima zveze s pravnimi podlagami, kar pomeni, da tudi posredovanje kriptiranih osebnih podatkov ni dopustno, če za posredovanje ni na voljo ustrezne pravne podlage.Lepo pozdravljeni,    Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
