

Podatek o izpolnjevanju pogoja PCT
+
-


Datum: 31.12.2021
Številka: 07121-1/2021/2615

Kategorije: Pravne podlage, Zdravstveni osebni podatki
                        Informacijski pooblaščenec (v nadaljevanju IP) je prejel vaš elektronski dopis, v katerem vas zanima, ali lahko delodajalec od vsakega od zaposlenih zahteva informacijo, katerega od pogojev PCT izpolnjuje. Zanima vas, ali za to obstaja kakšna pravna podlaga. 
                                                                                                                 
***
 
IP uvodoma pojasnjuje, da je na podobno vprašanje vašemu že odgovoril, zato vas glede vašega vprašanja napotuje na že objavljene smernice o preverjanju PCT pogojev (za posameznike),  kjer boste v odgovoru na drugo, četrto in sedmo vprašanje našli odgovore na svoja vprašanja: https://www.ip-rs.si/novice/smernice-o-preverjanju-pct-pogojev
 
IP je v smernicah pojasnil, da delodajalec sme preveriti, ali delavec izpolnjujete pogoj PCT, vendar le, če ima za preverjanje pogojev PCT pravno podlago. To pravno podlago praviloma v konkretnem primeru lahko predstavlja Odlok o začasnih ukrepih za preprečevanje in obvladovanje okužb z nalezljivo boleznijo COVID-19 (Uradni list RS, št. 174/21, 177/21, 185/21, 190/21, 197/21, 200/21 in 201/21). IP skladnosti odloka z Ustavo RS ter ustreznosti preverjanja pogojev PCT v okviru svojih pristojnosti ne more in ne sme presojati.
IP dodatno pojasnjuje, da mora delodajalec pri preverjanju PCT pogojev čim manj poseči v zasebnost posameznika in zato lahko preveri le tiste podatke, ki so relevantni za uresničitev namena njegove obveznosti glede preverjanja izpolnjevanja PCT pogojev. To pomeni, da lahko delodajalec v dokazila glede izpolnjevanja pogojev PCT le vpogleda, ne sme pa jih hraniti (npr. kopirati, preslikati, fotografirati itd.). Dodatno mora delodajalec pri preverjanju izpolnjevanja pogojev PCT spoštovati vsa temeljna načela varstva osebnih podatkov. Delodajalec tako lahko v skladu z načelom najmanjšega obsega podatkov obdeluje le tiste osebne podatke, ki so nujno potrebni za namen organiziranja preverjanja pogoja PCT (npr. predpisan evidenčni list za samotestiranje, izjavo o izpolnjevanju pogoja PCT, ime in priimek ter do kdaj oseba izpolnjuje pogoj PCT brez beleženja drugih podatkov, ki niso ključni, npr. vrsta cepiva in izvajalec cepljenja).
                                  
IP še dodaja, da je bilo nanj v preteklih mesecih naslovljeno veliko podobnih vprašanj, ki se nanašajo na varstvo osebnih podatkov v zvezi s preverjanjem pogojev PCT. Naše odgovore na podobna vprašanja, kot jih izpostavljate v vašem dopisu lahko preberete tudi tako, da v iskalniku po mnenjih VOP na spletni strani https://www.ip-rs.si/vop/ iščete pod ključnimi besedami “PCT”.
 
Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 pa IP še dodatno opozarja, da so bila zadevna mnenja ter izpostavljene smernice pripravljena glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
Glede vašega vprašanja; ali je predviden način preverjanja izpolnjevanja pogojev PCT pri vašem delodajalcu skladen s predpisi, IP pojasnjuje, da se njegova pristojnost navezuje le na obdelavo osebnih podatkov glede česar ne more in ne sme presojati, ali je organizacija posameznega delodajalca v zvezi s preverjanjem PCT pogojev ustrezna, kajti to je naloga pristojnih inšpekcij (praviloma Zdravstvenega inšpektorata RS). Predlagamo vam, da se v povezavi z vašim vprašanjem glede načina preverjanja pogojev PCT in njegove ustreznosti v povezavi z veljavnimi odloki, obrnete tudi na resorno ministrstvo (Ministrstvo za zdravje), ki je v konkretnem primeru pristojno za interpretacijo zadevnih odlokov.
                                                                                                                                 
V upanju, da ste dobili odgovor na svoje vprašanje, vas lepo pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
