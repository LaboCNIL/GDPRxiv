

Pridobitev skrbniškega poročila za umrlo posameznico
+
-


Datum: 01.07.2022
Številka: 07120-1/2022/235

Kategorije: OP umrlih
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da je CSD je vodil skrbništvo za sedaj že pokojno varovanko, skrbništvo pa se je s smrtjo zaključilo. Pokojna ima dva dediča (otroka), pri čemer je bil eden od njiju skrbnik, drugi ne. Sedaj je dedič, ki ni bil skrbnik, podal vlogo za pridobitev skrbniškega poročila. Sprašujete nas, ali ste mu dolžni posredovati te podatke in omogočiti kopijo poročila. Menite, da pravni interes najbrž ima.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
Zakoniti dediči prvega ali drugega dednega reda lahko zahtevajo posredovanje osebnih podatkov umrlega posameznika, če za to izkažejo pravni interes in umrli ni pisno prepovedal takšnega posredovanja. Izpolnitev teh pogojev morate presoditi sami, saj IP za takšno presojo ni pristojen.
 
 
Obrazložitev
 
V opisanem primeru gre za vprašanje varstva osebnih podatkov umrlih posameznikov, ki je še vedno urejeno v ZVOP-1; Splošna uredba namreč urejanje pravice do varstva osebnih podatkov umrlih prepušča državam članicam.
 
Prvi odstavek 23. člena ZVOP-1 tako določa, da lahko upravljavec osebnih podatkov podatke o umrlem posamezniku posreduje samo tistim uporabnikom osebnih podatkov, ki so za obdelavo osebnih podatkov pooblaščeni z zakonom. Drugi odstavek istega člena pa določa, da n glede na prejšnji odstavek upravljavec osebnih podatkov podatke o umrlem posamezniku posreduje osebi, ki je po zakonu, ki ureja dedovanje, njegov zakoniti dedič prvega ali drugega dednega reda, če za uporabo osebnih podatkov izkaže pravni interes, umrli posameznik pa ni pisno prepovedal posredovanja teh osebnih podatkov.
 
Informacijski pooblaščenec ne more presojati pravnega interesa v smislu drugega odstavka 23. člena ZVOP-1, prav tako ne drugih potrebnih elementov, ki morajo biti izpolnjeni (dejstva, da gre za zakonitega dediča prvega ali drugega dednega reda ter dejstva, da umrla posameznica ni pisno prepovedala posredovanja osebnih podatkov). Takšno presojo morate opraviti sami, saj IP ne nastopa v vlogi upravljavca in nima na voljo vseh relevantnih informacij.
 
Ob tem pa moramo poudariti, da mora biti pravni interes izkazan (in ne zgolj domnevan), izkazati pa vam ga mora z navedbo konkretnih dejstev in dokazov dedič, ki zahteva posredovanje osebnih podatkov umrle mame. Za posredovanje ter za kakršno koli drugo obliko obdelave osebnih podatkov morate imeti namreč ustrezno pravno podlago in jo morate znati tudi izkazati.
 
V pomoč so vam lahko tudi druga mnenja IP na temo obdelave osebnih podatkov umrlih posameznikov, in sicer lahko v iskalniku mnenj na spletni strani https://www.ip-rs.si/mnenja-gdpr/ izberete kategorijo "OP umrlih".
 
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
