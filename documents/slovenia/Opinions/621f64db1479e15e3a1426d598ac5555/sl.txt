

Pojasnilo v zvezi s postopki pred sodišči
+
-


Datum: 24.06.2021
Številka: 07121-1/2021/1172

Kategorije: Sodni postopki, Pravne podlage
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje v zvezi s postopki pred sodišči. Sprašujete za pravno podlago v zvezi z napačnim zapisom v sodbi sodišča, matematično nepravilnim izračunom ter obrazložitvijo razlogov za sprejeto odločitev v sodbi. Prošnjo za pojasnilo ste naslovili na pristojna ministrstva in sodišča, vendar odgovora niste prejeli in prosite, da odgovor pridobi IP. Pojasnjujete, da so sodišča nepravilno zapisala podatke in navedla napačne matematične izračune, česar ne zanikajo, vendar tudi ne odpravijo. Sprašujete tudi, ali lahko v javnih občilih objavite imena sodnikov, ki so napravili navedene napake in ali lahko raziskovalni novinar objavi cel dokument, ali zgolj nekaj stavkov. 
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Pojasnjujemo, da vam IP v skladu s svojimi pristojnostmi ne sme in ne more komentirati odločitev sodišč oz. posredovati pri pridobitvi želenih informacij. Predlagamo vam, da si poiščete pravno pomoč, oziroma izkoristite pravna sredstva, ki so vam na voljo skladno z Zakonom o pravdnem postopku (Uradni list RS, št. 73/07 – uradno prečiščeno besedilo, 45/08 – ZArbit, 45/08, 111/08 – odl. US, 57/09 – odl. US, 12/10 – odl. US, 50/10 – odl. US, 107/10 – odl. US, 75/12 – odl. US, 40/13 – odl. US, 92/13 – odl. US, 10/14 – odl. US, 48/15 – odl. US, 6/17 – odl. US, 10/17, 16/19 – ZNP-1 in 70/19 – odl. US, ZPP) oz. drugimi procesnimi zakoni, ki so v vaši zadevi relevantni. Pojasnjujemo tudi, da skladno z 328. členom ZPP predsednik senata kadar koli popravi napake v imenih in številkah ter druge očitne pisne in računske pomote, pomanjkljivosti glede oblike in neskladnost prepisa sodbe z izvirnikom. O popravi se izda poseben sklep, ki se zapiše na koncu izvirnika, strankam pa se vroči prepis sklepa. Če se izvirnik in prepis sodbe ne ujemata glede kakšne odločitve, ki je vsebovana v izreku sodbe, se vročijo strankam popravljeni prepisi sodbe s pripombo, da se s tem prepisom nadomešča prejšnji prepis. V takšnem primeru teče rok za pravno sredstvo glede popravljenega dela sodbe od dneva, ko je bil strankam vročen popravljeni prepis sodbe. O popravi sodbe lahko odloči sodišče brez zaslišanja strank. Popravo sodbe lahko sodišču prve stopnje naloži tudi višje sodišče.
 
V zvezi z vprašanji, ki se nanašajo na varstvo osebnih podatkov, pojasnjujemo, da mora imeti za obdelavo osebnih podatkov upravljavec osebnih podatkov ustrezno pravno podlago skladno s prvim odstavkom 6. člena Splošne uredbe:
 
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
V zvezi z objavo sodbe vam pojasnjujemo, da osebnih podatkov posameznikov brez ustrezne pravne podlage ni dovoljeno razkriti javnosti (v kolikor torej ne gre izključno za vaše osebne podatke, v tem primeru gre seveda za vašo prosto odločitev). Poudariti je treba, da je javnost sojenja ustavna kategorija, ki je nadalje urejena s področnimi predpisi in so posledično nekateri podatki iz sodb, odvisno od okoliščin, lahko javni. V zvezi s tem glej npr. odločbo IP št. 090-273/2020 z dne 20.1.2021, v kateri je IP poudaril, da je načeloma v kazenskih zadevah vedno znan izrek sodbe ter ime in priimek posameznikov, ki so stranke konkretne kazenske zadeve. Prav tako je treba poudariti, da bi lahko skladno z 86. členom Splošne uredbe sodišče v skladu s pravom Unije ali pravom države članice, ki velja za javni organ ali telo, razkrilo osebne podatke iz uradnih dokumentov, s katerimi razpolaga zaradi opravljanja nalog v javnem interesu, da se uskladi dostop javnosti do uradnih dokumentov s pravico do varstva osebnih podatkov v skladu s to uredbo. Takšna pravna podlaga je npr. določba drugega odstavka 6. člena Zakona o dostopu do informacij javnega značaja, (Uradni list RS, št. 51/06 – uradno prečiščeno besedilo, 117/06 – ZDavP-2, 23/14, 50/14, 19/15 – odl. US, 102/15 in 7/18, ZDIJZ) ko mora sodišče presoditi, ali je javni interes glede razkritja močnejši od javnega interesa ali interesa drugih oseb za omejitev dostopa do zahtevane informacije.
 
Opozarjamo, da bi v primeru nezakonitega razkritja osebnih podatkov lahko šlo za nezakonito obdelavo osebnih podatkov. Pod določenimi pogoji bi lahko posameznik odgovarjal za storjen prekršek zaradi kršitev določb zakonodaje, ki ureja varstvo osebnih podatkov, ali celo kazenskopravno odgovarjal za svoja dejanja npr. kaznivo dejanje zlorabe osebnih podatkov po 143. členu Kazenskega zakonika (Uradni list RS, št. 50/12 – uradno prečiščeno besedilo, 6/16 – popr., 54/15, 38/16, 27/17, 23/20 in 91/20). Če bi zaradi razkritja nastala določena škoda, je od takšnega posameznika mogoče zahtevati odškodnino.
 
Dodajamo pa, da so osebni podatki javnih uslužbencev v zvezi z opravljanjem javne funkcije javni. Tako v tretjem odstavku 6. člena ZDIJZ določa, da se ne glede na določbe prvega odstavka, dostop do zahtevane informacije dovoli, če gre za podatke o porabi javnih sredstev ali podatke, povezane z opravljanjem javne funkcije ali delovnega razmerja javnega uslužbenca, razen v primerih iz 1. in 5. do 8. točke prvega odstavka ter v primerih, ko zakon, ki ureja javne finance ali zakon, ki ureja javna naročila, določata drugače. V tem kontekstu, ime in priimek sodnika, ki je izdal sodbo, ni varovana kategorija osebnih podatkov. Več o tem si lahko preberete tudi v odločbah IP, npr. v odločbi št. 090-272/2020 z dne 28.4.2021. 
 
Lepo vas pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
 
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
