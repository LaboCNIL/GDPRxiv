

Dopustnost posredovanja posebne vrste osebnih podatkov otroka iz zapisnika multidisciplinarnega tima občini za namen obračuna dodatnih stroškov za otroka s posebnimi potrebami
+
-


Datum: 19.03.2021
Številka: 07120-1/2021/118

Kategorije: Občine, Pridobivanje OP iz zbirk, Uradni postopki
                        Najlepše se vam zahvaljujemo za vaše vprašanje glede dopustnosti zahteve občine, da ji vrtec kot dokazilo za upravičenost zaračunavanja dodatnih stroškov za otroka s posebnimi potrebami, vključenega v redni oddelek vrtca na podlagi veljavnega pravilnika poleg ugotovitvenega sklepa o vrsti in obsegu dodatnih stroškov posreduje tudi zapisnik multidisciplinarnega tima za otroka s posebnimi potrebami, ki vsebuje otrokove občutljive podatke (diagnostike otrokovega stanja).
Informacijski pooblaščenec (v nadaljevanju IP) na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov oz. Uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) najprej pojasnjuje, da se vprašanja organizacije dela vrtcev in povračila stroškov s strani občin ne nanašajo zgolj na vprašanja varstva osebnih podatkov. IP pa ni pristojen za inšpekcijski nadzor ali drugo ukrepanje izven vprašanj, ki se nanašajo na vprašanja zakonitosti obdelave osebnih podatkov. V preostalem delu, ki se dotika ustreznosti zaračunavanja stroškov, torej IP ne more podajati pojasnil.
Zato IP zgolj z vidika varstva osebnih podatkov na splošno pojasnjuje, da mora za vsako obdelavo osebnih podatkov vedno obstajati ustrezna pravna podlaga v skladu s 6. členom Splošne uredbe. Kolikor je IP seznanjen s predpisi s področja dela javnih vrtcev, občine niso pristojne presojati o vsebinskih odločitvah glede dela vrtcev z otroki, niti presojati o ustreznosti dela multidisciplinarnih timov, ki obravnavajo otroke s posebnimi potrebami. V skladu s 46. členom Zakona o vrtcih (Uradni list RS, št. 100/05 – uradno prečiščeno besedilo, 25/08, 98/09 – ZIUZGK, 36/10, 62/10 – ZUPJS, 94/10 – ZIU, 40/12 – ZUJF, 14/15 – ZUUJFO, 55/17 in 18/21 v nadaljevanju: ZVrt) so svetovalni delavci podatke iz evidence otrok, ki potrebujejo svetovanje oziroma pomoč (to vsebuje: družinsko in socialno anamnezo, razvojno anamnezo, diagnostične postopke, postopke strokovne pomoči in strokovna mnenja drugih institucij: centrov za socialno delo, zdravstvenih institucij, svetovalnih centrov oziroma vzgojnih posvetovalnic) dolžni varovati kot poklicno skrivnost. Te podatke so kot poklicno skrivnost dolžni varovati tudi drugi strokovni delavci, ki so jim podatki posredovani zaradi narave njihovega dela. Iz ZVrt tudi ne izhaja, da bi v te podatke lahko vpogledovala občina. Podatki v katere lahko vpogleduje občina za preverjanje ustreznosti mesečnih zahtevkov vrtca, so določeni s 45. členom ZVrt.
Kot lahko nadalje razberemo, je ugotovitveni sklep (torej zgolj sklep brez zapisnika) iz 11. člena Pravilnika o metodologiji za oblikovanje cen programov v vrtcih, ki izvajajo javno službo (Uradni list RS, št. 97/03, 77/05, 120/05, 93/15 in 59/19, v nadaljevanju: Pravilnik) podlaga za izstavitev mesečnega računa občini zavezanki. Vrtec izda tak ugotovitveni sklep o vrsti in obsegu dodatnih stroškov otroka in ga posreduje občini zavezanki za plačilo razlike med ceno programa na otroka in plačilom staršev, ki je dolžna kriti dodatne stroške. Stroške prostih mest brez živil krije občina zavezanka. Pravilnik v 11. členu še določa, da se dodatni stroški za otroka, ki je vključen v program s prilagojenim izvajanjem in dodatno strokovno pomočjo v redni oddelek, določijo na podlagi individualnega načrta pomoči družini ali zapisnika multidisciplinarnega tima in veljavnih normativov (npr. dodatni stroški za spremljevalca, tolmača za slovenski znakovni jezik, vzgojitelja za zgodnjo obravnavo, medicinsko dietno prehrano, prosta mesta v oddelku zaradi znižanega normativa). Če strokovni ali drugi delavec izvaja pomoč za več otrok, se strošek za posameznega otroka določi v sorazmernem deležu, ki ga delavec opravi za tega otroka. Višji stroški zaradi oblikovanja oddelka z manjšim številom otrok se upoštevajo, če vrtec dejansko oblikuje oddelek z manjšim številom otrok. Občina, kot je razbrati, torej nima pristojnosti za ocenjevanje ali presojo ustreznosti presoje multidisciplinarnih timov.
Za namen dokazovanja ustreznosti zahtevanega zaračunavanja dodatnih stroškov za otroka s posebnimi potrebami, bi torej, kolikor lahko razberemo iz predstavljenih informacij, moral zadoščati zakonit sklep. V opisanem primeru bi za posredovanje posebne vrste osebnih podatkov otroka občini morala obstajati ustrezna pravna podlaga, ki je IP v danem primeru ne razbere. Zato predlagamo, da občino zaprosite za navedbo pravne podlage za zahtevo, ki jo opisujete. 
 
Lepo vas pozdravljamo, 
 
Mojca Prelesnik, univ. dipl. prav.,
informacijska pooblaščenka
 
Pripravila:
Alenka Jerše, univ. dipl. prav.
namestnica informacijske pooblaščenke
 
