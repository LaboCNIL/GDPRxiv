

Ustreznost izjave pacienta na privolitvi
+
-


Datum: 28.12.2021
Številka: 07121-1/2021/2599

Kategorije: Privolitev
                        Pri Informacijskem pooblaščencu (IP) smo dne 26. 12. 2021 prejeli vaše vprašanje, ali je besedilo obrazca privolitve k nudenju zdravstvene oskrbe pri izvajalcu zdravstvene dejavnosti ustrezno v delu, ki se glasi "Potrjujem, da sem s polnim razumevanjem, pri polni zavesti in svojevoljno podpisal/a to izjavo". Zanima vas tudi, ali si pacient s podpisom take izjave ne more v nadaljevanju zdravljenja škodovati. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Pri tem še pojasnjujemo, da se lahko do konkretnih primerov obdelave osebnih podatkov dokončno in zavezujoče opredelimo le v inšpekcijskih postopkih.
 
 

 Ker se opisana izjava v vašem primeru ne nanaša na privolitev za obdelavo osebnih podatkov, IP žal ni pristojen za presojanje njene ustreznosti in njenih učinkov.

 

 Če bi se taka izjava nanašala na privolitev za obdelavo osebnih podatkov, po mnenju IP taka izjava:

- ne bi bila nedopustna,
- ni nujno, da je del vsake pisne privolitve, ker je ZVOP-1 ali Splošna uredba o varstvu podatkov izrecno ne zahtevata, in
- ne pomeni absolutnega dokaza, da je posameznik privolitev res podal v takem stanju.
 
 
O b r a z l o ž i t e v:
 
V vašem primeru je obravnavana izjava del privolitve v zdravstveno oskrbo, ki se daje v skladu s predpisi o pravicah pacientov. Ker tovrstna privolitev ne spada na področje varstva osebnih podatkov, se do nje nismo pristojni opredeliti.
 
Možno pa je, da je taka izjava tudi del privolitve za obdelavo osebnih podatkov. Vendar v takem primeru izjava s tako vsebino ne prispeva bistveno k veljavnosti in kakovosti privolitve ter ni obvezna.
 
Res je, da mora posameznik privolitev podati prostovoljno (brez vpliva sile, grožnje ali prevare), da posameznik ne sme biti v bistveni zmoti, ko daje privolitev, da mora biti v stanju vsaj delne poslovne sposobnosti in podobno. Vendar je taka izjava praviloma le nekakšen opomnik za posameznika, da mora razmisliti, ali je v ustreznem stanju, da bo privolitev lahko veljavna. Samoizjavljanje o izpolnjevanju pogojev ni zanesljivo in zato taka izjava nikakor ne potrjuje, da je njena vsebina z gotovostjo resnična. Taka izjava je praviloma le indic, da je posameznik verjetno bil v ustreznem stanju in da je bil seznanjen s temi pogoji, če bi kasneje prišlo do spora o tem oziroma o veljavnosti privolitve. Poleg tega je izjava v delu, ki govori o tem, da je posameznik »pri polni zavesti«, verjetno ni najbolj smiselna, saj pisne izjave ni možno podati v nezavednem stanju. Hkrati pa ni jasno, kakšne učinke bi na izjavo imelo posameznikovo morebitno »polzavedno« stanje, ki mimogrede, sploh ni pravna kategorija.  
 
Prijazen pozdrav,
 
 
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
