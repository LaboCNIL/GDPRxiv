

Obdelava osebnih podatkov zaradi izvajanja ribiškočuvajske službe
+
-


Datum: 04.12.2020
Številka: 07121-1/2020/2167

Kategorije: Pravne podlage, Uradni postopki
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navedli ste, da ste član ribiške družine in imate sklenjeno pogodbo za opravljanje volonterske ribiškočuvajske službe. Vodstvo od vas po novem zahteva vnaprejšnje posredovanje točnega datuma in ure, ko boste lahko opravljali izvajanje čuvajskih aktivnosti. Po vašem mnenju je tajnost teh podatkov ključna, saj se je v preteklosti dogajalo, da so krivolovci vedeli za vašo časovnico in ste bili izpostavljeni raznim tveganjem, fizičnim grožnjam in poškodovanju avtomobila.Sprašujete, ali je pridobivanje osebnih podatkov, kot izhaja iz priloženega dokumenta, skladno z zakonom oz. ali ta zahteva posega v vašo zasebnost.***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Interni akti ribiške družine, na katere se sklicuje dokument, ki ga prilagate, na spletu niso dosegljivi. Prav tako IP v skladu s prakso Ustavnega sodišča RS ni pristojen posegati v vodenje uradnih postopkov, za katere so pristojni drugi organi. Iz tega razloga IP na vaše vprašanje v okviru tega mnenja ne more dokončno odgovoriti, temveč v nadaljevanju podaja zgolj splošna pojasnila.Uvodoma poudarjamo, da skladno s prvim odstavkom 4. člena Splošne uredbe predstavljajo osebni podatki katero koli informacijo v zvezi z določenim ali določljivim posameznikom. Določljiv posameznik pa je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.Za zakonito obdelavo osebnih podatkov podana ena izmed pravnih podlag, ki so določene v prvem odstavku 6. člena Splošne uredbe. Ribiškočuvajska služba je urejena z Zakonom o sladkovodnem ribištvu (Uradni list RS, št. 61/06, v nadaljevanju ZSRib). Upoštevajoč dejstvo, da se ribiškočuvajska služba pri izvajalcu ribiškega upravljanja skladno z prvim odstavkom 60. člena ZSRib izvaja kot javno pooblastilo, pridejo v konkretnem primeru v poštev vse pravne podlage iz 6. člena Splošne uredbe, ki se uporabljajo za javni sektor:(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;(c) obdelava je potrebna za izpolnitev zakonske obveznosti, ki velja za upravljavca;(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu.Načeloma lahko skladno z 48. členom Zakona o delovnih razmerjih (Uradni list RS, št. 21/13, 78/13 – popr., 47/15 – ZZSDT, 33/16 – PZ-F, 52/16, 15/17 – odl. US, 22/19 – ZPosS in 81/19) delodajalec obdeluje osebne podatke delavca, če je to določeno z zakonom ali če je potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. Navedli ste, da opravljate funkcijo volontersko, torej sklepamo, da dejansko ne gre za delovno razmerje skladno z delovnopravno zakonodajo. Pravna podlaga za obdelavo vaših podatkov bi morda po mnenju IP lahko bila pogodba o opravljanju volonterske ribiškočuvajske službe, ki ste jo sklenili z ribiško družino (točka (b) prvega odstavka 6. člena Splošne uredbe). V tem primeru bi vaše osebne podatke lahko torej ribiška družina obdelovala zaradi izvajanja pogodbe, tudi če je to po notranjih predpisih npr. potrebno za pripravo razporeda dela ali za obračun izplačanih stroškov (kilometrina, dnevnica), kot tudi med drugim izhaja iz priloženega dopisa. IP pa se ne more in ne sme opredeljevati do drugih vidikov ustreznosti organizacije in izvajanja ribiškočuvajske službe. V tem delu predlagamo, da se obrnete za pojasnila na Ministrstvo za kmetijstvo, gozdarstvo in prehrano.Iz priloženega dopisa v nadaljevanju izhaja tudi, da v določen program vpisujete podatke, kot jih zahteva Pravilnik o obliki in vsebini značke in službene izkaznice ribiškega čuvaja ter poročanju in vodenju evidenc o opravljanju ribiškočuvajske službe (Uradni list RS, št. 85/08, v nadaljevanju Pravilnik). Naloga ribiškega čuvaja je med drugim skladno z 61. členom ZSRib tudi sprotno vodenje evidence in mesečno poročanje o opravljanju ribiškočuvajske službe na način in v obliki, kot ju predpiše minister. Podrobnejše določbe vsebuje Pravilnik; 15. člen tako določa obveznost mesečnega poročanja izvajalcu ribiškega upravljanja in sestavine poročila, v 16. členu pa je določena vsebina evidence o upravljanju ribiškočuvajske službe. Pri tem opozarjamo na zgornjo definicijo o varstvu osebnih podatkov. Namreč, podatki, ki so rezultat vašega dela, niso nujno vaši osebni podatki, oziroma osebni podatki ribičev. Npr. navedeno poročilo, kot je opredeljeno v Pravilniku, ne predvideva zbiranja osebnih podatkov, zato vam IP glede njegovega vodenja ne more podati nadaljnjih usmeritev. Glede vseh eventualnih evidenc, ki so jih ribiški čuvaji dolžni voditi in eventualno vsebujejo osebne podatke ribičev oz. kršiteljev (npr. v okviru 16. člena Pravilnika), pa je treba upoštevati pravila Splošne uredbe, predvsem zagotoviti tehnično – organizacijske ukrepe za zagotovitev varnosti osebnih podatkov, ki jih mora zagotoviti upravljavec (zagotoviti varnost, npr. aplikacij ki se v ta namen uporabljajo, opredeliti osebe, ki so upravičene dostopati do podatkov, itd.).Skladno s svojimi pristojnostmi pa IP ne more podati svojega neobvezujočega mnenja glede obsega opravljanja nalog ribiškega čuvaja skladno z ZSRib in Pravilnikom (npr. glede načina poročanja ribiškega čuvaja), v tem delu vam predlagamo, da se obrnete na resorno ministrstvo (Ministrstvo za kmetijstvo, gozdarstvo in prehrano).V upanju, da vam bodo naši napotki v pomoč, vas lepo pozdravljamo.Mojca Prelesnik, univ.dipl.prav.,                                                  informacijska pooblaščenkaPripravila:                                                                                                                                Barbara Pirš, univ.dipl.prav.,Svetovalka Pooblaščenca za preventivo                                    
