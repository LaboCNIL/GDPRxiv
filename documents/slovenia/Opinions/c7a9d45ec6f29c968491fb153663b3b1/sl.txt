

Pravice posameznika
+
-


Datum: 23.04.2021
Številka: 07121-1/2021/817

Kategorije: Definicija OP, Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas, ali je storitev posredovanja izpisa »raw data« enaka posredovanju informacij po 15. členu Splošne uredbe o varstvu podatkov (GDPR). Sprašujete, če gre torej tudi v takem primeru za posredovanje informacij o tem, katere osebne podatke posameznika obdelujete, in mora biti v osnovi brezplačno.
  
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pojem osebni podatki pomeni skladno s členom 4(1) Splošne uredbe o varstvu podatkov katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.
 
Člen 15 Splošne uredbe o varstvu podatkov ureja pravico dostopa posameznika, na katerega se nanašajo osebni podatki (poimenovana tudi pravica do seznanitve z lastnimi osebnimi podatki). Prvi odstavek tega člena določa, da ima posameznik, na katerega se nanašajo osebni podatki, pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov, ter določene informacije, ki so v določbi natančno naštete. Upravljavec je po tretjem odstavku istega člena dolžan zagotoviti tudi kopijo osebnih podatkov, ki se obdelujejo. Skladno s členom 12(5) Splošne uredbe o varstvu podatkov se zahtevani osebni podatki in informacije načeloma zagotovijo brezplačno. Razumno pristojbino pa lahko upravljavec zaračuna v primeru pretiranih zahtev posameznika ali za dodatne kopije.
 
Tudi t. i. neobdelani podatki (ang. raw data) predstavljajo osebne podatke, če izpolnjujejo pogoje, določene v členu 4(1) Splošne uredbe o varstvu podatkov. Upravljavci so tako dolžni na podlagi člena 15 Splošne uredbe o varstvu podatkov posamezniku, na katerega se nanašajo osebni podatki, posredovati med drugim neobdelane osebne podatke, ki jih posameznik poda z uporabo določene storitve ali naprave (npr. zgodovina transakcij, dnevniki dejavnosti, kot so dnevniki dostopa, zgodovina uporabe spletnega mesta, iskalne dejavnosti, podatki o lokaciji, klikanje, edinstveni vidiki vedenja osebe, kot so rokopis, pritiski tipk, poseben način hoje ali govora ipd.). Posredovanje neobdelanih osebnih podatkov torej pomeni posredovanje dela osebnih podatkov po členu 15 Splošne uredbe o varstvu podatkov, ki jih obdeluje upravljavec in jih mora posamezniku praviloma zagotoviti brezplačno. Pri zagotavljanju podatkov v neobdelani obliki pa je tudi pomembno, da upravljavec skladno s členom 12(1) Splošne uredbe o varstvu podatkov poskrbi, da bo posameznik te podatke razumel, na primer da neobdelano obliko pretvori v uporabniku prijazno obliko. Ob tem IP opozarja, da s posredovanjem le neobdelanih osebnih podatkov upravljavec še ne izpolni vseh obveznosti po členu 15 Splošne uredbe o varstvu podatkov, razen v primeru, če bi posameznik izrecno zahteval zgolj take podatke.
 
Ali neobdelani podatki v konkretnem primeru predstavljajo osebne podatke in pomeni posledično posredovanje izpisa teh podatkov del uresničitve pravice do dostopa po členu 15 Splošne uredbe o varstvu podatkov, pa IP v okviru mnenja na more presojati, saj bi s tem prejudiciral svojo odločitev, ker nastopa kot pritožbeni organ v zvezi z uveljavljanjem pravic po Splošni uredbi o varstvu podatkov.
 
Svetujemo, da si več o pravicah posameznika glede varstva podatkov preberete na spletni strani IP: www.tiodlocas.si, več o pravici po členu 15 Splošne uredbe o varstvu podatkov pa si lahko preberete tudi na spletni strani: https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov, predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
 
 
Lep pozdrav,
 
                                                                                               Mojca Prelesnik, univ. dipl. prav.,
                                                                                               informacijska pooblaščenka
Pripravila:                                                                                                                              
Tina Ivanc, univ. dipl. prav.,
svetovalka IP za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
