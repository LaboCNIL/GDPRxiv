

Osebni podatki umrlega dedka in pridobivanje kopije računa za pogrebnino
+
-


Datum: 28.11.2022
Številka: 07121-1/2022/1299

Kategorije: Vpogled v lastne OP
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da vam je umrl dedek. Za potrebe uveljavljanja pravic po zavarovalni pogodbi potrebujete kopijo računa za pogrebnino, saj edini upravičenec do sredstev v povezavi z zavarovalno pogodbo (kjer je zajeto tudi povračilo stroškov pogrebnine). Kljub temu, da ste izrazili pravni interes (ga dokazali s kopijo zavarovalne pogodbe in kopijo osebnega dokumenta), vam komunalno podjetje ne omogoči dostopa (niti delnega dostopa) do dokumenta in se sklicuje na varovanje osebnih podatkov. Menijo, da ima možnost vpogleda v dokument (račun) samo prijavitelj smrti, od katerega dokumenta ne morete dobiti, zato vas zanima naše mnenje v zvezi s tem. Nadalje pa vas zanima, ali je zaposleni pri komunalnem podjetju, ki je prijavitelju smrti vašega dedka razkril informacijo o vaši zahtevi za pridobitev dokazil, kršil zakon o varstvu osebnih podatkov.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
Upravljavec osebnih podatkov (v vašem primeru komunalno podjetje) lahko zakonitemu dediču prvega oziroma drugega dednega reda posreduje osebne podatke o umrlem posamezniku, če takšen dedič za uporabo osebnih podatkov izkaže pravni interes. Če zakoniti dedič prvega ali drugega reda upravljavcu ne izkaže uspešno pravnega interesa, lahko zahtevane podatke potencialno dobite le prek sodišča. IP ne more presojati, ali ste upravičeni do zahtevanih podatkov ali ne in nima nobenih vzvodov, da bi upravljavcu naložil posredovanje želenih podatkov.
 
Domnevnih kršitev pa IP v neobveznem mnenju ne more presojati, saj je temu namenjen izključno postopek inšpekcijskega nadzora in morebitni prekrškovni postopek.
 
 
Obrazložitev
 
Glede obdelave osebnih podatkov umrlih posameznikov se uporabljajo določbe ZVOP-1. Slednji v 1 v 23. členu določa, da lahko upravljavec osebnih podatkov podatke o umrlem posamezniku posreduje samo tistim uporabnikom osebnih podatkov, ki so za obdelavo osebnih podatkov pooblaščeni z zakonom, poleg tega pa lahko upravljavec osebnih podatkov podatke o umrlem posamezniku posreduje osebi, ki je po zakonu, ki ureja dedovanje, njegov zakoniti dedič prvega ali drugega dednega reda, če za uporabo osebnih podatkov izkaže pravni interes, umrli posameznik pa ni pisno prepovedal posredovanja teh osebnih podatkov.
 
Za posredovanje osebnih podatkov umrlega posameznika morajo biti skladno s 23. členom ZVOP-1 torej kumulativno izpolnjeni trije pogoji:
-       podatki se lahko posredujejo zakonitemu dediču prvega ali drugega dednega reda,
-       dedič mora izkazati pravni interes,
-       zapustnik ni prepovedal posredovanja podatkov.
 
Zakon o dedovanju (Uradni list SRS, št. 15/76, s sprem. in dop.) v 11. členu opredeljuje prvi dedni red, v katerega spadajo zapustnikovi potomci in zakonec. V drugi dedni red pa v skladu s 14. členom spadajo zapustnikovi starši in zakonec.
 
Če ste zakoniti dedič prvega ali drugega reda, morate za posredovanje podatkov umrlega izkazati tudi pravni interes. Pravni interes posameznika temelji na varstvu določene pravne koristi, ki predstavlja na zakon ali drug predpis oprto osebno korist. Komunalno podjetje kot zavezanec bi moralo pravni interes oceniti na podlagi okoliščin konkretnega primera, posebej na podlagi vsebine konkretne zavarovalne pogodbe, morebitne druge dokumentacije in vaše utemeljitve pravnega interesa. Če upravljavcu ne izkažete uspešno pravnega interesa, lahko zahtevane podatke potencialno dobite le prek sodišča.
 
 
IP v nobenem primeru ne more presojati, ali ste do želenih podatkov upravičeni ali ne. Opozoriti je treba, da ZVOP-1 ne nalaga obveznosti posredovanja podatkov, temveč omogoča zgolj ustrezno pravno podlago. IP nima nobenih vzvodov, da bi upravljavcu naložil posredovanje zahtevanih podatkov o umrlem posamezniku.
 
Glede razkrivanja informacij s strani uslužbenca komunalnega podjetja pa se IP v neobveznem mnenju ne more in ne sme opredeljevati, ali je šlo za kršitev zakonodaje s področja varstva osebnih podatkov. Temu je po predpisanem postopku namenjen inšpekcijski nadzor in prekrškovni postopek, ki ga lahko IP opravi v primeru domnevne kršitve varstva osebnih podatkov. Če menite, da je prišlo do takšne kršitve in razpolagate z morebitnimi dokazi za to, lahko vložite prijavo zaradi kršitve varstva osebnih podatkov. Vendar pri tem opozarjamo, da gre za kršitev le, če se ugotovi, da je šlo za obdelavo osebnih podatkov, kot jo definira Splošna uredba, in ne zgolj za denimo razširjanje govoric, podajanje informacij, ki ne pomeni obdelave osebnih podatkov.  
 
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatko
