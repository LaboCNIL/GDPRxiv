

Odgovori na vprašanja glede oskrbe očeta v domu starostnikov
+
-


Datum: 01.07.2022
Številka: 07121-1/2022/745

Kategorije: OP umrlih, Zdravstveni osebni podatki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste na direktorico doma starejših občanov naslovili več vprašanj in zahtev za pojasnila glede oskrbe vašega očeta (sedaj pokojnega) v tem domu. Prek odvetnika so vam odgovorili, da jim ni treba podajati pojasnil, posebej zato, ker so odgovori in informacije lahko predmet presoje v pravdnem postopku, ki poteka. Zanima vas naše mnenje, ali res niste upravičeni do odgovorov, niti do najbolj splošnih.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
Glede na opisano situacijo IP ugotavlja, da najverjetneje niste upravičeni do odgovorov na vprašanja, imate pa druge pravice in možnosti, ki vam jih daje zakonodaja. Če izkažete pravni interes, lahko zahtevate seznanitev z osebnimi podatki vašega očeta; zahtevate lahko tudi seznanitev z zdravstveno dokumentacijo pokojnega pacienta (od izvajalca zdravstvene dejavnosti). Za zelo splošne informacije, ki se ne dotikajo posameznika, pa lahko zahtevate dostop do informacij javnega značaja. V vseh teh primerih pa je zavezanec dolžan omogočiti vpogled ali kopijo, ne pa tudi odgovarjati na vprašanja.
 
 
Obrazložitev
 
IP uvodoma pojasnjuje, da je pristojen na področju dveh temeljnih človekovih pravic: pravici dostopa do informacij javnega značaja in pravici do varstva osebnih podatkov. Z manjšimi odstopanji ti dve pravici ne zajemata odgovorov na vprašanja, temveč v pretežni meri dostop do podatkov in informacij, s katerimi organi oziroma upravljavci razpolagajo v materializirani obliki (torej na nekem nosilcu podatkov), ki jih je mogoče bodisi vpogledati bodisi pridobiti kopijo, prepis, izpis itd.
 
Ker se vaša opisana situacija tiče zasebne sfere in zahteve po pojasnilih, ki zajemajo tudi osebne podatke, vam IP v nadaljevanju pojasnjuje vaše pravice in možnosti na področju varstva osebnih podatkov.
 
Posameznik ima skladno s prvim odstavkom 15. člena pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in med drugim naslednje informacije: namen obdelave; vrste zadevnih osebnih podatkov; uporabnike ali kategorije uporabnika, ki so jim bili ali jim bodo razkriti osebni podatki, predvideno obdobje hrambe osebnih podatkov; obstoj pravic posameznika; informacije o virih idr.
 
Ugotoviti je torej mogoče, da 15. člen Splošne uredbe daje pravico do določenih informacij (torej lahko tudi "pojasnil"), vendar so te informacije v Splošni uredbi izrecno navedene. Izven tega nabora ne morete uveljavljati pravnega varstva, kar pomeni, da se zoper zavrnitev ne morete pritožiti. Če pa vam, nasprotno, upravljavec osebnih podatkov zavrne posredovanje informacij, ki so naštete v 15. členu Splošne uredbe, pa se lahko pritožite k Informacijskemu pooblaščencu.
 
Vendar pa moramo ugotoviti, da gre v vašem primeru za to, da zahtevate osebne podatke oziroma informacije o obdelavi osebnih podatkov očeta in ne svojih lastnih osebnih podatkov, oče pa je že pokojni. V takšnem primeru ne velja 15. člen Splošne uredbe, ampak določbe 23. člena ZVOP-1, ki ureja pravico do varstva osebnih podatkov umrlih posameznikov. Prvi odstavek 23. člena ZVOP-1 tako določa, da lahko upravljavec osebnih podatkov podatke o umrlem posamezniku posreduje samo tistim uporabnikom osebnih podatkov, ki so za obdelavo osebnih podatkov pooblaščeni z zakonom. Drugi odstavek istega člena pa določa, da ne glede na prejšnji odstavek upravljavec osebnih podatkov podatke o umrlem posamezniku posreduje osebi, ki je po zakonu, ki ureja dedovanje, njegov zakoniti dedič prvega ali drugega dednega reda, če za uporabo osebnih podatkov izkaže pravni interes, umrli posameznik pa ni pisno prepovedal posredovanja teh osebnih podatkov.
 
Ker ste zakoniti dedič prvega dednega reda, lahko ob izkazanem pravnem interesu zahtevate posredovanje osebnih podatkov vašega pokojnega očeta. Pri tem pa moramo poudariti, da vam določba 23. člena ZVOP-1 ne daje pravice zahtevati pojasnil oziroma odgovorov v zvezi z obdelavo osebnih podatkov.
 
Še nadalje IP pojasnjuje, da Zakon o pacientovih pravicah (Uradni list RS, št. 15/08, 55/17 in 177/20; v nadaljevanju ZPacP) vsebuje specialne določbe glede seznanitve z zdravstveno dokumentacijo po pacientovi smrti. Drugi odstavek 24. člena ZPacP določa, da imajo po pacientovi smrti (med drugim) otroci pravico do seznanitve z njegovo zdravstveno dokumentacijo pacientov. Upravičeni pa so le do tistih podatkov, ki so potrebni za dosego zakonitega namena seznanitve. Poleg tega pa je določeno, da morajo navedeni upravičenci (rudi otroci), ki se želijo seznaniti z zdravstveno dokumentacijo, ki je nastala v času, ko umrli pacient ni bil sposoben odločanja o sebi in se je to stanje brez prekinitev nadaljevalo do njegove smrti, za seznanitev izkazati pravni interes
 
Ponovno pa moramo ugotoviti, da pravica seznanitve z zdravstveno dokumentacijo po pacientovi smrti ne zajema pravice pridobivanja pojasnil oziroma odgovorov na vprašanja. Iz dopisa odvetnika pa celo izhaja, da DSO ni izvajalec zdravstvenih storitev, tako da bi se glede seznanitve z zdravstveno dokumentacijo morali morda obrniti na koga drugega (morda zdravstveni dom, pristojen za omenjeni DSO).
 
Glede na vaš dopis domu starejših občanov ugotavljamo, da bi morda odgovore na nekatera vprašanja lahko pridobili s pomočjo vpogleda v samo dokumentacijo, ki bi jo uveljavljali skladno z drugim odstavkom 23. člena ZVOP-1 ali drugim odstavkom 24. člena ZPacP (ob izpolnjenih pogojih iz teh dveh členov).
 
Določene informacije pa bi morda lahko zahtevali skladno z Zakonom o dostopu do informacij javnega značaja, in sicer tiste, ki se ne tičejo vašega očeta, ampak v delu, v katerem sprašujete na splošno glede poslovanja doma starejših občanov (npr. za koliko varovancev moškega spola imate prostora na oddelku za varovance z demenco?).
 
Več o vseh omenjenih pravicah si lahko preberete tudi na naši spletni strani (www.ip-rs.si), na kateri boste našli tudi neobvezne obrazce zahtev in pritožb (https://www.ip-rs.si/obrazci/).
 
 
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
