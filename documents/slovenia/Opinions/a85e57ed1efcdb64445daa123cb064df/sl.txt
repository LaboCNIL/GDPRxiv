

BON21 in davčna številka
+
-


Datum: 08.10.2021
Številka: 07121-1/2021/2023

Kategorije: Pravne podlage, Uradni postopki, Zavarovanje osebnih podatkov
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da je gostinec pri koriščenju BON21 od vas zahteval davčno številko. Menite, da to ni v skladu z zakonodajo. Poleg tega glede na obnašanje ponudnika storitev tudi menite, da vaših podatkov ne bi primerno zavarovali. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Koriščenje BON21 (tj. bon z namenom odprave posledic epidemije v gostinstvu, turizmu, športu in kulturi za izboljšanje gospodarskega položaja z vidika spodbujanja potrošnje v gostinstvu, turizmu, športu in kulturi) ureja Zakon o interventnih ukrepih za pomoč gospodarstvu in turizmu pri omilitvi posledic epidemije COVID-19 (Ur. l. RS, št. 112/21, v nadaljevanju: ZIUPGT).
Dvanajsti odstavek 43. člena ZIUPGT določa: »Ponudnik storitve od FURS prejme sredstva v višini unovčenega bona. Ponudnik storitve prejme sredstva na podlagi predložene pisne potrditve upravičenca in kopije njegove osebne izkaznice ali potnega lista. Ponudnik storitve mora hraniti predložene pisne potrditve upravičenca, kopije njegove osebne izkaznice ali potnega lista in vse izjave, ki so opredeljene v uredbi Vlade iz trinajstega odstavka tega člena, še dve leti od dneva unovčitve bona.«
Vlada je sprejela Uredbo o načinu unovčitve bona za izboljšanje gospodarskega položaja na področju potrošnje v gostinstvu, turizmu, športu in kulturi, povračilu sredstev preko informacijskega sistema Finančne uprave Republike Slovenije ter načinu vodenja in upravljanja evidence bonov (Uradni list RS, št. 114/21; v nadaljevanju: Uredba). Ta v 3. členu določa, da ob unovčitvi bona upravičenec oziroma njegov zakoniti zastopnik ali skrbnik potrdi unovčitev bona s pisno potrditvijo in predložitvijo kopije osebne izkaznice ali potnega lista na obrazcu BON 21 »Potrditev unovčitve bona«. V skladu z 2. členom Uredbe mora ponudnik storitve v informacijski sistem FURS vnesti naslednje podatke o upravičencu, ki je unovčil bon:

ime in priimek;
EMŠO;
datum opravljene storitve;
znesek, za katerega se unovči bon.

Navedene podatke upravičenec navede na obrazcu »Potrditev unovčitve bona«, ki je sestavni del Uredbe. Glede na zgoraj navedene določbe IP meni, da za namen izkazovanja zakonitosti poslovanja z BON21 in uveljavljanjem sredstev pri FURS smejo ponudniki obdelovati ime, priimek, EMŠO, datum opravljene storitve in znesek, poleg tega pa smejo tudi kopirati (in hraniti) osebno izkaznico in potno listino, če posamezniki sami ne zagotovijo kopije. ZIUPGT in Uredba pa ne predvidevata, da bi ponudnik storitve lahko obdeloval tudi davčno številko upravičenca. IP pri tem poudarja, da mora  upravljavec, v danem primeru ponudnik storitev, za vsako obdelavo osebnih podatkov zagotoviti ustrezno pravno podlago (npr. zakonsko določbo, privolitev posameznika). Glede na navedeno IP meni, da ponudnik storitev nima pravne podlage za zbiranje davčnih številk upravičencev za namen koriščenja BON21.
Kakor sami ugotavljate, ima upravljavec osebnih podatkov dolžnost, da ustrezno zavaruje osebne podatke, ki jih obdeluje. Gre za dolžnost, ki jo upravljavcu nalaga člen 32 Splošne uredbe o varstvu podatkov. Med drugim mora zagotoviti, da se z osebnimi podatki ne morejo seznaniti nepooblaščene osebe. Več o varnosti osebnih podatkov si lahko preberete na naši spletni strani: https://upravljavec.si/zagotovite-varnost/.
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                  
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
