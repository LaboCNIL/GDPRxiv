

Mnenje glede morebitnega posredovanja elektronskih sporočil brez vednosti pošiljatelja
+
-


Datum: 09.02.2021
Številka: 07121-1/2021/279

Kategorije: Elektronska pošta
                        Informacijski pooblaščenec (v nadaljevanju: IP) je prejel vaše zaprosilo za mnenje, v katerem pojasnjujete, da ste v vašem službenem elektronskem predalu opazili, da ko pošljete oziroma prejmete kako sporočilo s strani osebe A, se vam pojavi med poslanimi ali prejetimi sporočili -  tudi oseba B, katere pa niste navedli v elektronskem sporočilu. Primer – oseba A vam pošlje elektronsko sporočilo in če vnesete v iskanje, da želite najti sporočila, katera ste dejansko prejeli od osebe B, najdete točno to sporočilo med najdenimi rezultati, čeprav ni bila nikoli v komunikacijo neposredno vključena. Navedeno naj bi se dogajalo do oktobra preteklega leta, zanima pa vas, ali gre za kršitev.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Informacijski pooblaščenec (v nadaljevanju IP) sicer brez vseh podrobnih informacij in okoliščin težko sodi, kako je prišlo oziroma pride do situacije, svetujemo pa vam, da se pozanimate pri vaših kolegih s področja informacijskih tehnologij oziroma odgovornih osebah za delovanje vašega informacijskega sistema, saj predvidevamo, da bi do tega lahko prišlo zaradi nastavitev oziroma konfiguracije poštnega strežnika oziroma odjemalcev. Možno je, da je na strežniku nastavljen kakšen agent, ki samodejno pošlje oziroma posreduje določena sporočila še kakšni tretji osebi. Kar lahko pojasnimo je, da je takšno avtomatsko posredovanje elektronskih sporočil s prednastavljenimi agenti brez vednosti pošiljatelja (npr. v skriti kopiji (:bcc) brez vednosti pošiljatelja) vsekakor sporno, saj pošiljatelj v tem primeru ne ve, komu (vse) dejansko je bilo poslano elektronsko sporočilo. Potencialno je možno, da se sporočila pošiljajo tretji osebi brez vednosti pošiljatelja (npr. z namenom nadzora nad komunikacijo pošiljatelja), a kot rečeno v okviru nezavezujočega mnenja tega ne moremo ne potrditi ne ovreči, zato predlagamo, da se v prvem koraku obrnete na odgovorne osebe za delovanje vašega informacijskega sistema.S spoštovanjem,Mojca Prelesnik, univ.dipl.prav.,                                                                                                  informacijska pooblaščenkaPripravil:                                                                                                                              mag. Andrej Tomšič,namestnik informacijske pooblaščenke       
