

Objava OP izvršitelja
+
-


Datum: 17.07.2020
Številka: 07121-1/2020/1215

Kategorije: Pravne podlage, Svetovni splet, Zavarovanje osebnih podatkov
                        Na e-naslov Informacijskega pooblaščenca (v nadaljevanju IP) ste posredovali sporočilo z vsebino o tem, da vas je zaradi dolga, ki ga imate pri banki obiskal izvršitelj. Izvršitelj je kljub dokazom, da vozilo ni vaše in da je vozilo v lasti vašega očeta, zarubil vozilo in slike vozila, na katerih je vidna registrska številka in hiša očeta javno objavil na spletu. Na spletnem mestu http://www.sodisce.si/iskalnik/?search_field=dejan+spasojevic pa je javno objavil tudi dokument, v katerem je razvidno kakšne dolgove imate do banke.Po vašem mnenju, sta obe objavi sporni. Prosite nas za strokovni komentar.  Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP v okviru neobvezujočega mnenja ne more podati dokončnega odgovora na vaše vprašanje o dopustnosti objave navedenih osebnih podatkov, temveč to lahko stori zgolj v okviru postopka inšpekcijskega nadzora, ko se v konkretnih okoliščinah ugotovi dejansko stanje obdelave osebnih podatkov.Stranka ali udeleženec izvršilnega postopka lahko skladno s 52. členom Zakona o izvršbi in zavarovanju (Uradni list RS, št. 3/07 – uradno prečiščeno besedilo, v nadaljevanju:  ZIZ) z vlogo zahteva od sodišča, naj odpravi nepravilnost, ki jo je izvršitelj ali druga oseba, ki sodeluje v postopku, storila pri opravljanju izvršbe.IP je pristojen zgolj za inšpekcijski nadzor nad obdelavo osebnih podatkov, ki jo vrši izvršitelj in ni povezana z neposrednimi dejanji izvršbe in zavarovanja v konkretnih izvršilnih postopkih.  Pravila postopka, po katerem sodišča opravljajo prisilno izvršitev terjatev na podlagi izvršilni naslovov in verodostojnih listin ter pravil za zavarovanje terjatev so določena z ZIZ. ZIZ ureja tudi službo izvršitelja.Izvršba za poplačilo denarne terjatve in zavarovanje take terjatve se dovoli in opravi v obsegu, ki je potreben za njeno poplačilo oziroma zavarovanje (3. člen ZIZ). Sodišče dovoli izvršbo za poplačilo denarne terjatve s tistim sredstvom in na tistih predmetih, ki so navedeni v predlogu za izvršbo. Sodišče lahko do konca izvršilnega postopka na predlog upnika dovoli poleg že dovoljenih sredstev oziroma predmetov, izvršbo še z drugimi sredstvi in na drugih predmetih oziroma namesto že dovoljenih sredstev in predmetov z drugimi sredstvi oziroma drugimi predmeti (prvi in tretji odstavek 34. člena ZIZ). V sklepu o izvršbi, s katerim sodišče dovoli izvršbo, so navedeni: upnik in dolžnik z identifikacijskimi podatki iz 16.a člena ZIZ, izvršilni naslov oziroma verodostojna listina, dolžnikova obveznost, sredstvo in predmet izvršbe ter drugi podatki, ki so potrebni, da se izvršba lahko opravi (prvi odstavek 44. člen ZIZ). Izvršba se opravi v mejah, določenih v sklepu o izvršbi (47. člen ZIZ).Neposredna dejanja izvršbe in zavarovanja opravljajo izvršitelji (prvi odstavek 7. člena ZIZ). Ravnanje izvršitelja pri opravljanju izvršbe natančneje predpisuje Pravilnik o opravljanju službe izvršitelja (Uradni list RS, št. 18/03 in naslednji).ZIZ v 52. členu določa, da lahko, v kolikor stranka ali udeleženec v postopku meni, da je izvršitelj ali druga oseba, ki sodeluje v postopku, storila pri opravljanju izvršbe nepravilnosti, z vlogo zahteva od sodišča, naj nepravilnosti opravi (prvi odstavek). Sodišče odloči o tej zahtevi s sklepom, samo če je vložnik to zahteval (drugi odstavek). O nepravilnostih, ki jih stori izvršitelj pri opravljanju izvršbe, je sodišče dolžno obvestiti ministra, pristojnega za pravosodje, in zbornico izvršiteljev (tretji odstavek). ZIZ nadalje določa, da nadzor nad zakonitostjo opravljanja službe izvršitelja in delom zbornice izvaja minister, pristojen za pravosodje (297. člen ZIZ), nadzor nad zakonitostjo opravljanja službe izvršitelja v zvezi z zadevami, ki jih je sodišče s sklepom dodelilo izvršitelju, opravlja predsednik sodišča, ki je imenovalo izvršitelja (297.a člen ZIZ), neposredni nadzor nad poslovanjem izvršitelja oziroma začasnega namestnika pa opravlja zbornica izvršiteljev (297.b člen ZIZ).Skladno z navedenimi torej presoja zakonitosti obdelave osebnih podatkov, ki jo vrši izvršitelj v okviru konkretnega izvršilnega postopka, v katerem je bil s sklepom sodišča določen za opravo neposrednih dejanj izvršbe in zavarovanja, ne sodi v pristojnost IP. IP je pristojen zgolj za inšpekcijski nadzor nad obdelavo osebnih podatkov, ki jo vrši izvršitelj in ni povezana z neposrednimi dejanji izvršbe in zavarovanjem v konkretnih izvršilnih postopkih.Lep pozdrav,                                                                                   Mojca Prelesnik                                                                                   informacijska pooblaščenkaPripravila:mag. Tanja SLAKdržava nadzornica za varstvo osebnih podatkovTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
