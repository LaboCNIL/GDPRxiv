

Objava OP na FB
+
-


Datum: 18.12.2019
Številka: 0712-1/2019/2930

Kategorije: Definicija OP, Fotografije kot OP, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem navajate, da si prizadevate za strožjo zakonodajo na področju zunanjega oglaševanja. Na facebooku ste objavili fotografijo hiše s telefonsko številko ter pripisali komentar. Domnevni lastnik je zahteval umik objave, vas pa zanima, ali ste s to objavo kršili predpise oz. s komentarjem povzročili poslovno škodo lastniku oglasnega prostora.  Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. Ob tem IP poudarja, da izven postopka inšpekcijskega nadzora ustreznosti izpolnjevanja določb Splošne uredbe s strani upravljavcev ne more presojati.IP uvodoma opozarja, da je pristojen le za tisti del pravice do zasebnosti, ki se nanaša na varstvo osebnih podatkov in ga ureja 38. člen Ustave Republike Slovenije (Uradni list RS, št. 33/91 s spremembami in dopolnitvami, v nadaljevanju Ustava RS). Objava fotografije na spletni strani pa ne predstavlja nujno kršitve predpisov s področja varstva osebnih podatkov. V primeru javne objave fotografije z osebnimi podatki gre lahko za poseg v pravico do zasebnosti v širšem smislu iz 35. člena Ustave RS, ki sodi v pristojnost sodišč in je varovana z instituti civilnega in kazenskopravnega varstva, za posledico pa ima lahko tudi kazensko in odškodninsko odgovornost.V vašem primeru ne gre za obdelavo osebnih podatkov iz zbirk in tako te obdelave določbe Splošne uredbe ne urejajo. Kljub temu pa vam pojasnjujemo, da v vašem primeru objava na facebooku ne pomeni nujno posega v zasebnost posameznika, saj se telefonska številka (ki je objavljena na javnem mestu) uporablja za namen trženja oglasne površine, torej za neko pridobitno dejavnost. Iz vašega zaprosila je namreč razvidno, da je posameznik telefonsko številko javno objavil za namen oddaje površine za oglaševanje, torej gre v tem primeru za oglaševanje dejavnosti in tako posameznik ne more pričakovati zasebnosti, saj je telefonsko številko objavil sam.  Glede morebitne poslovne škode lastniku oglasnega prostora pa se IP ne more opredeljevati, saj to presega njegove pristojnosti.Lepo vas pozdravljamo,                                                                                                 Mojca Prelesnik, univ. dipl. prav.,                                                                                                 informacijska pooblaščenka
