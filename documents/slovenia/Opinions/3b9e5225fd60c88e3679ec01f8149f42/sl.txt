

Komunikacija s strankami in uporaba njihovih osebnih podatkov pri skupnem upravljanju
+
-


Datum: 31.05.2021
Številka: 07121-1/2021/1004

Kategorije: Informiranje posameznika, Skupni upravljavci
                        Pri Informacijskem pooblaščencu (IP) smo dne 19. 5. 2021 s strani Tržnega inšpektorata RS prejeli odstopljeno vaše zaprosilo za mnenje o skladnosti prakse obveščanja strank z določili Zakona o varstvu potrošnikov (ZVPot). Dva skupna upravljavca (ki imata sklenjen sporazum) bi, ne glede na to, pri kom je bila sklenjena zadnja pogodba s stranko, za komunikacijo s stranko uporabila zadnji javljeni kontaktni podatek. Stranka bi način komunikacije (e-pošta ali klasična pošta) izbrala sama. Tudi v tem primeru bi se upošteval zadnji izbor načina komunikacije, pri čemer bi se najpomembnejši dokumenti še vedno pošiljali po klasični pošti.   
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 

 Presoja prikazane poslovne prakse z vidika določb ZVPot ne spada v pristojnost IP.

 

 Z vidika sistema varstva osebnih podatkov pri opisani rešitvi načeloma ni videti očitnih nepravilnosti. Toda pri tem je treba upoštevati:

- da to velja pod pogojem, če imata oba upravljavca ustrezno pravno podlago za obdelavo osebnih podatkov in če so spoštovane vse ostale relevantne določbe Splošne uredbe o varstvu podatkov (npr. 26. člen),
- da je treba posebno pozornost posvetiti informiranju posameznikov o vseh vidikih obdelave osebnih podatkov (13. in 14. člen Splošne uredbe o varstvu podatkov). Tudi sporazum med skupnima upravljavcema mora vsebovati jasne določbe o izmenjavi in uporabi določenih osebnih podatkov za potrebe komuniciranja s strankami, in
- da lahko IP izvaja dokončno presojo ustreznosti le v inšpekcijskem postopku. 
 
O b r a z l o ž i t e v:
 
Ker se 24. člen ZVPot (nepošteni pogodbeni pogoji) neposredno ne nanaša na obdelavo osebnih podatkov potrošnikov, IP ni pristojen za razlago skladnosti predlagane prakse s tem členom ZVPot. Na splošno velja enako tudi za druge določbe ZVPot.
 
IP se lahko dokončno opredeli do ustreznosti konkretnega primera obdelave osebnih podatkov le v morebitnem inšpekcijskem postopku. Zato lahko v tem mnenju – na podlagi podanih informacij – le načelno ugotovimo, da pri opisani izmenjavi podatkov za potrebe komuniciranja (tudi obveznega) s strankami ter pri uporabi teh podatkov za ta namen, ni videti očitnih neskladnosti z vidika varstva osebnih podatkov.
 
Seveda mora biti vsak posameznik, poleg drugih obveznih informacij, ustrezno obveščen zlasti o tem, kako, na kateri pravni podlagi, za kakšen namen, kdo bo obdeloval osebne podatke ter kateri podatki se bodo tako obdelovali – gl. 13. in 14. člen Splošne uredbe o varstvu podatkov.
 
Tudi sporazum med skupnima upravljavcema mora biti konkretiziran glede predvidene obdelave osebnih podatkov – na primer izmenjava podatkov med podjetjema (zakaj, kaj, kako, pot podatkov), kdo komunicira s strankami, morebitna skupna zbirka podatkov in uporabniške pravice glede te zbirke, varnostni ukrepi ipd.
 
Poleg izjave stranke o izbiri načina komunikacije, za to ni treba pridobivati še dodatne privolitve za obdelavo osebnih podatkov, če se lahko to komunikacijo šteje kot sestavni del pogodbenega odnosa (gl. točka (b) prvega odstavka 6. člena Splošne uredbe o varstvu podatkov) in je posameznik o tej podlagi obveščen.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
