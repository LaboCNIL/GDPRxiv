

Posredovanje osebnih podatkov o stranki za namen preiskave kaznivega dejanja v Združenem kraljestvu
+
-


Datum: 03.09.2021
Številka: 07121-1/2021/1662

Kategorije: Bančništvo, Policijski postopki, Posredovanje OP med upravljavci
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da vas je banka iz Združenega kraljestva (ZK) zaprosila za posredovanje osebnih podatkov o vaši stranki, za katero se sumi, da je zlorabila tujo plačilno kartico in opravila več nakupov v vašem podjetju, s čimer je bila stranka banke iz ZK oškodovana. Na podlagi vaše interne preiskave opravljenih transakcij sumite, da je prišlo do namernega kaznivega dejanja. Zanima vas, ali smete v opisanem primeru osebne podatke vaše stranke posredovati tej banki v ZK in/ali drugim zainteresiranim osebam (npr. organom pregona).
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da IP v okviru izdaje mnenja ne more odločati o tem, ali so v posameznem primeru podani pogoji za posredovanje osebnih podatkov, temveč lahko zgolj izpostavi relevantno pravno podlago ter pogoje, ki morajo biti izpolnjeni, da je določeno posredovanje podatkov zakonito.
 
Za vsako obdelavo osebnih podatkov, torej tudi za njihovo razkritje s posredovanjem, razširjanje ali drugačno omogočanje dostopa, mora imeti upravljavec zakonito in ustrezno pravno podlago. Te so določene v členu 6(1) Splošne uredbe:
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
Točka (f) prvega pododstavka se ne uporablja za obdelavo s strani javnih organov pri opravljanju njihovih nalog.
 
Iz primera, ki ga opisujete, izhaja, da bi osebne podatke posredovali banki v ZK oziroma drugim zainteresiranim osebam z namenom preprečevanja zlorabe storitev oziroma preiskave kaznivega dejanja. Glede na to vam IP svetuje, da se v primeru suma kaznivega dejanja obrnete na policijo ter jih obvestite, da vas je kontaktirala tuja banka in obrazložite zakaj ter jim prepustite nadaljnje ukrepanje. Če pa se boste odločili, da bi banki sami posredovali določene osebne podatke, vas opozarjamo, da mora za takšno obdelavo osebnih podatkov obstajati ena izmed zgoraj navedenih pravnih podlag. Ali je v konkretnem primeru podana katera od teh, IP v okviru mnenja ne more presojati, temveč ste kot upravljavec,  upoštevajoč konkretne okoliščine in namen obdelave, to dolžni presoditi sami. Če na podlagi prejete zahteve banke niste prepričani o dopustnosti posredovanja zahtevanih podatkov, predlagamo, da pred posredovanjem katerihkoli osebnih podatkov od banke pridobite še dodatna pojasnila o pravni podlagi za zahtevo, ali pa, kot že navedeno, primer prepustite v obravnavo pristojnim organom.
 
 
Lep pozdrav,
 
                                                                                                     Mojca Prelesnik, univ. dipl. prav.,                                               
                                                                                                             informacijska pooblaščenka
Pripravila:                                                                                                                                
Tina Ivanc, univ. dipl. prav.,svetovalka IP za varstvo osebnih podatkov
