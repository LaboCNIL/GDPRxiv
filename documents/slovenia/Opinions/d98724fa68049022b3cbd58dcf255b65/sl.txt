

Postavitev kamere
+
-


Datum: 19.04.2020
Številka: 07121-1/2020/647

Kategorije: Video in avdio nadzor, Zakoniti interesi
                        Informacijski pooblaščenec (v nadaljevanju IP) je po e-pošti prejel vaše vprašanje. Zanima vas, ali je dovoljena postavitev kamere na posredovani povezavi.***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Za zakonito izvajanje videonadzora je odgovoren upravljavec osebnih podatkov, v okviru mnenja pa IP ne sme podati stališča o dopustnosti izvajanja konkretnega videonadzora. Podamo lahko samo splošna pojasnila in zgolj v okviru okoliščin, ki ste nam jih posredovali.Glede videonadzora ne glede na sprejetje Splošne uredbe še vedno veljajo določila ZVOP-1 in sicer 74. – 77. člen, vendar ZVOP-1 eksplicitno ureja poleg splošnih določb (74. člen) le videonadzor dostopov v uradne službene oziroma poslovne prostore (75. člen), videonadzor v večstanovanjskih stavbah (76. člen) ter videonadzor delovnih prostorov (77. člen). Iz posredovane povezave in podatkov na spletni strani ... sklepamo, da gre dejansko za videonadzor s strani zasebnega subjekta, ne pa za videonadzor na javni površini, ki bi ga izvajala npr. občina. Na nekatera podobna vprašanja, npr. videonadzor na parkiriščih, na loviščih, v gozdu, itd. je IP že odgovarjal in jih lahko poiščete z uporabo iskalnika na spletni strani IP: www.ip-rs.si/vop.Uvodoma pojasnjujemo, da mora biti za zakonito izvajanje videonadzora podana ena izmed pravnih podlag, ki so določene v prvem odstavku 6. člena Splošne uredbe in sicer:(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;(c) obdelava je potrebna za izpolnitev zakonske obveznosti, ki velja za upravljavca;(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.Kot smo pojasnili v mnenju št. 07121-1/2020/370 z dne 17.3.2020, bi pravno podlago lahko predstavljala npr. točka (f) prvega odstavka 6. člena Splošne uredbe, v kolikor si upravljavec prizadeva za zakonite interese, npr. za varnost ljudi in premoženja, pri čemer mora izkazati, da nad temi interesi ne prevladajo interesi oz. temeljne pravice in svoboščine posameznikov. Pri tem je pomembno tudi to, da se snemajo zgolj področja, ki jih je treba varovati, ne pa tudi prostori naokrog, glede katerih zakonitih interesov upravljavec ne bo mogel utemeljevati. Upravljavec mora izpolniti tudi splošne zahteve, ki jih določa 74. člen ZVOP-1 (objava obvestila o videonadzoru).Upravljavec osebnih podatkov pa mora pri izvajanju videonadzora upoštevati določbe Splošne uredbe, na primer glede izvajanja tehničnih in organizacijskih ukrepov za zavarovanje osebnih podatkov, ki so določeni v 24., 25. in 32. členu Splošne uredbe in 74. členu ZVOP-1 (na primer, preprečiti nepooblaščen dostop do videoposnetkov, vodenje seznama evidence dostopa, itd.). Opozarjamo, da enaka pravila kot za videonadzorni sistem, veljajo tudi pri prenosu žive slike oz. t.i. podaljšanem očesu, kjer se sami posnetki ne hranijo.Več informacij o vzpostavitvi videonadzora si lahko preberete tudi na spletni strani IP: https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora/ oziroma v Smernicah glede izvajanja videonadzora, dostopne na https://www.ip-rs.si/fileadmin/user_upload/Pdf/smernice/Smernice_o_videonadzoru_web.pdf.V kolikor na podlagi zgornjih usmeritev menite, da je videonadzor nezakonit, lahko podate prijavo na IP. Pomagate si lahko z obrazcem »Prijava kršitve varstva osebnih podatkov«, ki je objavljen na spletni strani IP, na https://www.ip-rs.si/obrazci/varstvo-osebnih-podatkov/.V upanju, da ste dobili odgovor na svoje vprašanje, vas lepo pozdravljamo.Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                              Barbara Pirš, univ.dipl.prav.,Svetovalka Pooblaščenca za preventivo                                   
