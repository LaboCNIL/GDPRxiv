

Objava OP strokovnega kadra na spletni strani
+
-


Datum: 01.09.2020
Številka: 07121-1/2020/1511

Kategorije: Društva, Informiranje posameznika, Pravne podlage, Svetovni splet
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da na zvezi društev pripravljate novo spletno stran, na kateri bi navedli strokovni kader, torej trenerje in inštruktorje (z njihovimi imeni, priimki, naslovi, telefonsko številko, lokacijo izvajanja dejavnosti), ter uradni kader, kot so sodniki, postavljači parkurjev itd. Zanima vas, ali je to dovoljeno.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Uvodoma poudarjamo, da konkretnih obdelav osebnih podatkov IP izven inšpekcijskega postopka ne more presojati, prav tako pa naše mnenje, podano na abstraktni podlagi in brez presoje konkretnih okoliščin in dokumentov zadeve, ne prejudicira naše morebitne odločitve v morebitnem pritožbenem postopku v zadevi seznanitve z lastnimi osebnimi podatki.Obdelava osebnih podatkov je dopustna le, če zanjo obstaja ustrezna pravna podlaga. V členu 6 Splošne uredbe so tako določene pravne podlage, in sicer:(a)    posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; (b)    obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; (c)    obdelava je potrebna za izpolnitev zakonske obveznosti, ki velja za upravljavca; (d)    obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; (e)    obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; (f)    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.Poudarjamo, da je treba imeti ustrezno pravno podlago za vsako vrsto osebnega podatka ter za vsak namen obdelave osebnih podatkov. Navedeno pomeni, da bi določene osebne podatke morda lahko objavili na temelju »zakonitega interesa« (npr. imena in priimke sodnikov), če so za to izpolnjeni pogoji. Za objavo drugih osebnih podatkov pa bi ob odsotnosti druge pravne podlage (npr. zakon, pogodba sklenjena s posameznikom) nesporno potrebovali privolitev posameznikov. V danem primeru, če, kot je razbrati, druga pravna podlaga ni podana, varujete pravice in interese posameznikov edino tako, da za objavo njihovih osebnih podatkov najprej pridobite njihove izrecne in prostovoljne privolitve.Več o privolitvi si lahko preberete na https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/privolitev/.Posameznikom pa morate vedno zagotoviti tudi določen nabor informacij, kadar nameravate obdelovati njihove osebne podatke. To pravico ureja člen 13 Splošne uredbe, ki določa vrste informacij, ki jih morate kot upravljavec osebnih podatkov zagotoviti posamezniku, kadar se osebni podatki pridobijo od posameznika, na katerega se nanašajo osebni podatki, med drugim identiteto in kontaktne podatke upravljavca; namene in pravno podlago za obdelavo; uporabnike ali kategorije uporabnikov osebnih podatkov ter nadalje tudi obdobje hrambe osebnih podatkov; obstoj pravic posameznika; obstoj pravice do preklica privolitve; pravico do vložitve pritožbe pri nadzornem organu.Ob vsem tem naj še poudarimo, da predstavlja objava osebnih podatkov na svetovnem spletu relativno visok poseg v posameznikovo zasebnost, posebej ko govorimo o objavi telefonske številke, naslova in podobnih osebnih podatkov, ter s tem tudi dokaj visoko tveganje za posameznike. Poleg tega, da lahko posamezniki občutijo različne vrste negativnih posledic zaradi objave (nenazadnje neželeno komunikacijo), je treba upoštevati tudi dejstvo, da je s svetovnega spleta praktično nemogoče odstraniti informacije, ko so te enkrat objavljene. Zato vedno v takšnih situacijah svetujemo previdnost in nujen sprejem tehničnih ukrepov za zmanjšanje tveganj za zlorabo osebnih podatkov, tudi če ste za spletno objavo prejeli osebne privolitve posameznikov.Svetujemo, da si več o pravicah posameznika glede varstva podatkov preberete na naši spletni strani www.tiodločaš.si.Vsa mnenja IP so objavljena in dostopna na naši spletni strani: https://www.ip-rs.si/vop/.Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.Lep pozdrav,                                                                                   Mojca Prelesnik                                                                                   informacijska pooblaščenkaPripravila:                                                                                                                              mag. Polona Merc, univ. dipl. prav.,svetovalka IP za varstvo osebnih podatkovTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
