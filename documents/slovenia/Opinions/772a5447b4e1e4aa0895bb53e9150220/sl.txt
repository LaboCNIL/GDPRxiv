

Postavitev nadzornih kamer v toaletnih prostorih nad umivalniki
+
-


Datum: 24.08.2022
Številka: 07121-1/2022/890

Kategorije: Pravne podlage, Video in avdio nadzor, Zakoniti interesi
                        Pri Informacijskem pooblaščencu (IP) smo dne 17. 8. 2022 prejeli vaše zaprosilo za mnenje glede postavitve nadzornih kamer v toaletnih prostorih. Pojasnjujete, da imate v toaletnih prostorih nameščeno pregrado med stranišči in umivalniki, kjer so postavljeni koši ter aparati za doziranje mila. Ker vam aparate za doziranje mila pogosto razbijajo in prevračajo koše, želite namestiti nadzorno kamero, ki bi pokrivala zgolj umivalnike, dozirnike mila in koše.
 
Na podlagi informacij, ki ste nam jih posredovali, vam v nadaljevanju skladno s členom 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07‑UPB1, v nadaljevanju ZVOP‑1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem
 
Odgovornost za zakonito obdelavo osebnih podatkov, vključno z vzpostavitvijo in izvajanjem videonadzora, vedno na upravljavcu osebnih podatkov, ki mora biti to zmožen tudi dokazati.
 
Kadar upravljavec osebne podatke obdeluje na podlagi zakonitih interesov (člen 6(1)(f) Splošne uredbe), je dolžan predhodno opraviti in dokumentirati t.i. test zakonitih interesov, v okviru katerega mora skrbno oceniti in utemeljiti (1.) zakonitost interesa, (2.) nujnost posega in (3.) sorazmernost posega v interese oziroma temeljne pravice in svoboščine posameznikov.
 
Sanitarni prostori, vključno s predelom umivalnikov, sodijo med prostore, v katerih posamezniki utemeljeno pričakujejo višjo stopnjo zasebnosti in v katerih bi se lahko najhuje poseglo v posameznikovo intimnost, zato po mnenju IP za vzpostavitev videonadzora v teh prostorih varovanjem dozirnikov mila in košev za smeti ni mogoče utemeljiti sorazmernosti posega v ustavno pravico posameznikov do zasebnosti.
 
O b r a z l o ž i t e v:
 
IP uvodoma pojasnjuje, da izven postopka inšpekcijskega nadzora ali drugega upravnega postopka ne more presojati konkretnih obdelav osebnih podatkov. Navedeno pomeni, da IP v okviru nezavezujočega mnenja ne more komentirati utemeljenosti oz. zakonitosti videonadzora, ki ga opisujete, oz. se ne more opredeljevati glede konkretnih lokacij oziroma točk, kjer naj bi se videonadzor izvajal. Z nezavezujočim mnenjem vam tako podajamo zgolj splošne usmeritve in priporočila glede videonadzora.
 
Videonadzor je ne glede na sprejetje Splošne uredbe podrobneje urejen v ZVOP‑1, ki poleg splošnih določb o videonadzoru (74. člen) vsebuje tudi posebno ureditev videonadzora dostopa v uradne službene oziroma poslovne prostore (75 člen), videonadzora v večstanovanjskih stavbah (76. člen) ter videonadzora delovnih prostorov (77. člen). Pri izvajanju videonadzora je potrebno upoštevati tudi vse relevantne določbe Splošne uredbe. Ker na podlagi vašega zaprosila ni mogoče presoditi, ali bi bilo v konkretnem primeru potrebno uporabiti tudi katero izmed posebnih ureditev videonadzora, v nadaljevanju opozarjamo predvsem na nekatere bistvene določbe Splošne uredbe in ZVOP‑1, dodatne informacije o vzpostavitvi videonadzora pa si lahko preberete na spletni strani IP: https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora oziroma poiščete odgovore v že izdanih mnenjih IP s pomočjo iskalnika na https://www.ip-rs.si/vop.
 
IP pojasnjuje, da je odgovornost za zakonito obdelavo osebnih podatkov, vključno z vzpostavitvijo in izvajanjem videonadzora, vedno na upravljavcu osebnih podatkov, ki mora biti to zmožen tudi dokazati. 
 
Za zakonito izvajanje videonadzora mora biti primarno podana ena izmed pravnih podlag za obdelavo osebnih podatkov, ki so predvidene v členu 6(1) Splošne uredbe (tj. privolitev, sklenitev ali izvajanje pogodbe, zakonska obveznost, zaščita življenjskih interesov, naloge v javnem interesu ali izvajanje javne oblasti in zakoniti interesi upravljavca). Glede na informacije, ki ste jih navedli v zaprosilu, bi varovanje premoženja (dozirnikov mila in košev za smeti) po mnenju IP eventualno lahko predstavljal zakoniti interes upravljavca. Vendar pa IP izpostavlja, da je obdelava osebnih podatkov (vključno z izvajanjem videonadzora) na podlagi člena 6(1)(f) Splošne uredbe dopustna le, če je to potrebno zaradi uresničevanja zakonitih interesov upravljavca osebnih podatkov (tj. izvajalca videonadzora) in nad temi interesi ne prevladajo interesi ali temeljne pravice in svoboščine posameznika, na katerega se osebni podatki (posnetki) nanašajo. Gre za trostopenjski test zakonitih interesov, ki ga je pri tej pravni podlagi dolžan predhodno opraviti in dokumentirati upravljavec podatkov. V takem primeru je torej upravljavec dolžan skrbno oceniti in utemeljiti:
1.     zakonitost interesa (to je lahko npr. varovanje premoženja);
2.     nujnost posega in
3.     sorazmernost posega v interese oziroma temeljne pravice in svoboščine posameznikov.
 
V zvezi s presojo sorazmernosti posega IP opozarja, da je pri ocenjevanju dopustnosti posega v ustavno pravico do zasebnosti potrebno uporabiti kriterij razumnega pričakovanja zasebnosti. Ustava v okviru pravice do zasebnosti namreč varuje posameznike, ki v določenem trenutku, v določenem prostoru ali pri določenem ravnanju upravičeno pričakujejo zasebnost. Sanitarni prostori po mnenju IP sodijo med prostore, v katerih posamezniki utemeljeno pričakujejo zasebnost in v katerih bi se lahko najhuje poseglo v posameznikovo intimnost. Utemeljeno pričakovanje zasebnosti se pri tem ne razteza zgolj na stranišča, temveč na celotne sanitarne prostore, vključno s predelom umivalnikov, ki so namenjeni osebni higieni posameznikov. Glede na navedeno za vzpostavitev videonadzora z namenom varovanja dozirnikov mila in košev za smeti po mnenju IP v sanitarnih prostorih (vključno s predelom umivalnikov) ni mogoče utemeljiti sorazmernosti posega v ustavno pravico posameznikov do zasebnosti.
 
Pri tem IP izpostavlja, da je utemeljeno pričakovanje zasebnosti v sanitarnih (in podobnih) prostorih prepoznal tudi zakonodajalec, ki je v tretjem odstavku 77. člena ZVOP‑1 izrecno prepovedal izvajanje videonadzora v delovnih prostorih izven delovnega mesta, zlasti v garderobah, dvigalih in sanitarnih prostorih. Izrecno prepoved izvajanja videonadzora v prostorih, v katerih posamezniki utemeljeno pričakujejo višjo stopnjo zasebnosti, v okviru splošnih določb o videonadzoru in varstvu osebnih podatkov vsebuje tudi predlog novega Zakona o varstvu osebnih podatkov z dne 15. 7. 2022 (EVA 2018-2030-0045, v nadaljevanju: Predlog ZVOP‑2).
 
Ob vsem navedenem IP še dodaja, da je v interese, temeljne pravice ali svoboščine posameznika, lahko neupravičeno poseženo tudi zaradi neskladnega ravnanja upravljavca v zvezi z drugimi obveznostmi po Splošni uredbi in ZVOP‑1, npr: nespoštovanja načela omejitve namena (člen 5(1)(b) in 6(4) Splošne uredbe), nespoštovanja načela najmanjšega obsega podatkov (člen 5(1)(c) Splošne uredbe), neustreznega informiranja, vključno z informiranjem o pravici do ugovora (člen 13 in 21(4) Splošne uredbe ter drugi in tretji odstavek 74. člena ZVOP‑1), nezagotavljanja ustrezne ravni varnosti osebnih podatkov (člen 32 Splošne uredbe in peti odstavek 74. člena ZVOP‑1). Nespoštovanje navedenih in drugih obveznosti lahko torej vpliva na obstoj pravne podlage iz člena 6(1)(f) Splošne uredbe in za njeno utrditev ne zadostuje zgolj obstoj zakonitega interesa na strani upravljavca ali tretje osebe.
 
Lepo vas pozdravljamo,
 
Pripravil/a:
Maja Pukl, univ. dipl. prav
 
Mojca Prelesnik, univ. dipl. prav.
informacijska pooblaščenka
