

Naslovi prebivališč novo izvoljenih članov občinskega sveta in članov krajevnih skupnosti
+
-


Datum: 07.12.2022
Številka: 07121-1/2022/1344

Kategorije: Občine, Pravne podlage, Zavarovanje osebnih podatkov
                        Pri Informacijskem pooblaščencu (IP) smo prejeli vaše zaprosilo za mnenje. Navajate, da so kandidati za člane občinskega sveta in člane krajevnih skupnosti ob vložitvi kandidatur občinski volilni komisiji podali soglasja za obdelavo osebnih podatkov za namen postopka kandidiranja. Po volitvah je občinska volilna komisija izdelala poročilo, ki vsebuje samo ime in priimek izvoljenih kandidatov. Oblika poročila ni predpisana z zakonom, je pa smiselno povzeta po objavljenih rezultatih Državne volilne komisije (to je, da poročilo vsebuje samo ime in priimek izvoljenih kandidatov). Občinska uprava potrebuje naslove izvoljenih kandidatov za sklic konstitutivnih sej. Zanima vas, kje lahko občinska volilna komisija črpa podlago za posredovanje osebnih podatkov (naslovov stalnih prebivališč novo izvoljenih članov) občinski upravi, ki jih le-ta potrebuje za sklic omenjenih sej.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Če želi občinska uprava pridobiti podatke o naslovih stalnih prebivališč izvoljenih članov občinskega sveta in članov krajevnih skupnosti za sklic konstitutivnih sej od občinske volilne komisije, gre za dostop do osebnih podatkov znotraj upravljavca. To pomeni, da za takšno posredovanje občinska volilna komisija ne potrebuje samostojne pravne podlage v smislu člena 6(1) Splošne uredbe o varstvu podatkov. Do osebnih podatkov znotraj upravljavca (v tem primeru občine) pa so upravičeni dostopati le tisti posamezniki, ki podatke potrebujejo za opravljanje svojega dela. 
 
44. člen ZLV izrecno določa, da so državni in občinski organi dolžni pomagati volilnim organom pri njihovem delu ter jim na njihovo zahtevo dati podatke, ki jih potrebujejo pri svojem delu.
 
O b r a z l o ž i t e v:
 
Občinski svet je po 28. členu Zakona o lokalni samoupravi  (Uradni list RS, št. 94/07 – uradno prečiščeno besedilo, s spremembami in dopolnitvami; v nadaljevanju ZLS) organ občine, občina pa je samostojna oseba javnega prava (7. člen ZLS). Volitve v občinske svete vodijo in izvajajo občinske volilne komisije (33. člen Zakona o lokalnih volitvah; Uradni list RS, št. 94/07 – uradno prečiščeno besedilo, s spremembami in dopolnitvami; v nadaljevanju ZLV). Skladno s prvim odstavkom 45.a člena ZLV so volilni organi za lokalne volitve samostojni in neodvisni organi občin. Ker sta tako občinski svet kot občinska volilna komisija organa občine, je kot upravljavca osebnih podatkov treba šteti občino kot celoto. Če želi torej občinska uprava pridobiti podatke o naslovih stalnih prebivališč izvoljenih članov občinskega sveta in članov krajevnih skupnosti za sklic konstitutivnih sej od občinske volilne komisije, gre za dostop do osebnih podatkov znotraj upravljavca. To pomeni, da za takšno posredovanje občinska volilna komisija ne potrebuje samostojne pravne podlage v smislu člena 6(1) Splošne uredbe o varstvu podatkov. Sicer pa 44. člen ZLV izrecno določa, da so državni in občinski organi dolžni pomagati volilnim organom pri njihovem delu ter jim na njihovo zahtevo dati podatke, ki jih potrebujejo pri svojem delu.
 
Smiselno je, da občina sprejme interna pravila za varno obdelavo osebnih podatkov, ki morajo vključevati tudi ukrepe, ki preprečujejo neupravičen dostop do osebnih podatkov, kot to določa člen 32 Splošne uredbe o varstvu podatkov ter 24. in 25. člen ZVOP-1. Do osebnih podatkov znotraj upravljavca (v tem primeru občine) so namreč upravičeni dostopati le tisti posamezniki, ki podatke potrebujejo za opravljanje svojega dela.
 
IP ob tem dodaja, da ima občina skladno z 21.a členom ZLS pravno podlago za pridobivanje podatkov, ki jih potrebuje za opravljanje nalog iz svoje pristojnosti, jih obdeluje ter opravlja statistično, evidenčno in analitično funkcijo za svoje potrebe. Občina pridobiva in obdeluje o posameznikih naslednje osebne podatke:
-          enotno matično številko občana;
-          osebno ime;
-          naslov stalnega ali začasnega prebivališča;
-          datum in kraj rojstva oziroma datum smrti;
-          podatke o osebnih vozilih;
-          podatke o nepremičninah ter
-          druge osebne podatke v skladu z zakonom.
 
Izbira ustrezne pravne podlage za obdelavo osebnih podatkov, upoštevajoč konkretne okoliščine in namen obdelave, je obveznost upravljavca. IP pa pojasnjuje, da je za zakonitost obdelave dovolj, da je izpolnjena ena od samostojnih pravnih podlag, ki jih določa člen 6(1) Splošne uredbe o varstvu podatkov. To pomeni, da v kolikor upravljavec osebne podatke obdeluje npr. na podlagi zakona, za te podatke privolitev v smislu člena 6(1)(a) Splošne uredbe o varstvu podatkov ni dolžan pridobivati.
 
Lepo vas pozdravljamo,
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
