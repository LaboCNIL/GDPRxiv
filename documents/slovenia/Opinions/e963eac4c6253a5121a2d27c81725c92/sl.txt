

Vpogled v osebno izkaznico in nadaljnja obdelava osebnih podatkov
+
-


Datum: 24.11.2021
Številka: 07121-1/2021/2343

Kategorije: EMŠO in davčna, Zbirke osebnih podatkov
                        Informacijski pooblaščenec (v nadaljevanju: IP) je po e-pošti prejel vaše zaprosilo za mnenje v zvezi s preverjanjem PCT pogoja. Navajate, da želite prijaviti kršitev uporabe vaših osebnih podatkov. Na bencinskem servisu Petrol ste bili prisiljeni pokazati osebno izkaznico, sicer ne bi mogli plačati goriva. Od takrat vas zaposleni na bencinskem servisu kliče po imenu. 
 
Razbrali ste, da lahko osebni dokument preverja le pooblaščena oseba (policist) in vas zanima, ali lahko zoper bencinski servis vložite pritožbo, ker so preverjali dokument oz. zaradi nadaljnje uporabe vaših podatkov. Prosite nas za pomoč, kako pripraviti pritožbo glede uporabe vaših osebnih podatkov, saj menite, da gre dejansko za hranjenje in uporabo podatkov, kar ni zakonito.
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
V zvezi z ugotavljanjem identitete (vpogledom v osebno izkaznico) vam predlagamo, da se seznanite z objavo IP »Zakon o varstvu osebnih podatkov dopušča vpogled v osebni dokument za namen preverjanja točnosti podatkov«, ki je dostopna na: https://www.ip-rs.si/novice/zakon-o-varstvu-osebnih-podatkov-dopu%C5%A1%C4%8Da-vpogled-v-osebni-dokument-za-namen-preverjanja-to%C4%8Dnosti-podatkov. Kot smo poudarili, zadnji vladni Odlok o začasnih ukrepih za preprečevanje in obvladovanje okužb z nalezljivo boleznijo COVID-19, ki je začel veljati 8. 11. 2021, glede obdelav osebnih podatkov bistveno ne spreminja ureditve dosedanjih načinov preverjanja pogojev. O ustreznosti odlokov (oziroma neobstoja zakona) v zvezi s preverjanjem pogojev PCT bo presojalo Ustavno sodišče, saj je tudi IP že vložil zahtevo za presojo ustavnosti. Dokler torej Ustavno sodišče ne bo odločilo, so odloki veljavni in jih je treba upoštevati ter izvajati. Ne glede na to pa smo že večkrat pojasnili, da vpogled v osebni dokument za namen preverjanja točnosti podatkov, kot samostojni pravni podlagi dopuščata že 18. oz. 82. člen Zakona o varstvu osebnih podatkov. Na podlagi ZVOP-1 lahko upravljavec skladno z 18. členom preveri točnost osebnih podatkov pred vnosom v zbirko osebnih podatkov oz. na podlagi 82. člena ZVOP-1 preveri osebne podatkov pri vnosu osebnih podatkov v evidenco vstopov in izstopov iz prostorov.
 
Več o preverjanju izpolnjevanja pogojev PCT pa si lahko preberete v smernicah o preverjanju PCT pogojev (za upravljavce in za posameznike), ki so dostopne na spletni strani: https://www.ip-rs.si/novice/smernice-o-preverjanju-pct-pogojev.
 
Kot smo poudarili v smernicah, lahko upravljavec (npr. oseba, ki organizira opravljanje dela, oz. izvajanje dejavnosti) vpogleda v dokazilo o izpolnjevanju PCT pogojev, če za to obstaja pravna podlaga – to je lahko določba v ustreznem pravnem predpisu. Na primer, če takšno obvezno preverjanje izpolnjenosti PCT pogojev pri obiskovalcih in uporabnikih storitev nalaga vladni odlok, je posredna pravna podlaga za to podana. Pri tem pa upravljavec ne sme beležiti nobenih podatkov glede izpolnjevanja pogojev PCT obiskovalcev/uporabnikov, temveč lahko v dokazilo le vpogleda.
 
Ostala priporočila IP si lahko preberete v citiranih smernicah.
 
V kolikor na podlagi navedenega menite, da je pri upravljavcu prišlo do kršitve varstva osebnih podatkov, lahko podate prijavo v zvezi z domnevnimi kršitvami pri IP (podana je lahko tudi anonimno). Pomagate si lahko z obrazcem »Prijava kršitve varstva osebnih podatkov (Obrazec ZIN PRIJAVA)«, ki je objavljen na povezavi: https://www.ip-rs.si/obrazci/varstvo-osebnih-podatkov/.
 
V zvezi z nadaljnjo obdelavo vaših podatkov vam pojasnjujemo, da lahko pri upravljavcu uveljavljate tudi npr. pravico dostopa posameznika skladno s 15. členom Splošne uredbe. Upravljavec vam mora zagotoviti dostop do vaših osebnih podatkov in podati informacije, npr. o namenih obdelave, uporabnikih osebnih podatkov, obdobju hrambe, itd. Več o tem si lahko preberete na povezavi https://tiodlocas.si/zelim-vedeti-kaj-pocnejo-z-mojimi-podatki/, kjer je dostopen tudi obrazec, ki ga lahko uporabite pri vložitvi zahteve. Več o ostalih pravicah skladno s Splošno uredbo, npr. glede pravice do izbrisa skladno s 17. členom Splošne uredbe, pa si lahko preberete na www.tiodlocas.si.
 
 
Lepo pozdravljeni.
 
                                                                                             
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
