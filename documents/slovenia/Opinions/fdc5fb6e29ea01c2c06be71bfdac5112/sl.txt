

Obdelava osebnih podatkov lastnikov kraških ovčarjev
+
-


Datum: 19.12.2020
Številka: 07121-1/2020/2088

Kategorije: Definicija OP, Pravne podlage, Pridobivanje OP iz zbirk, Svetovni splet
                        V dopisu, ki ste ga poslali Informacijskemu pooblaščencu (v nadaljevanju IP), ste navedli, da imata … (v nadaljevanju …) in … (v nadaljevanju …) skupaj t.i. informacijski sistem, kamor vnašajo podatke o kraških ovčarjih, njihovih vzrediteljih in njihovih lastnikih. Do podatkov pridejo na različne načine, in sicer jih prepisujejo iz razstavnih katalogov, kradejo iz DNK analiz in podobno. Vašega soglasja in soglasij članov vašega društva (…) za takšno ravnanje niso pridobili. Ker kljub večkratnim prošnjam iz evidenc nočejo izbrisati podatkov, vas zanima, ali smejo početi navedeno.Dopisu ste priložili:- štiri zaslonske slike, iz katerih je razvidno, da … v informacijskem sistemu, ki je dostopen na spletni strani …, obdeluje vaše osebne podatke,- zaslonske slike in izpise e-sporočil, iz katerih izhaja, da … pošilja certifikate za pse, za katere so lastniki na … naročili DNK analizo.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.IP v zvezi z obdelavo osebnih podatkov v konkretnem primeru ugotavlja oziroma izpostavlja naslednje:- Podatek, da ima posameznik psa določene pasme, je osebni podatek, če je posameznik določen ali določljiv. Zbiranje teh podatkov iz različnih virov, njihov vnos v informacijski sistem ter tudi pošiljanje DNK analiz zato predstavlja obdelavo osebnih podatkov, za katero bi … in … morala imeti ustrezno pravno podlago. - IP po pregledu veljavne področne zakonodaje za navedene primere obdelave osebnih podatkov sicer ni našel podlage v zakonu, vendar pa to nujno še ne pomeni, da je ravnanje … in … nezakonito. IP namreč lahko odločitev o zakonitosti določene obdelave osebnih podatkov sprejme le v okviru inšpekcijskega ali drugega upravnega postopka na podlagi vseh ugotovljenih dejstev in okoliščin. - V informacijskem sistemu je o lastniku psa javno dostopno njegovo osebno ime (v sistemu je sicer navedeno, da so podatki o lastniku na voljo pri vzrejni komisiji …, pri čemer pa ni razvidno, s katerimi vrstami osebnih podatkov posameznega lastnika … še razpolaga). Ostali objavljeni podatki pa se nanašajo primarno na psa in ni nedvoumno jasno, ali oz. v katerem delu gre za osebne podatke lastnika, od česar je odvisno tudi vprašanje, ali je za njihovo obdelavo potrebna pravna podlaga iz člena 6(1) Splošne uredbe. - Upravljavec informacijskega sistema bi posameznikom, katerih osebne podatke obdeluje v sistemu, pridobil pa jih ni neposredno od njih, praviloma moral zagotoviti informacije iz člena 14 Splošne uredbe. - Če je izpolnjen kateri od pogojev, določenih v členu 17 Splošne uredbe, bi upravljavec na zahtevo posameznika moral iz informacijskega sistema brez nepotrebnega odlašanja izbrisati osebne podatke v zvezi z njim. O b r a z l o ž i t e v:Osebni podatek je skladno s točko (1) člena 4 Splošne uredbe katera koli informacija v zvezi z določenim ali določljivim posameznikom. Obdelava po določbi točke (2) člena 4 Splošne uredbe pomeni vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje. Zbirka je glede na točko (6) člena 4 Splošne uredbe vsak strukturiran niz osebnih podatkov, ki so dostopni v skladu s posebnimi merili, niz pa je lahko centraliziran, decentraliziran ali razpršen na funkcionalni ali geografski podlagi.Obdelava osebnih podatkov je zakonita, če je izpolnjen vsaj eden od pogojev, določenih v členu 6(1) Splošne uredbe: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov, pri čemer privolitev v skladu s točko (11) člena 4 Splošne uredbe pomeni vsako prostovoljno, specifično, informirano in nedvoumno ravnanje (vedenje) posameznika, na katerega se nanašajo osebni podatki, s katero z izjavo ali jasnim pritrdilnim ravnanjem izrazi soglasje z obdelavo osebnih podatkov, ki se nanašajo nanj; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok. Podatek, da ima posameznik psa določene pasme, je osebni podatek, če je posameznik določen ali določljiv. Zbiranje teh podatkov iz različnih virov, njihov vnos v informacijski sistem ter tudi pošiljanje DNK analiz zato predstavlja obdelavo osebnih podatkov, za katero bi … in … morala imeti ustrezno pravno podlago. IP pojasnjuje, da dejstvo, da so določeni osebni podatki lastnikov psov javno objavljeni (bodisi, da so jih objavili sami ali pa so jih objavili upravljavci, ki imajo za objavo pravno podlago, npr. organizatorji razstav), ne pomeni, da jih lahko kdorkoli zbira in ustvarja novo zbirko osebnih podatkov ter jih uporablja za namene, ki se razlikujejo od prvotnega namena obdelave. IP po pregledu veljavne področne zakonodaje za navedene primere obdelave osebnih podatkov sicer ni našel podlage v zakonu, vendar pa to nujno ne pomeni, da je ravnanje … in … nezakonito. IP namreč lahko odločitev o zakonitosti določene obdelave osebnih podatkov sprejme le v okviru inšpekcijskega ali drugega upravnega postopka na podlagi vseh ugotovljenih dejstev in okoliščin.IP je po pregledu informacijskega sistema ugotovil, da je o lastniku psa javno dostopno njegovo osebno ime (v sistemu je sicer navedeno še, da so podatki o lastniku na voljo pri vzrejni komisiji …, pri čemer pa ni razvidno, s katerimi vrstami osebnih podatkov posameznega lastnika … še razpolaga) in da se ostali objavljeni podatki nanašajo na psa (npr. ime psa, spol, datum rojstva, rodovniška številka, DNA analiza, datum vzrejnega pregleda, datum smrti, podatki o očetu in materi ter drugih prednikih, paritvah, potomcih, bratih in sestrah, opravljenih testih, prvaštvih, slike, podatek o inbriding koeficentu). IP pojasnjuje, da so podatki, ki se nanašajo na psa, osebni podatki lastnika psa, le če je posameznik na njihovi podlagi določljiv. V kakšnem delu gre v opisanem primeru za osebne podatke lastnikov, IP v mnenju ne sme presojati. Za obdelavo osebnih podatkov je vedno potrebna pravna podlaga iz člena 6(1) Splošne uredbe, če pa v posameznem primeru ne bi šlo za osebne podatke, tudi pravna podlaga za njihovo obdelavo ne bi bila potrebna.     Upravljavci osebnih podatkov morajo poleg zakonitosti obdelave osebnih podatkov zagotoviti tudi poštenost in preglednost njihove obdelave, kar storijo s posredovanjem ustreznih informacij o obdelavi osebnih podatkov. Člen 14 Splošne uredbe določa informacije, ki jih mora upravljavec zagotoviti posamezniku, kadar osebnih podatkov ni pridobil neposredno od njega: npr. kontaktne podatke upravljavca; namene, za katere se osebni podatki obdelujejo, kakor tudi pravno podlago za njihovo obdelavo; vrste zadevnih osebnih podatkov; uporabnike ali kategorije uporabnikov osebnih podatkov, kadar obstajajo; informacije o morebitnem prenosu osebnih podatkov uporabniku v tretji državi ali mednarodni organizaciji; obdobje hrambe osebnih podatkov; kadar obdelava temelji na točki (f) člena 6(1), zakonite interese, za uveljavljanje katerih si prizadeva upravljavec ali tretja oseba; obstoj pravic posameznika; pravico do vložitve pritožbe pri nadzornem organu; od kje izvirajo osebni podatki in po potrebi, ali izvirajo iz javno dostopnih virov. Upravljavec posamezniku informacij ni dolžan posredovati le v primeru, če je izpolnjen kateri izmed pogojev v petem odstavku člena 14 Splošne uredbe. Upravljavec mora informacije zagotoviti v jedrnati, pregledni, razumljivi in lahko dostopni obliki ter jasnem in preprostem jeziku, kot to določa člen 12(1) Splošne uredbe.Splošna uredba posamezniku zagotavlja možnost, da pri upravljavcu osebnih podatkov uveljavlja pravice iz Poglavja III (členi 12 do 22) – Pravice posameznika, na katerega se nanašajo osebni podatki, in sicer: do informacij (člena 13 in 14), do dostopa do podatkov (ali seznanitve z lastnimi osebnimi podatki, člen 15), do popravka (člen 16), do izbrisa (ali pozabe, člen 17), do omejitve obdelave (člen 18), do prenosljivosti podatkov (člen 20), do ugovora (člen 21) ter pravico, da zanj ne velja odločitev, ki temelji zgolj na avtomatizirani obdelavi, vključno z oblikovanjem profilov (člen 22).  Člani vašega kluba lahko pri … najprej izkoristijo pravico iz člena 15 Splošne uredbe, pri čemer si lahko pomagajo z obrazcem Zahteva za seznanitev z lastnimi osebnimi podatki, dostopnim na https://www.ip-rs.si/obrazci/varstvo-osebnih-podatkov/. Iz pridobljenih informacij bo razvidno, katere njihove osebne podatke društvo obdeluje, kje jih je pridobilo in ali jih obdeluje na zakoniti pravni podlagi. Če je izpolnjen kateri od pogojev v členu 17 Splošne uredbe, lahko člani od … zahtevajo, da brez nepotrebnega odlašanja izbriše osebne podatke v zvezi z njimi. Skladno s členom 12(3) Splošne uredbe mora upravljavec na zahtevo posameznika odgovoriti v enem mesecu od prejema zahteve, če pa zahtevo delno ali v celoti zavrne oziroma nanjo ne odgovori v predpisanem roku, lahko posameznik na IP na podlagi člena 77 Splošne uredbe naslovi pritožbo.Prijazen pozdrav,Mojca Prelesnik, univ. dipl. prav.               informacijska pooblaščenka
