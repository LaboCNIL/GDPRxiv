

Preverjanje PCT pogoja s strani zdravnika
+
-


Datum: 29.10.2021
Številka: 07121-1/2021/1942

Kategorije: Zdravstveni osebni podatki
                        Informacijski pooblaščenec (v nadaljevanju: IP) je e-pošti prejel vaše zaprosilo za mnenje. Navajate, da so PCT pogoji uvedeni za obisk zdravnika, kar je po vašem grobo kršenje človekovih pravic in pričakujete javen odziv IP. Navajate, da tako določa 18. člen Ustave RS, da epidemija ni razglašena, odlok oz. ukrep pa ne more biti nad Zakonom o nalezljivih boleznih (ki ni bil sprejet).
 
Po vašem mnenju je sporno tudi varstvo osebnih podatkov, saj je vaše zdravstveno stanje intimno osebna zadeva, ki je ne želite razlagati nekomu pri vhodu v zdravstveni dom in ki povrhu vsega ni usposobljen odločati ali je nujno ali ne. 
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V zvezi z vašim vprašanjem vam lahko IP skladno s svojimi pristojnostmi poda zgolj odgovor v zvezi z varstvom osebnih podatkov. Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
V zvezi z vašim vprašanjem vas napotujemo na smernice o preverjanju PCT pogojev (za upravljavce in za posameznike), ki so dostopne na spletni strani: https://www.ip-rs.si/novice/smernice-o-preverjanju-pct-pogojev.
 
Kot smo poudarili v smernicah, lahko upravljavec (v vašem primeru oseba, ki organizira opravljanje dela, oz. izvajanje dejavnosti) vpogleda v dokazilo o izpolnjevanju PCT pogojev, če za to obstaja pravna podlaga – to je lahko določba v ustreznem pravnem predpisu. Na primer, če takšno obvezno preverjanje izpolnjenosti PCT pogojev pri obiskovalcih in uporabnikih storitev nalaga vladni odlok, je posredna pravna podlaga za to podana. Pri tem pa upravljavec ne sme beležiti nobenih podatkov glede izpolnjevanja pogojev PCT obiskovalcev/uporabnikov, temveč lahko v dokazilo le vpogleda. Če se dokazovanje izvaja z evropskimi digitalnimi potrdili, si ob vpogledu lahko pomaga še z aplikacijo za odčitavanje QR kode zato, da se prepriča, ali je potrdilo pristno oziroma veljavno. Aplikacija upravljavcu ne omogoča vpogleda v centralne zbirke zdravstvenih podatkov. Poudarjamo tudi, da je IP pri Ustavnem sodišču vložil zahtevo za presojo ustavnosti in zakonitosti odlokov, ki urejajo obdelavo osebnih podatkov pri preverjanju PCT pogojev. IP ni pristojen, da bi sam presodil, ali so odloki skladni z Ustavo, to pristojnost ima le Ustavno sodišče. Opozarjamo pa, da so odloki veljavni, dokler o njih ne odloči Ustavno sodišče, kar pomeni, da jih morajo upravljavci upoštevati in jih izvajati.
 
Ostala priporočila IP si lahko preberete v citiranih smernicah. V zvezi z vprašanji, ki se nanašajo na kršenje človekovih pravic, vam predlagamo, da se obrnete na Varuha človekovih pravic.
 
Lepo pozdravljeni.
 
                                                                                             
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
