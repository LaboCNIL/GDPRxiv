

Posredovanje zdravstvenega kartona pacientu
+
-


Datum: 07.03.2022
Številka: 07121-1/2022/272

Kategorije: Zdravstveni osebni podatki, Zavarovanje osebnih podatkov, Posredovanje OP med upravljavci
                        Informacijski pooblaščenec (v nadaljevanju IP) je po elektronski pošti prejel vaše zaprosilo za mnenje o tem, ali je potrebno na zdravniški pregled za zaposlitev obvezno prinesti zdravstveni karton ter ali je sporno, da s tem namenom osebni zdravnik posreduje pacientu njegov zdravstveni karton v fizični obliki. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
 Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
V skladu z 41. členom Zakona o pacientovih pravicah (Uradni list RS, št. 15/08 in 55/17 in 177/20; v nadaljevanju: ZPacP) ima pacient ob prisotnosti zdravnika ali drugega zdravstvenega delavca oziroma zdravstvenega sodelavca pravico do neoviranega vpogleda in prepisa zdravstvene dokumentacije, ki se nanaša nanj. Fotokopiranje ali drugo reprodukcijo zdravstvene dokumentacije mora zagotoviti izvajalec zdravstvene dejavnosti. Verodostojno reprodukcijo slikovne dokumentacije, ki se ne hrani v elektronski obliki, je izvajalec zdravstvene dejavnosti dolžan zagotoviti, če razpolaga s tehničnimi sredstvi, ki to omogočajo. Izvajalec zdravstvene dejavnosti mora pravico iz prvega odstavka tega člena pacientu omogočiti takoj ali najpozneje pet delovnih dni po prejemu zahteve. Pacient lahko pri istem izvajalcu zdravstvene dejavnosti vloži zahtevo največ dvakrat mesečno. Pri tem pacient ni dolžan navajati razloga, zakaj želi vpogled v svojo dokumentacijo.
 
V zvezi z izročitvijo originalnega zdravstvenega kartona, pa pojasnjujemo, da je lastnik nosilca podatkov, ki se nanašajo na pacienta, izvajalec zdravstvenih storitev. Pacient, razen v izjemnih primerih, nima pravice pridobiti originalne zdravstvene dokumentacije (v fizični obliki - torej z nosilcem zdravstvenih podatkov), da bi z njo prosto razpolagal. Ima pa pravico do seznanitve z lastnimi osebnimi podatki, ki se nahajajo v kateri koli izmed zbirk osebnih podatkov, ki se nanašajo nanj.
 
IP je v podobnem primeru že izdal svoja neobvezna mnenja, ki so objavljena na naši spletni strani. Mnenje, v katerem smo odgovorili na vprašanje, primerljivo vašemu, se nahaja na spodnjem naslovu:
 
-        07121-1/2020/148 z dne 05.02.2020 Posredovanje zdravstvene dokumentacije medicini dela - IPRS (ip-rs.si)
 
-       07121-1/2020/1112 z dne 23.06.2020: Razpolaganje z zdravstvenim kartonom - IPRS (ip-rs.si)
 
-       07121-1/2020/1093 z dne 19.6.2020 Vpogled v zdravniški karton - IPRS (ip-rs.si)
 
Zaradi pogostosti dilem v zvezi s posredovanjem zdravstvene dokumentacije je IP izdal tudi Smernice za izvajalce zdravstvenih storitev, ki na 6., 7., 8. ter 24. strani odgovarjajo na vaše vprašanje. Dostopne so na spodnji povezavi:
 
-       https://www.ip-rs.si/fileadmin/user_upload/Pdf/brosure/Smernice_za_izvajalce_zdr._storitev_net.pdf 
Več o pravicah pacientov si lahko preberete na naši spletni strani: Pravice pacientov - IPRS (ip-rs.si) 
Upamo, da smo vam s svojimi pojasnili uspeli pomagati.
 
 
Lep pozdrav,
 
                                                                                                  Mojca Prelesnik, univ. dipl. prav.,
                                                                                                      Informacijska pooblaščenka                                                                               
Pripravila:
Klara Kozina
državna nadzornica
za varstvo osebnih podatkov
