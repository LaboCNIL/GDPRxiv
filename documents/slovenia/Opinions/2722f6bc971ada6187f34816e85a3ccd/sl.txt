

Posredovanje dokumentacije FURS
+
-


Datum: 14.02.2019
Številka: 0712-1/2019/338

Kategorije: Davčni postopki
                        pri Informacijskem pooblaščencu (IP) smo dne 14. 2. 2019 prejeli vaše zaprosilo za mnenje glede upravičenosti, zakonitosti in sorazmernosti zahteve Finančne uprave RS (FURS) za posredovanje dokumentacije, kot to izhaja iz priloženih zahtev. Gre za podatke o zdravstvenem stanju in zdravstveni oskrbi določenega mladoletnega pacienta.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o Informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Pri tem še pojasnjujemo:  da IP v konkretnem primeru ni pristojen konkretno določiti, do katerih dokumentov ali njihovih delov je FURS upravičen in tudi ne presojati sorazmernosti, in   da se IP ni pristojen opredeljevati do aktivnih inšpekcijskih in podobnih uradnih postopkov.  Zakon o finančni upravi (ZFU) je v 17. členu lahko ustrezna podlaga za posredovanje zahtevanih zdravstvenih podatkov oziroma zdravstvene dokumentacije. Oba, uporabnik (FURS) in upravljavec (izvajalec zdravstvene dejavnosti) sta zavezana k spoštovanju načela najmanjšega obsega osebnih podatkov iz člena 5 Splošne uredbe o varstvu podatkov oziroma k spoštovanju zakonske zahteve po posredovanju »podatkov, ki so potrebni za opravljanje nalog finančne uprave«.Res je, da je priložena zahteva FURS po vsebini na prvi pogled nenavadna, vendar to še ne pomeni nujno, da FURS v konkretnem primeru ni upravičen do zaprošenih podatkov. Če se kot upravljavec na podlagi prejete zahteve FURS niste mogli prepričati o »potrebnosti podatkov«, ki jo zahteva 17. člen ZFU, ste upravičeni, da od FURS zahtevate dodatna pojasnila o namenu uporabe podatkov in drugih okoliščinah, ki so pomembne za presojo omenjenega pogoja. O b r a z l o ž i t e v:V konkretnem primeru 17. člen ZFU predstavlja ustrezno pravno podlago za posredovanje osebnih podatkov (ali dokumentov, ki vsebujejo osebne podatke), kot jo zahtevata:  (c) točka prvega odstavka člena 6 in   (g) točka prvega odstavka člena 9 Splošne uredbe o varstvu podatkov.  Ker ste kot upravljavec dolžni tudi sami preveriti, ali so v konkretnem primeru za posredovanje osebnih podatkov izpolnjeni pogoji po ZFU oziroma, ali je spoštovano načelo najmanjšega obsega podatkov (t.i. načelo sorazmernosti), je možno v nejasnih primerih upravljavca zaprositi za dodatna pojasnila, na primer: - kaj želijo z zahtevanim dokumentom dokazati oziroma ugotoviti, - zakaj so dejstva, ki jih je treba dokazati oziroma ugotoviti pomembna za izvajanje naloge, - v katerem postopku oziroma v zvezi s katero davčno obveznostjo so podatki potrebni, - zoper koga (na splošno) se vodi postopek, - na kateri odstavek 17. člena ZFU se sklicujejo in podobno.V zvezi z obravnavanim načelom ter davčnimi in inšpekcijskimi postopki je na naši spletni strani, s pomočjo iskalnika po mnenjih, že dostopnih več mnenj IP.Prijazen pozdrav,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
