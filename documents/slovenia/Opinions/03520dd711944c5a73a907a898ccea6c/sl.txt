

Obdelava podatkov s strani izvajalcev medicine dela po ZVZD-1 v casu epidemije virusa COVID-19
+
-


Datum: 02.04.2020
Številka: 07120-1/2020/269

Kategorije: Delovna razmerja, Posebne vrste, Posredovanje OP med upravljavci, Pravne podlage, Uradni postopki, Zdravstveni osebni podatki
                        Pri Informacijskem pooblaščencu (IP) smo dne 31. 3. 2020 prejeli vaše vprašanje v zvezi z že izdanim mnenjem IP št. 07121-1/2020/411, z dne 25. 3. 2020 (objavljeno na spletni strani IP), iz katerega po vašem mnenju izhaja, da takšnih seznamov brez soglasij delavcev naj ne bi pošiljali. Zato vas zanima, ali bi lahko prišla v poštev podlaga v točki (d) prvega odstavka člena 6 Splošne uredbe o varstvu podatkov. Po tej določbi je v izjemnih situacijah obdelava osebnih podatkov lahko dopustna, če je to potrebno za zaščito življenjskih interesov posameznika, na katerega se nanašajo podatki ali tretjih oseb (splošne javnosti). Razširjeni kolegij za MDPŠ in strokovni kolegij Kliničnega inštituta za MDPŠ sta v zvezi z ukrepi varovanja zdravja delavcev v času epidemije z virusom COVID 19 sprejela sklep, da morajo specialisti MDPŠ vsem delodajalcem, za katere so pooblaščeni in jih za to zaprosijo, v okviru svojih kompetenc nemudoma posredovati konkretna navodila za zagotavljanje varnih delovnih razmer, ki bodo upoštevala vsa pravila preprečevanja okužbe z virusom COVID-19 na delu (gl. spletna stran MZ, Navodila za delodajalce št. 181-15/2020 z dne 19.03.2020). Ker je v bistvu prišlo na vseh delovnih mestih do izrednih razmer in posledično do sprememb posebnih zdravstvenih zahtev, ki jih morajo za delo izpolnjevati zaposleni (npr. nekdo z kroničnimi obolenji dihal je bil prej za neko delo popolnoma zmožen, v trenutni epidemiološki situaciji pa to isto delo zanj predstavlja veliko tveganje za njegovo zdravstveno stanje), bi morali specialisti MDPŠ posledično ponovno oceniti delazmožnost vseh zaposlenih. V kolikor v sezname ne bi bile vključene diagnoze ampak le razporeditev zaposlenih glede na tveganje oz. delazmožnost s priporočili za ukrepanje, menite, da bi bili takšni nezamudni ukrepi, ki ne zahtevajo napotovanja številnih delavcev na ponovne presoje k specialistom MDPŠ, izrednega pomena za ustrezno zaščito zaposlenih.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.1. Točka (d) prvega odstavka člena 6 Splošne uredbe o varstvu podatkov v konkretnem primeru ne pride v poštev, ker gre za zdravstvene osebne podatke, za katere se uporablja le člen 9 Splošne uredbe o varstvu podatkov. Prav tako ne pride v poštev (podobna) določba (c) točke drugega odstavka člena 9 Splošne uredbe o varstvu podatkov, ker velja le v primeru nezmožnosti privolitve. 2. Iz mnenja IP št. 07121-1/2020/411 ne izhaja, da je posredovanje seznamov dopustno le na podlagi privolitve delavcev, pač pa je pogojno (!) dopustno na podlagi ZVZD-1 v povezavi s (h) točko drugega odstavka člena 9 Splošne uredbe o varstvu podatkov.O b r a z l o ž i t e v:Zgoraj omenjena (h) točka drugega odstavka člena 9 Splošne uredbe o varstvu podatkov določa, da je obdelava zdravstvenih podatkov dopustna tudi, če »je potrebna za namene preventivne medicine ali medicine dela, oceno delovne sposobnosti zaposlenega, zdravstveno diagnozo, zagotovitev zdravstvene ali socialne oskrbe ali zdravljenja ali upravljanje sistemov in storitev zdravstvenega ali socialnega varstva na podlagi prava Unije ali prava države članice ali v skladu s pogodbo z zdravstvenim delavcem ter zanjo veljajo pogoji in zaščitni ukrepi iz odstavka 3«.Glede ostalega se sklicujemo na mnenje št. 07121-1/2020/411.Prijazen pozdrav,mag. Urban Brulc, univ. dipl. prav.samostojni svetovalec IP
