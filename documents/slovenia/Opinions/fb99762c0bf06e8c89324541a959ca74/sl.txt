

Videonadzor v zasebni hiši
+
-


Datum: 05.02.2021
Številka: 07121-1/2021/214

Kategorije: Stanovanjsko in nepremičninsko pravo, Video in avdio nadzor
                        Informacijski pooblaščenec RS (v nadaljevanju IP) je prejel vaše zaprosilo za mnenje. Navajate, da z otroki stanujete v hiši, kjer se na parceli izvaja videonadzor. Izvaja ga fizična oseba, ki je tudi večinski lastnik objekta in ki ima na istem naslovu registrirano tudi podjetje. Posnetki se hranijo v oblaku 7 dni. 
Zanima vas, kako ste lahko prepričani, da se posnetki ne pregledujejo in obdelujejo po nepotrebnem? Menite, da gre za kršitev vaše zasebnosti in zasebnosti vaših otrok, zato se z videonazdorom niste strinjali.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanjem.
 
 
IP v okviru neobvezujočega mnenja ne more presojati zakonitosti konkretnih obdelav osebnih podatkov. Slednje lahko stori le v konkretnem inšpekcijskem ali drugem ustreznem upravnem postopku, zato vam v nadaljevanju posredujemo zgolj splošno mnenje v zvezi z vašim vprašanjem.
 
Videonadzor sodi na področje obdelave osebnih podatkov (za kar je pristojen IP), če se izvaja na način, da so posamezniki na posnetkih določljivi IN če ne gre za snemanje med potekom popolnoma osebne ali domače dejavnosti – v slednjem primeru se namreč pravila varstva osebnih podatkov, ki jih zagotavlja Splošna uredba ne uporabljajo (člen 2(2)(c) Splošne uredbe). Za snemanje v smislu 'popolnoma osebne ali domače dejavnosti' gre lahko v primeru, ko fizične osebe snemajo izključno svojo zasebno lastnino, hkrati pa ne obstajajo drugi dejavniki, ki bi vplivali na to, da se takšno snemanje ne more šteti za izvajanje 'popolnoma osebne ali domače dejavnosti'. Iz evropskih smernic v zvezi z obdelavo osebnih podatkov prek video naprav (str. 8)[1] izhajajo naslednji dejavniki, ki kažejo na to, da obdelava osebnih podatkov presega popolnoma osebne ali domače dejavnosti:

ali ima upravljavec kakršnokoli osebno razmerje z posneto osebo;
ali obseg in pogostost snemanja kaže na izvajanje dejavnosti (npr. poslovne dejavnosti); in
kakšni so potencialni škodljivi učinki za posameznike.

Po omenjenih smernicah prisotnost teh dejavnikov še ne pomeni nujno, da se videonadzor ne more šteti za popolnoma osebno ali domačo dejavnost in je treba te dejavnike upoštevati ob presoji vseh okoliščin konkretnega primera. Tega pa IP v okviru neobvezujočega mnenja ne more presojati. Tudi če bi ugotovili, da IP ni pristojen za ukrepanje, ker bi šlo v konkretnem primeru za videonadzor med potekom popolnoma osebne ali domače dejavnosti, se s tovrstnim snemanjem še vedno posega v zasebnost v širšem smislu in imate še vedno na voljo civilnopravno in kazenskopravno varstvo. Na podlagi 138. člena Kazenskega zakonika (Uradni list RS, št. 50/12 – uradno prečiščeno besedilo, 6/16 – popr., 54/15, 38/16, 27/17, 23/20 in 91/20), kdor neupravičeno slikovno snema ali naredi slikovni posnetek drugega ali njegovih prostorov brez njegovega soglasja in pri tem občutno poseže v njegovo zasebnost ali kdor tako snemanje neposredno prenaša tretji osebi ali ji tak posnetek prikazuje ali kako drugače omogoči, da se z njim neposredno seznani, se kaznuje z denarno kaznijo ali zaporom do enega leta. Za naznanitev kaznivih dejanj se lahko obrnete na policijo. Dalje, na podlagi 134. člena Obligacijskega zakonika (Uradni list RS, št. 97/07 – uradno prečiščeno besedilo, 64/16 – odl. US in 20/18 – OROZ631) ima vsak pravico zahtevati od sodišča ali drugega pristojnega organa, da odredi prenehanje dejanja, s katerim se krši nedotakljivost človekove osebnosti, osebnega in družinskega življenja ali kakšna druga osebnostna pravica, da prepreči tako dejanje ali da odstrani njegove posledice.
 
Če videonadzor ne sodi v izjemo popolnoma osebne ali domače dejavnosti, potem ima izvajalec videonadzora kot upravljavec osebnih podatkov, obveznosti po Splošni uredbi in ZVOP-1, da zagotovi zakonito, pošteno in transparentno obdelavo osebnih podatkov, kot tudi, da poskrbi za varnost zbirk (poskrbeti mora za varnost posnetkov tudi pri ponudniku oblačne hrambe z ustreznimi pogodbenimi zavezami). V skladu z zahtevo iz 74. člena ZVOP-1 pa mora izpostaviti tudi obvestilo o izvajanju videonadzora.
 
Glede zakonitosti izvajanja videonadzora v skladu s Splošno uredbo (ko se pravila varstva osebnih podatkov uporabljajo) velja pojasniti, da je izvajanje videonadzora s strani subjekta iz zasebnega sektorja lahko zakonito zlasti, če je zagotovljena pravna podlaga v skladu s členom 6(1)(f) Splošne uredbe, ki določa, da je obdelava osebnih podatkov dopustna, če je obdelava potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.   Če se izvajanje videonadzora opira na to pravno podlago (in praviloma v zasebnem sektorju se), imajo posamezniki, na katere se osebni podatki nanašajo, pri upravljavcu možnost vložiti ugovor zoper obdelavo njihovih osebnih podatkov, v skladu s členom 21 Splošne uredbe. Če posameznik pri upravljavcu vloži ugovor, mora skladno s členom 21(1) Splošne uredbe, upravljavec prenehati obdelovati osebne podatke, razen če dokaže nujne legitimne razloge za obdelavo, ki prevladajo nad interesi, pravicami in svoboščinami posameznika, na katerega se nanašajo osebni podatki, ali za uveljavljanje, izvajanje ali obrambo pravnih zahtevkov. IP ob zgoraj navedenem še pojasnjuje, da pravna podlaga po določbi 6(1)(f) temelji na tehtanju konkurirajočih pravic ali interesov (na eni strani zakoniti interes upravljavca, da se na primer zaščiti njegovo premoženje in na drugi strani poseg v pravice in svoboščine oseb na posnetkih, upoštevaje konkretne okoliščine snemanja – koga, v katerem kotu, ali so posneti otroci, ipd.). Tehtanje mora biti izvedeno konkretno z utemeljenimi razlogi in upoštevanjem pravic posameznikov. Glede na to, da Splošna uredba posebej izpostavlja pravice otrok v zvezi s pravno podlago po določbi 6(1)(f), morajo biti razlogi za uvedbo videonadzora kljub temu, da se pričakuje, da bodo na posnetkih tudi otroci, še posebej skrbno pretehtani in utemeljeni. Več o pravici do ugovora najdete na: https://tiodlocas.si/zelim-ugovarjati-obdelavi-mojih-podatkov/. Če posameznik ne prejme odgovora upravljavca v enem mesecu od vložitve ugovora oziroma se z odločitvijo ne strinja, se lahko posameznik v zvezi s tem pritoži pri Informacijskem pooblaščencu.
 
 
 
S spoštovanjem,
 
Pripravil:
Anže Novak
Svetovalec Pooblaščenca za preventivo
 
Mojca Prelesnik, univ. dipl. prav.
informacijska pooblaščenka
 
