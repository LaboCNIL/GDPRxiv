

Podatek o naknadno pridobljeni izobrazbi
+
-


Datum: 23.09.2020
Številka: 07121-1/2020/1675

Kategorije: Delovna razmerja, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas, ali lahko delodajalec sproži disciplinski postopek zoper vas, ker jih niste obvestili o naknadno pridobljeni izobrazbi, oziroma ali ste zato v prekršku. Sprašujete, ali je v tem primeru delodajalec upravičen do osebnih podatkov, ki niso pogoj za delo.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP uvodoma pojasnjuje, da je v skladu z 2. členom ZInfP samostojen in neodvisen državni organ, ki lahko poleg nalog, določenih v navedenem členu, na podlagi 49. člena ZVOP-1 daje neobvezna mnenja, pojasnila, stališča, navodila in priporočila s področja varstva osebnih podatkov. Zato IP ne more presojati zakonitosti oziroma ustreznosti ravnanja določenega subjekta z vidika delovnopravne zakonodaje, saj to ne sodi v njegovo pristojnost. Zato vam v nadaljevanju podajamo splošna pojasnila ter pravna izhodišča in pogoje za zakonito obdelavo osebnih podatkov. Glede vprašanj o disciplinskem postopku ter delovnopravnih prekrških pa vam svetujemo, da se obrnete na Inšpektorat za delo.Obdelava osebnih podatkov pomeni skladno s členom 4(2) Splošne uredbe o varstvu podatkov vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje. Praktično kakršnokoli »rokovanje« z osebnimi podatki (torej tudi pridobivanje) torej že pomeni njihovo obdelavo.Za vsako obdelavo osebnih podatkov mora imeti upravljavec zakonito in ustrezno pravno podlago. Te so določene v členu 6(1) Splošne uredbe. IP pojasnjuje, da splošno pravno podlago za obdelavo osebnih podatkov v delovnih razmerjih načeloma predstavlja zakon v smislu člena 6(1)(c) Splošne uredbe, in sicer sme delodajalec osebne podatke delavca obdelovati primarno v okviru določb Zakona o delovnih razmerjih (Uradni list RS, št. 21/13, 78/13 – popr., 47/15 – ZZSDT, 33/16 – PZ-F, 52/16, 15/17 – odl. US in 22/19 – ZPosS; v nadaljevanju ZDR-1). Skladno s prvim odstavkom 48. člena ZDR-1 se osebni podatki delavcev lahko zbirajo, obdelujejo, uporabljajo in posredujejo tretjim osebam samo, če je to določeno s tem ali drugim zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. Vrste in vsebina evidenc na področju dela in socialne varnosti pa so določene v Zakonu o evidencah na področju dela in socialne varnosti (Uradni list RS, št. 40/06; v nadaljevanju ZEPDSV). Skladno s 13. členom ZEPDSV se v evidenco o zaposlenih delavcih za vsakega delavca, ki je v delovnem razmerju, vpiše tudi podatek o izobrazbi. To pomeni, da je delodajalec upravičen pridobiti in v svoji evidenci voditi tudi podatek o izobrazbi delavca, ki ni pogoj za delo. Ali je delodajalec zato, ker mu zaposleni ni samoiniciativno sporočil podatka o naknadno pridobljeni izobrazbi, upravičen sprožiti disciplinski postopek zoper delavca, oziroma ali takšno ravnanje delavca predstavlja prekršek, pa IP ni pristojen presojati.Več o pravicah posameznika glede varstva osebnih podatkov si lahko preberete tudi na naši spletni strani www.tiodlocas.si.Lep pozdrav,                                                                                                     Mojca Prelesnik, univ. dipl. prav.,                                                                                                                                                          informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
