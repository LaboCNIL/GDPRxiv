

Sporočanje informacij in kopiranje zdravstvene dokumentacije za pacienta s strani kliničnega psihologa
+
-


Datum: 06.02.2020
Številka: 07120-1/2020/70

Kategorije: Pravica do seznanitve z lastnimi osebnimi podatki, Zdravstveni osebni podatki
                        Pri Informacijskem pooblaščencu (IP) smo dne 23. 1. 2020 prejeli vaše zaprosilo za mnenje o tem, ali lahko pri vas zaposleni klinični psihologi, kot nasledniki, ki nadaljujejo z obravnavo otroka, podajo pojasnila in zagotovijo fotokopije zapisov iz kartoteke otroka, ki jih je zapisal klinični psiholog (njihov predhodnik), ko je bil pri vas še zaposlen, sadaj pa je upokojen? Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Naš odgovor se navezuje le na področje varstva osebnih podatkov, in ne na področje psihološke ali zdravstvene stroke, etičnih pravil in drugih predpisov.Z vidika varstva osebnih podatkov je dopustno, da pacientu poda pojasnila in mu zagotovi fotokopijo zdravstvene dokumentacije katerikoli klinični psiholog, ki ima pacienta v obravnavi, ne glede na to, kdo in kdaj je pacienta že predhodno obravnaval.  O b r a z l o ž i t e v:Zakon o pacientovih pravicah (ZPacP - zlasti 41. člen), ZVOP-1, Splošna uredba o varstvu podatkov in drugi predpisi ne določajo nobenih omejitev ali usmeritev glede tega, kdo sme ali mora pacientu: podati informacije v zvezi z njegovo zdravstveno oskrbo, zdravstvenim stanjem in zdravstveno dokumentacijo, ali zagotoviti kopije njegove zdravstvene dokumentacije. Po 41. členu ZPacP je zavezanec za zagotovitev kopije in za dajanje pojasnil izvajalec zdravstvene dejavnosti (v konkretnem primeru javni zdravstveni zavod), in ne posamezni zdravstveni delavec, zdravstveni sodelavec ali drug zaposleni.Določba četrtega odstavka 51. člena Zakona o zdravstveni dejavnosti (ZZDej) v konkretnem primeru ni relevantna. Enako velja za tiste določbe ZPacP, ki se nanašajo na pojasnilno dolžnost.Lepo pozdravljeni,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
