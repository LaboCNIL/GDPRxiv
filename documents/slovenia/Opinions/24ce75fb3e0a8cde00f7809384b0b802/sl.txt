

Posredovanje OP članov občini
+
-


Datum: 13.02.2020
Številka: 0707121-1/2020/202

Kategorije: Društva, Pravne podlage, Pridobivanje OP iz zbirk, Uradni postopki
                        Obrnili ste se na Informacijskega pooblaščenca RS (v nadaljevanju IP) za mnenje glede posredovanja osebnih podatkov občini, pri kateri se je društvo prijavilo na javne razpise za sofinanciranje programov. Občina zahteva poimenskih seznamov članov vašega društva iz njihove občine, seznam članov, ki so izpolnili članske obveznosti (plačali članarino) in poimenski seznam članov – uporabnikov vaših storitev.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP je na podobno vprašanje že odgovoril in vas napotuje na javno objavljeno mnenje, kjer boste našli odgovor na svoje vprašanje: Posredovanje OP članov društva občini, št. 0712-1/2019/944 z dne 21. 4. 2019, ki je dostopno na naši spletni strani:https://www.ip-rs.si/vop/?tx_jzgdprdecisions_pi1%5BshowUid%5D=529.Iz tega mnenja v bistvenem izhaja, da ima občina za namen odločanja o sofinanciranju in za namen nadzora nad zagotavljanjem namenskosti porabe programov, ki jih na podlagi javnega razpisa sofinancira, pravno podlago v členu 6(1)(c) Splošne uredbe v zvezi z 21. in 21.a členom Zakon o lokalni samoupravi (Uradni list. RS, št. 94/07 – uradno prečiščeno besedilo, 76/08, 79/09, 51/10, 40/12 – ZUJF in 14/15 – ZUUJFO, 11/18 – ZSPDSLS-1 in 30/18) za pridobitev in obdelavo osebnih podatkov članov društva, ki so pomembni in potrebni za sprejem odločitve ter tudi nujno potrebni za izvedbo nadzora (preverjanje namenskosti porabe). Posredujejo se torej lahko le tisti osebni podatki, od katerih je odvisen uspeh na razpisu.Svetujemo vam, da se društvo v primeru dvoma o obstoju pravne podlage za posredovanje osebnih podatkov v okviru razpisne dokumentacije najprej obrne po pojasnila na občino.Lep pozdrav,Anže Novak, univ. dipl. prav.Svetovalec Pooblaščenca za preventivo                                    
