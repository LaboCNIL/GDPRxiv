

Nagradna igra in neposredno trženje
+
-


Datum: 20.07.2020
Številka: 07121-1/2020/1263

Kategorije: Neposredno trženje, nagradne igre
                        Informacijski pooblaščenec RS (v nadaljevanju IP) je prejel vaš dopis v katerem sprašujete, ali je dopustno, da organizator nagradne igre pogojuje sodelovanje s soglašanjem na obveščanja po e-mailu, SMS-u, telefonu, itd?Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP uvodoma še pojasnjuje, da v okviru mnenja ne more ugotavljati zakonitosti konkretnih obdelav osebnih podatkov. Slednje lahko stori le v okviru konkretnega inšpekcijskega ali drugega ustreznega postopka.Na splošno IP lahko pojasni, da sme za sodelovanje v nagradni igri organizator postaviti katerikoli dopusten pogoj – tak pogoj je lahko na primer tudi privolitev posameznika v neposredno trženje. V takem primeru privolitev v neposredno trženje sploh omogoča sodelovanje v nagradni igri. O tem pa mora biti posameznik predhodno jasno seznanjen, privolitev pa mora biti nedvoumna in podana za konkretno opredeljen namen ter izpolnjevati vse druge pogoje za veljavno privolitev po Splošni uredbi. Upravljavec pa mora biti zmožen dokazati tudi, da je posameznik privolil v obdelavo svojih osebnih podatkov za tak namen obdelave kot tudi ustreznost take privolitve.Podrobnejšo razlago glede privolitve v neposredno trženje v primeru nagradne igre si lahko preberete v mnenju Privolitev pri nagradni igri, št. 0712-1/2019/272, z dne 12.02.2019, ki je objavljeno na spletni strani IP.Lep pozdrav,Anže Novak, univ. dipl. pravSvetovalec Pooblaščenca za preventivo
