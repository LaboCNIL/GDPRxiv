

Zdravstveni podatki v sistemu kartice zdravstvenega zavarovanja
+
-


Datum: 11.10.2021
Številka: 07121-1/2021/2046

Kategorije: Zdravstveni osebni podatki, Pridobivanje OP iz zbirk
                        Pri Informacijskem pooblaščencu (IP) smo dne 7. 10. 2021 prejeli vaše vprašanje o tem, ali je dovoljeno, da imajo pri branju zdravstvene kartice pacienta, vpogled v zabeležene diagnoze tudi vse medicinske sestre (npr. pri zobozdravniku ali dermatologu). Zanima vas tudi, zakaj so izpostavljene predvsem diagnoze kakšnih psihičnih oziroma duševnih težav, ni pa recimo navedenih operacij ali malignih obolenj, kdo opredeljuje nujnost vnosa teh podatkov, kdo vpisuje te podatke v digitalno dokumentacijo in zakaj se jim zdi neka bolezen omembe vredna in zabeležena, druga pa ne.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Ker je za upravljanje sistema kartice zdravstvenega zavarovanja ter za pravice zavarovanih oseb v zvezi s tem pristojen Zavod za zdravstveno zavarovanje Slovenije (ZZZS), vam predlagamo, da se obrnete na ta zavod. Glede CRPP in drugih rešitev eZdravja pa se lahko obrnete na NIJZ.
 
Iz istega razloga vam podajamo le splošno in osnovno pojasnilo.
 
 
Osebni podatki zavarovanih oseb v zvezi s kartico zdravstvenega zavarovanja se hranijo in uporabljajo na treh ravneh: 
- podatki, ki so vidno zapisani na kartici, 
- podatki, ki so shranjeni na čipu kartice (ZZZS številka, številka izvoda kartice, osebno ime imetnika kartice, spol, rojstni datum) ter 
- podatki, ki se nahajajo v zalednem informacijskem sistemu zdravstvenega zavarovanja (na primer podatki o izdanih zdravilih in medicinskih pripomočkih, izbranih osebnih zdravnikih, obveznem in prostovoljnem zavarovanju, nosečnosti, izjavi o darovanju organov, oploditvi z biomedicinsko pomočjo, bolniški odsotnosti itd.), med katerimi pa ni podatkov o boleznih. 
 
 
Temeljno pravilo pri vpogledovanju v informatizirane zbirke osebnih podatkov v zdravstvu je, da je to dopustno, če ga narekujejo potrebe konkretne zdravstvene oskrbe pacienta ali druge delovne potrebe v zvezi z zdravstveno oskrbo pacienta. Vpogled, ki je izveden izven omenjenega zakonitega namena, pomeni kršitev varstva osebnih podatkov. 
 
Pravice branja in zapisovanja podatkov v sistem kartice ZZ so omejene po različnih kriterijih, ki so določeni v seznamu pooblastil iz Pravilnika o kartici zdravstvenega zavarovanja, profesionalni kartici in pooblastilih za branje in zapisovanje podatkov v zalednem sistemu (Uradni list RS, št. 12/17, 57/18, 43/19 in 79/19). Na podatke o boleznih je možno sklepati zlasti iz podatkov o zdravilih in medicinskih pripomočkih, a te podatke lahko s pomočjo svoje profesionalne kartice znotraj kategorije »drugi zdravstveni delavci« berejo le diplomirane medicinske sestre. 
 
Več podatkov o zdravstvenem stanju pacientov se vodi v informatiziranih zbirkah eZdravja, katerih upravljavec je NIJZ, to so zlasti Centralni register podatkov o pacientih, eRecept in eNapotnica. Tudi uporaba teh podatkov je pri izvajalcih zdravstvene dejavnosti dopustna le za potrebe izvajanja zdravstvene oskrbe pacienta.
 
Dodeljevanje uporabniških pravic na konkretni ravni je v pristojnosti uporabnika (npr. izvajalca zdravstvene dejavnosti) in upravljavca (ZZZS za on line sistem ZZ ter NIJZ za zbirke eZdravja). Za informacije o tem se je treba obrniti na te organizacije.
 
Metodologija zapisovanja podatkov v vse omenjene sisteme prav tako ne spada v pristojnost IP, temveč se je treba v zvezi s tem obrniti na upravljavca.
 
 
 
O b r a z l o ž i t e v:
 
V tem mnenju se sklicujemo na obrazložitve naslednjih mnenj IP, ki so dostopna na spletni strani IP s pomočjo iskalnika po mnenjih: št. 07121-1/2021/739, št. 07121-1/2020/2096 in št. 07121-1/2021/444
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
