

OP v odločbah na CSD
+
-


Datum: 13.07.2021
Številka: 07121-1/2021/1236

Kategorije: Postopki na centrih za socialno delo
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem navajate, da ste prejeli odločbo Centra za socialno delo (CSD) za izračun deležev za plačilo storitve institucionalnega varstva za vašo mamo, saj njena pokojnina ne zadošča za pokrivanje stroškov, zato razliko plačujete njeni trije otroci. V odločbi so navedeni tudi podatki o vaših prihrankih. Menite, da je CSD s tem, ko je odločbo z navedenimi podatki posredoval vaši mami, sestri in bratu, kršil vaše pravice do varstva osebnih podatkov in sprašujete, ali prav razmišljate, oz. prosite za podatek, na kateri osnovi so to storili.   
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. Ob tem IP poudarja, da izven postopka inšpekcijskega nadzora ustreznosti izpolnjevanja določb Splošne uredbe s strani upravljavcev ne more presojati.
IP sicer na podlagi Sklepa Ustavnega sodišča RS (Ustavno sodišče) št. U-I-92/12-13 v okviru inšpekcijskega postopka v posamične pravne postopke, ki jih vodijo za njih pristojni državni organi, ne sme posegati, vam pa kljub temu pojasnjujemo, da mora CSD v postopkih odločanja za obdelavo osebnih podatkov imeti pravno podlago in Splošna uredba o varstvu podatkov vsebuje določbe o dopustnih pravnih podlagah za obdelavo osebnih podatkov v členu 6, ki v točki (1)(c) določa, da je obdelava osebnih podatkov zakonita, če je (med drugim) potrebna za izpolnitev zakonske obveznosti, ki velja za upravljavca.
Merila za določanje oprostitev pri plačilu socialnovarstvenih storitev ter način njihovega uveljavljanja predpisuje Uredba o merilih za določanje oprostitev pri plačilih socialno varstvenih storitev (Uradni list RS, št. 110/04, s spremembami, v nadaljevanju: Uredba). Na podlagi določb Uredbe se štejete kot zavezanec do plačila storitve in v primeru uveljavljanja pravice do oprostitve plačila institucionalnega varstva se vaše premoženjsko stanje ugotavlja na podlagi določb Zakona o uveljavljanju pravic iz javnih sredstev (Uradni list RS, št. 62/10 s spremembami, v nadaljevanju: ZUPJS), ki daje pravno podlago za obdelavo podatkov o vašem premoženjskem stanju v postopku ugotavljanja višine oprostitve plačila institucionalnega varstva (35. člen v povezavi z 12. in 17. členom ZUPJS).  
Na podlagi tretjega odstavka 37. člena ZUPJS se pravica, ki jo oseba kot zavezanec po predpisih o socialnem varstvu uveljavlja za oprostitev plačila socialnovarstvene storitve, uveljavlja s samostojno vlogo hkrati z vlogo upravičenca do uveljavljanja oprostitve plačila socialnovarstvenih storitev. Center za socialno delo v tem primeru z eno odločbo odloči o pravicah in obveznostih upravičenca in njegovega zavezanca. Obrazložitev odločb o pravicah iz javnih sredstev pa v skladu z drugim odstavkom 37. člena ZUPJS vsebuje vrsto in višino dohodkov iz 12. člena tega zakona ter vrsto in vrednost premoženja iz 17. člena tega zakona, ki so bili upoštevani pri izračunu dohodka na družinskega člana po tem zakonu. Natančnejša obrazložitev je potrebna le, če posamezni pravici iz javnih sredstev ni ugodeno. V tem primeru se obrazloži le tisti del izreka, s katerim pravica ni bila priznana. 
CSD torej nima možnosti, da na odločbi o upravičenosti do oprostitve plačila institucionalnega varstva ne navede vaših prihrankov in tisti, ki mu je odločba vročena, se tako seznani z vsebino odločbe. To sta v vašem primeru poleg vas in vaše mame kot upravičenke še sestra in brat, ki sta zavezanca za plačilo stroškov institucionalnega varstva.
Lepo vas pozdravljamo,
 
                                                                                                 Mojca Prelesnik, univ. dipl. prav.,
                                                                                                 informacijska pooblaščenka
