

Pridobitev podatkov za zobozdravstveni pregled
+
-


Datum: 16.01.2020
Številka: 07120-1/2020/18

Kategorije: Posredovanje OP med upravljavci, Pravne podlage, Pridobivanje OP iz zbirk
                        Pri Informacijskem pooblaščencu (IP) smo dne 16. 1. 2020 prejeli vaše zaprosilo za dodatna pojasnila k mnenju št. 0712-1/2019/110, ki je bilo izdano v podobni zadevi drugemu upravljavcu. Gre za vprašanje, ali in kako je možno pridobiti podatke otrok v prvem in drugem letu starosti za potrebe vabljenja na prve zobozdravstvene preglede. Glede na vaša vprašanja vam podajamo naslednja dodatna pojasnila:1. V prvi točki je zapisano, da ni dopustno pridobivanje želenih podatkov od občine;2. Pojem matični zdravstveni dom se navezuje le na tisti primer (šlo je za dislocirano ambulanto zdravstvenega doma) in ne na vaš primer, ker ste samostojni izvajalec zdravstvene dejavnosti in imate načeloma enake pravice kot zdravstveni dom;3. Za dostop do podatkov od Centralnega registra prebivalstva (upravljavec je MNZ), Centralnega registra podatkov o pacientih (upravljavec je NIJZ) ali zbirke podatkov o zavarovanih osebah (upravljavec je ZZZS), se mora izvajalec dogovoriti neposredno z upravljavci (npr. Ministrstvo za notranje zadeve glede Centralnega registra prebivalstva) oziroma lahko do podatkov dostopa, če ima vzpostavljeno ustrezno elektronsko povezavo z informacijskim sistemom (npr. dostop do informacijskih rešitev eZdravja, katerih upravljavec je NIJZ), poleg tega je dostop do podatkov odvisen od njihove dejanske razpoložljivosti v posameznih sistemih, česar Informacijski pooblaščenec ne more vedeti;4. Informacijski pooblaščenec izvajalcem ne more na konkretni ravni zagotoviti neposredne podpore pri vzpostavitvi oziroma izvajanju izmenjave podatkov, ker na tem področju nastopa le kot inšpekcijski organ. Če boste imeli v zvezi z mnenjem dodatna vprašanja, vam predlagamo, da nas pokličete v okviru dežurstva.Prijazen pozdrav,                                           mag. Urban Brulc, univ. dipl. prav. samostojni svetovalec IP
