

Pošiljanje e-pošte na javno objavljene e-naslove
+
-


Datum: 24.06.2021
Številka: 07121-1/2021/1163

Kategorije: Elektronska pošta
                        Informacijski pooblaščenec (v nadaljevanju IP) prejel vaše zaprosilo za mnenje, v katerem vas zanima, ali lahko vaše podjetje pošilja marketinške vsebine na javno objavljene e-naslove. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uvodoma pojasnjujemo, da IP podaja nezavezujoča mnenja in pojasnila, ne more pa izven inšpekcijskih postopkov presojati konkretnih dejanj obdelave osebnih podatkov.
 
Iz vašega vprašanja izhaja, da želite uporabiti javno objavljene kontakte podjetij (in njihovih zaposlenih) za namen ponujanja svojega blaga oz. storitev – torej za namen neposrednega trženja.
 
Objekt varstva osebnih podatkov je lahko le posameznik, torej fizična oseba, in ne pravna oseba. To pomeni, da elektronski naslov podjetja (na primer info@podjetje.si), v okviru katerega posameznik ni določljiv, načeloma ni osebni podatek. Torej zakonodaja s področja varstva osebnih podatkov pri obdelavi podatkov, ki ne predstavljajo osebnih podatkov, ne pride v poštev.
 
Elektronski naslov uslužbenca, na primer ime.priimek@podjetje.si, je tudi glede na določila Splošne uredbe o varstvu podatkov osebni podatek, saj vsebuje informacijo o imenu, priimku in zaposlitvi osebe in s tem je osebo mogoče določiti ali pa postane vsaj določljiva. To pomeni, da je za zakonito obdelavo navedenega elektronskega naslova potrebno imeti pravno podlago, tudi, če je naslov javno objavljen na spletnih straneh.
 
Pogoje za obdelavo javno objavljenih osebnih podatkov opredeljuje 106. člen ZVOP-1, neposredno z uporabo elektronskih komunikacij pa ureja 158. člen Zakona o elektronskih komunikacijah (Uradni list RS, št. 109/12 s sperm., v nadaljevanju: ZEKom-1), nad izvajanjem katerega nadzor izvaja Agencija za komunikacijska omrežja in storitve (v nadaljevanju: AKOS). Za namene neposrednega trženja je dopustna uporaba tistih osebnih elektronskih naslovov uslužbencev oziroma predstavnikov, ki jih pravne osebe zakonito javno objavljajo kot kontaktne podatke za poslovanje s pravno osebo. Uporaba teh elektronskih naslovov je dopustna le, če se podatek obdeluje v skladu z namenom objave.
 
Za komercialna sporočila, ki so del storitev informacijske družbe (npr. e-mail, sms, itd.) Zakon o elektronskem poslovanju na trgu (Uradni list RS, št. 96/09 – uradno prečiščeno besedilo in 19/15; v nadaljevanju ZEPT) predpisuje dodatne pogoje – kaj mora takšno sporočilo vsebovati. Po 6. členu ZEPT mora biti komercialno sporočilo kot tako jasno razpoznavno, je nedvoumno navedena fizična ali pravna oseba, v imenu katere je komercialno sporočilo poslano, so jasno in nedvoumno navedeni pogoji za sprejem posebnih ponudb, ki so povezane s popusti, premijami in darili, ki morajo biti kot taki nedvoumno označeni, in so jasno in nedvoumno ter lahko dostopno navedeni pogoji za sodelovanje v nagradnih tekmovanjih ali igrah na srečo, ki morajo biti kot taki jasno razpoznavni.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
 
