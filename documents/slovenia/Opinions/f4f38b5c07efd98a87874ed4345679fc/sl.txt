

Vodenje evidence v zvezi s samotestiranjem učencev (šolsko leto 2021/22)
+
-


Datum: 31.08.2021
Številka: 07120-1/2021/431

Kategorije: Šolstvo, Zdravstveni osebni podatki
                        Pri Informacijskem pooblaščencu (IP) smo dne 27. 8. 2021 prejeli vaše vprašanje o tem, ali lahko oziroma ali mora osnovna oziroma srednja šola voditi evidenco v zvezi s samotestiranjem učencev oziroma dijakov. Vaše vprašanje se nanaša na Pravilnik o načinu izvajanja samotestiranja za zgodnje odkrivanje okužb z virusom SARS-CoV-2 za učence in dijake (Ur. l. RS št. 133/2021) – npr. v 5. členu je določena odgovornost ravnatelja v zvezi z obveščanjem. Zanima vas tudi, katere podatke naj vsebuje evidenca in koliko časa naj se podatki hranijo. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Po mnenju IP ni primerno, da bi šola v zvezi s samotestiranjem po Pravilniku o načinu izvajanja samotestiranja za zgodnje odkrivanje okužb z virusom SARS-CoV-2 za učence in dijake (Ur. l. RS št. 133/2021), vodila poimensko evidenco.
 
Izjema so podatki o pozitivnih rezultatih PCR testov, ki jih šola pridobi od učencev oziroma dijakov in na podlagi njih izvaja določene ukrepe v skladu s Pravilnikom. 
 
 
 
O b r a z l o ž i t e v:
 

Razlogi za zgornje stališče so:


Obravnavani Pravilnik nima nobenih določb o obveznem ali dopustnem vodenju kakršnekoli evidence;
V Pravilniku tudi ni nobenih določb, iz katerih bi izhajala potreba po vodenju evidence. Tako na primer ni določena obveznost šole, da preverja izvajanje samotestiranja ali da preverja rezultate samotestiranja;
Ker gre za prostovoljno samotestiranje, ki temelji na samoodgovornosti, tudi ni smiselno oziroma primerno o tem voditi posebne evidence. Tako bi bilo beleženje na primer izjav o izvedenem samotestiranju brez pomena, saj samotestiranje ni obvezno in tudi ni enostavno preverljivo;
V primeru pozitivnega rezultata samotestiranja se v skladu s Pravilnikom obvešča izbranega osebnega zdravnika in ne šole; učenec oziroma dijak šolo obvesti šele po opravljenem kontrolnem PCR testu pri izvajalcu zdravstvene dejavnosti. Za šolo torej rezultat samotestiranja formalno ni relevanten;
Prav tako Uredba o izvajanju presejalnih programov za zgodnje odkrivanje okužb z virusom SARS-CoV-2 (Uradni list RS, št. 118/21, 132/21 in 135/21) nima neposrednih ali posrednih določb o vodenju evidenc;
Podlage za vodenje tovrstne evidence ni niti v splošni šolski zakonodaji (npr. ZOsn).

 

Pravilnik v 4. in 5. členu določa aktivnosti ravnatelja ali pooblaščene osebe šole v primeru, da učenci oziroma dijaki šoli sporočijo pozitiven rezultat PCR kontrolnega testiranja. Teh predpisanih aktivnosti po naravi stvari ni mogoče izvajati brez nujno potrebnih osebnih podatkov in po potrebi vodenja zbirke osebnih podatkov, ki pa mora ustrezati vsem splošnim načelom varstva osebnih podatkov ter posebnim zahtevam iz Splošne uredbe o varstvu podatkov.

 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
