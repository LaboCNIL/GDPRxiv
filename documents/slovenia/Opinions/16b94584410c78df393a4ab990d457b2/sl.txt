

Podatki na računu
+
-


Datum: 08.09.2021
Številka: 07121-1/2021/1719

Kategorije: Pravica do seznanitve z lastnimi osebnimi podatki, Zavarovalništvo, Zbirke osebnih podatkov
                        Informacijski pooblaščenec (v nadaljevanju: IP) je prejel vaše zaprosilo za mnenje. Navajate, da se je pri tranzitu preko Slovenije pokvaril avto. Vlečna služba je izdala račun, brez imena in priimka kupca in brez registrske oznake vozila. Zavarovalnica želi dokaz o opravljeni storitvi za povračilo škode. Prosite za pomoč, kako ukrepati.  
 
Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
 
Na podlagi člena 15 Splošne uredbe posameznik, na katerega se nanašajo osebni podatki, ima pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in naslednje informacije:

namene obdelave;
vrste zadevnih osebnih podatkov;
uporabnike ali kategorije uporabnika, ki so jim bili ali jim bodo razkriti osebni podatki, zlasti uporabnike v tretjih državah ali mednarodnih organizacijah;
kadar je mogoče, predvideno obdobje hrambe osebnih podatkov ali, če to ni mogoče, merila, ki se uporabijo za določitev tega obdobja;
obstoj pravice, da se od upravljavca zahteva popravek ali izbris osebnih podatkov ali omejitev obdelave osebnih podatkov v zvezi s posameznikom, na katerega se nanašajo osebni podatki, ali obstoj pravice do ugovora taki obdelavi;
pravico do vložitve pritožbe pri nadzornem organu;
kadar osebni podatki niso zbrani pri posamezniku, na katerega se ti nanašajo, vse razpoložljive informacije v zvezi z njihovim virom;
obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.

Vlečna služba, ki je izdala račun je upravljavec osebnih podatkov na tem računu. Ob tem IP dodaja, da se zaporedna številka, ki omogoča identifikacijo računa skupaj z datumom izdaje in opravljeno storitvijo lahko štejejo za osebne podatke, če je mogoča določljivost posameznika. Na podlagi člena 15 Splošne uredbe, posameznik lahko pridobi potrditev, da upravljavec obdeluje njegove osebne podatke (npr. da hrani račun, ki je bil izdan posamezniku). Če bo posameznik pridobil potrditev od večne službe, da je bil račun izdan njemu – to lahko uporabi v postopku uveljavljanja povračila škode od zavarovalnice. IP pa ob tem poudarja, da ni pristojen za dokazno presojo pri uveljavljanju povrnitve škode od zavarovalnic. V postopku uveljavljanja pravice na podlagi člena 15 Splošne IP nastopa kot pritožbeni organ. Pravico dostopa do lastnih osebnih podatkov lahko posameznik uveljavlja pri upravljavcu osebnih podatkov. Za ta namen lahko uporabi tudi obrazec IP: Zahteva za seznanitev z lastnimi osebnimi podatki (obrazec SLOP); dostopen na: https://www.ip-rs.si/obrazci/.
Dodajamo, da Zakon o davku na dodano vrednost (Uradni list RS, št. 117/06, s spremembami in dopolnitvami - v nadaljevanju ZDDV-1) v 82. in 83. členu določa obvezne sestavine računov, ki jih davčni zavezanec mora navesti na računu, ki ga izda. IP pa ni pristojen za to ali izdani računi vsebujejo vse podatke, ki jih zahteva ZDDV-1. To je pristojnost Tržnega inšpektorata (gp.tirs@gov.si, tel. 01 280 87 00) oziroma Finančne uprave RS. IP je pristojen zgolj za nadzor nad obdelavo osebnih podatkov (na primer, če bi račun vseboval več podatkov, kot jih določa zakon, kot je EMŠO posameznika). Če menite, da izdan račun nima vseh sestavin, ki jih določa zakon, se lahko obrnete na pristojne službe.
Informativno dodajmo, da po prvem odstavku 82. člena ZDDV-1, račun mora vsebovati naslednje obvezne sestavine:

datum izdaje računa;
zaporedno številko, ki omogoča identifikacijo računa;
identifikacijsko številko za DDV, pod katero je davčni zavezanec dobavil blago ali storitev;
identifikacijsko številko za DDV kupca oziroma naročnika, pod katero je kupec ali naročnik prejel dobavo blaga ali storitev, za katero je dolžan plačati DDV, ali je prejel dobavo blaga v skladu s 46. členom tega zakona;
ime in naslov davčnega zavezanca in njegovega kupca ali naročnika;
količino in vrsto dobavljenega blaga oziroma obseg in vrsto opravljenih storitev;
datum, ko je bila opravljena dobava blaga, ali datum, ko je bila storitev opravljena oziroma končana, ali datum, ko je bilo opravljeno predplačilo iz 4. in 5. točke prvega odstavka 81. člena tega zakona, če se ta datum lahko določi in je različen od datuma izdaje računa;
davčno osnovo, od katere se obračuna DDV po posamezni stopnji oziroma na katero se nanaša oprostitev, ceno na enoto brez DDV ter kakršna koli znižanja cen in popuste, ki niso vključeni v ceno na enoto;
stopnjo DDV;
znesek DDV, razen v primerih, kjer se uporablja posebna ureditev, za katero ta zakon ta podatek izključuje;
v primeru izdaje računa s strani kupca blaga ali naročnika storitev v imenu in za račun davčnega zavezanca navedbo »Samofakturiranje«;
v primeru oprostitve DDV veljavno določbo Direktive Sveta 2006/112/ES ali ustrezni člen tega zakona ali drugo sklicevanje, ki kaže na to, da je dobava blaga ali storitev oproščena DDV;
v primeru, če je plačnik DDV kupec blaga ali naročnik storitve, navedbo »Obrnjena davčna obveznost«;
v primeru dobave novega prevoznega sredstva, opravljene v skladu s pogoji iz 1. in 2. točke 46. člena tega zakona, značilnosti, kot so opredeljene v tretjem odstavku 3. člena tega zakona;
v primeru uporabe posebne ureditve za potovalne agencije navedbo »Posebna ureditev – Potovalne agencije«;
v primeru uporabe ene od posebnih ureditev za rabljeno blago, umetniške predmete, zbirke in starine navedbo »Posebna ureditev – rabljeno blago«, »Posebna ureditev – umetniški predmeti« ali »Posebna ureditev – zbirke in starine«;
če je oseba, ki je dolžna plačati DDV, davčni zastopnik za namene drugega odstavka 76. člena tega zakona, identifikacijsko številko za DDV davčnega zastopnika, skupaj z njegovim imenom in naslovom.

Pod pogoji iz prvega odstavka 83. člena ZDDV-1 lahko davčni zavezanci izdajo enostavni račun, ki mora imeti najmanj naslednje sestavine:

datum izdaje računa;
zaporedno številko, ki omogoča identifikacijo računa;
ime in naslov davčnega zavezanca in identifikacijsko številko za DDV, pod katero je opravil dobavo blaga ali storitev;
količino in vrsto dobavljenega blaga oziroma obseg in vrsto opravljenih storitev;
znesek DDV, ki se plača, ali informacije, ki so potrebne za njegov izračun;
jasno in nedvoumno navedbo o prvotnem računu in konkretnih podrobnosti, ki so spremenjene, če je račun dokument iz devetega odstavka 81. člena ZDDV-1.

 
Upamo, da smo vam s pojasnili uspeli pomagati.
 
Lep pozdrav,
 
 
Pripravil:
Anže Novak,
Svetovalec pooblaščenca za preventivo
 
Mojca Prelesnik, univ. dipl. prav.,
Informacijska pooblaščenka
