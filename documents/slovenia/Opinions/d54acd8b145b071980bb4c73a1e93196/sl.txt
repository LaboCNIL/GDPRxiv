

Objava podatkov v okviru razstave na šoli
+
-


Datum: 10.12.2021
Številka: 07120-1/2021/609

Kategorije: Fotografije kot OP, Pravne podlage, Pridobivanje OP iz zbirk
                        Informacijski pooblaščenec (v nadaljnjem besedilu IP) je prejel vaše zaprosilo za mnenje glede objave podatkov v okviru razstave na šoli. Navedli ste, da na šoli pripravljate dopolnitev interne razstave iz leta 2014 o zgodovini šole, ki je bila postavljena ob 80-letnici postavitve šole. Zanima vas, ali smete objaviti/predstaviti ustrezno gradivo (fotografije, naslovnice izdelkov-seminarske naloge, likovni izdelki ipd.) nekdanjih dijakov v okviru razstave. Če lahko, a le z dovoljenjem nekdanjih dijakov, vas zanima, ali lahko uporabite baze podatkov za kontaktiranje teh dijakov.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljnjem besedilu Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07 – UPB1, v nadaljnjem besedilu ZVOP-1) ter 2. členom Zakona o informacijskem pooblaščencu (Uradni list RS, št. 113/05) posredujemo naše neobvezno mnenje v zvezi z vašim vprašanjem.
 
Uvodoma pojasnjujemo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov oziroma ustreznosti konkretnega ravnanja upravljavca ne more presojati. Izbira pravne podlage in presoja konkretnih okoliščin je odgovornost upravljavca.
 
V primeru opisanih aktivnosti ob obeležitvah različnih dogodkov je treba pravico do varstva osebnih podatkov uravnotežiti s pravico do svobode izražanja in svobode umetniškega ustvarjanja. Na navedeno opozarja tudi Splošna uredba o varstvu podatkov, ki v členu 85(1) določa, da države članice z zakonom usklajujejo pravico do varstva osebnih podatkov na podlagi te uredbe s pravico do svobode izražanja in obveščanja, vključno z obdelavo v novinarske namene ali zaradi akademskega, umetniškega ali književnega izražanja.
 
Splošno
 
Za vsako obdelavo osebnih podatkov je treba imeti ustrezno in zakonito pravno podlago. Te so določene v členu 6(1) Splošne uredbe o varstvu podatkov in so za javni sektor, kamor sodijo tudi javni zavodi, naslednje:

privolitev, kadar ne gre za izvajanje javnih nalog (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1).

 
Osebni podatki so katere koli informacije v zvezi z določenim ali določljivim posameznikom, ki ga je mogoče neposredno ali posredno identificirati (člen 4(1) Splošne uredbe o varstvu podatkov).
 
Objava gradiv (fotografije, naslovnice izdelkov-seminarske naloge, likovni izdelki ipd.)
 
IP je že večkrat izrazil stališče, da so fotografije posameznikov varovani osebni podatki, kadar določajo ali omogočajo določljivost posameznika, predvsem takrat, ko je posameznik na fotografiji ali posnetku jasno in nedvoumno razviden in bi se ga dalo na ta način identificirati, prepoznati in določiti ali, ko se hkrati s fotografijami obdelujejo tudi drugi osebni podatki o posamezniku (npr. osebno ime, letnica rojstva, čas vključitve v javni zavod ipd.). Objava takšnih fotografij, ki jih (je) naredi(la) šola, pomeni obdelavo osebnih podatkov, ki so del zbirk osebnih podatkov, katerih upravljavec je šola.
 
Za lažjo pomoč pri oceni, katere osebne podatke (tj. fotografije) je primerno objaviti in katerih ne, vam svetujemo pregled že izdanih mnenj (kategorija: fotografija kot OP), saj IP konkretne obdelave osebnih podatkov presoja le v okviru postopka inšpekcijskega nadzora oziroma drugega upravnega postopka in podrobnejšega odgovora ne more podati. Nekaj že izdanih neobvezujočih mnenj, ki se dotikajo podobnih vprašanj: št. 0712-3/2018/2611 z dne 19. 12. 2018, št. 0712-1/2019/807 z dne 10. 4. 2019, št. 0712-3/2018/2700 z dne 7. 1. 2019. Bodite pozorni, da objava fotografij ali posnetkov, ki vsebujejo osebne podatke (torej, ko so posamezniki na fotografijah določeni oz. določljivi), predstavlja znaten poseg v zasebnost in je zato upravičeno pričakovanje zasebnosti višje, kot pri drugih oblikah obdelave osebnih podatkov.
 
Poleg tega je pri objavi različnih podatkov treba biti pozoren tudi na ločevanje med različnimi nameni njihove obdelave, ki vsaka zase zahteva pravno podlago glede na konkretne okoliščine primera. Tako je npr. v mnenju, št. 0712-1/2019/631 z dne 18. 3. 2019, IP izpostavil, da je treba objavo fotografij na javni razstavi razlagati upoštevaje, da gre pri tovrstni obdelavi za umetniško ustvarjanje, kot poseben del svobode izražanja (v smislu ustavnih kategorij po 39. in 59. členu Ustave RS). V tem primeru je treba zagotoviti uravnoteženje konkurirajočih človekovih pravic, ki se ob odsotnosti relevantnih zakonskih pravil glede na okoliščine konkretnega primera, uresničujejo neposredno na podlagi Ustave RS. To je po mnenju IP treba upoštevati tudi pri razlagi pravnih podlag za obdelavo osebnih podatkov, da bi se uravnotežilo uresničevanje pravice do svobode izražanja in umetniškega ustvarjanja s pravico do varstva osebnih podatkov, kot to narekuje člen 85 Splošne uredbe o varstvu podatkov.
 
Načeloma pa IP pri objavi fotografij, ki predstavlja znatnejši poseg v zasebnost, priporoča upravljavcem, da za njo praviloma zagotovijo osebno privolitev, saj se v primeru neustrezno izvedenega tehtanja lahko znajdejo v situaciji, da obdelujejo osebne podatke brez ustrezne pravne podlage, kar predstavlja hujšo kršitev po Splošni uredbi o varstvu podatkov.
 
Pridobivanje privolitev
 
Glede uporabe že obstoječe baze podatkov za kontaktiranje teh dijakov, da bi v zvezi z obdelavo njihovih osebnih podatkov podali privolitev, IP opozarja na določbo 6(4) Splošne uredbe o varstvu podatkov. Ta določa da, kadar obdelava podatkov za drug namen kot za tistega, za katerega so bili osebni podatki zbrani, ne temelji na privolitvi posameznika, na katerega se nanašajo osebni podatki, ali na pravu Unije ali pravu države članice, ki predstavlja potreben in sorazmeren ukrep v demokratični družbi za uresničevanje ciljev iz člena 23(1), upravljavec, da bi ocenil, ali je obdelava za drug namen združljiva z namenom, za katerega so bili osebni podatki prvotno zbrani, med drugim upošteva:

kakršno koli povezavo med nameni, za katere so bili osebni podatki zbrani, in nameni načrtovane nadaljnje obdelave;
okoliščine, v katerih so bili osebni podatki zbrani, zlasti kar zadeva razmerje med posamezniki, na katere se nanašajo osebni podatki, in upravljavcem;
naravo osebnih podatkov, zlasti ali se obdelujejo posebne vrste osebnih podatkov v skladu s členom 9 ali pa se obdelujejo osebni podatki v zvezi s kazenskimi obsodbami in prekrški v skladu s členom 10;
morebitne posledice načrtovane nadaljnje obdelave za posameznike, na katere se nanašajo osebni podatki;
obstoj ustreznih zaščitnih ukrepov, ki lahko vključujejo šifriranje ali psevdonimizacijo.

 
Z vsemi mnenji IP se lahko seznanite na spletni strani https://www.ip-rs.si/varstvo-osebnih-podatkov/ v zavihku »Iskalnik po mnenjih« tako, da vpišete iskani pojem (npr. razstava, fotografija), številko mnenja ali izberete kategorijo (npr. fotografije kot OP).
 
Lep pozdrav.
 
 
                                                                                                Mojca Prelesnik, univ. dipl. prav.,
                                                                                                informacijska pooblaščenka
Pripravila:
Karolina Kušević, univ. dipl. prav.,
svetovalka IP
