

Javna objava podatkov o zdravnikih, ki so zaposleni v zasebnem sektorju
+
-


Datum: 03.10.2022
Številka: 07121-1/2022/1036

Kategorije: Pravne podlage, Delovna razmerja
                        Pri Informacijskem pooblaščencu (IP) smo dne 26. 9. 2022 prejeli vaše zaprosilo za mnenje, ali bi bilo dopustno, da Zdravniška zbornica Slovenije v javnem iskalniku zdravnikov in zobozdravnikov javno objavi naslednje podatke o zdravnikih, ki so zaposleni pri zasebnih izvajalcih zdravstvene dejavnosti s koncesijo ali brez: ime in priimek zdravnika, specialistično področje, za katero ima zdravnik podeljeno veljavno licenco, strokovni, znanstveni in drugi naziv ter podatek o kraju, kjer ima zdravnikov delodajalec sedež oziroma podatek o kraju, kjer zdravnik dejansko opravlja svoje delo. Če bi bila ambulanta zdravnika, v kateri opravlja svoje delo, na drugem naslovu, kot je sedež delodajalca zdravnika, bi zbornica objavila, da zdravnik dela v kraju, kjer se nahaja ta ambulanta. Zbornica torej ne bi objavila točnega naslova ambulante, ampak bi pri zdravnikih, zaposlenih pri zasebnih izvajalcih zdravstvene dejavnosti s koncesijo ali brez nje, objavila zgolj podatek o kraju sedeža delodajalca oz. kraju, kjer zdravnik dejansko opravlja svoje delo. Vaše vprašanje se navezuje na že izdana mnenja IP št. 0712-673/2008/2, št. 07120-1/2021/591 in št. 0712-1/2019/21.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. IP se lahko dokončno in konkretno opredeli do konkretne problematike le v morebitnem inšpekcijskem postopku.
 
IP-ju ni poznana izrecna zakonska podlaga, ki bi dopuščala, da Zdravniška zbornica Slovenije javno objavlja zgoraj naštete osebne podatke zdravnikov, ki so zaposleni pri zasebnih izvajalcih zdravstvene dejavnosti s koncesijo ali brez. 
 
O b r a z l o ž i t e v:
 
IP sklepa, da imate v mislih javno objavo brez privolitve zdravnikov in da se vaše zaprosilo nanaša na opravljanje dela na podlagi pogodbe o zaposlitvi v smislu ZDR-1.
 
Podobno kot izhaja tudi iz predhodnih mnenj, IP še vedno ni znana izrecna zakonska podlaga za javno objavo predmetnih osebnih podatkov v javnem iskalniku zdravnikov in zobozdravnikov, npr. v ZVOP-1, ZDIJZ, ZZdrS, ZZVZZ, ZZDej in ZPacP.
 
Kljub temu pa IP ne more z gotovostjo izključiti, da bi za dopustnost javne objave naštetih podatkov morda lahko bili izpolnjeni pogoji iz splošne podlage v (f) točki prvega odstavka 6. člena Splošne uredbe o varstvu podatkov, ki pa jih mora presoditi in utemeljiti ZZS, ki dobro pozna odločilna dejstva in okoliščine v zvezi s tem. IP vnaprejšnje in dokončne presoje ne more izvesti v okviru izdaje mnenja, odgovornost za sklicevanje na to podlago pa je ne upravljavcu. Iz omenjene določbe Splošne uredbe izhaja, da »je obdelava osebnih podatkov dopustna, če je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok«.
 
Pri morebitni presoji oziroma utemeljitvi sklicevanja na (f) točko prvega odstavka 6. člena Splošne uredbe bi bilo treba s strani ZZS – ob izhodišču, da gre zgolj za objavo dejstva zaposlenosti določenega zdravnika z določeno licenco v zasebnem sektorju in o kraju opravljanja dela – zlasti upoštevati:
-      v čigavem interesu bi bila predlagana objava oziroma, ali so ti interesi javni ali zasebni,
-      katere konkretne namene bi zasledovala objava (npr. pravica do izbire zdravnika in preverjanja licenc, lažja dostopnost do zdravstvene oskrbe, komercialni namen, pravna varnost),
-      pomen teh interesov oziroma namenov,
-      ali so ti interesi oziroma nameni v polju zakonitosti,
-      raven morebitne prizadetosti in razloge za morebitno prizadetost posameznikov, na katere se objava nanaša,
-      katere pravice ali interesi zdravnikov ali celo tretjih oseb (npr. delodajalcev) bi lahko bili prizadeti,
-      kaj je vir podatkov o zaposlitvi, v kakšni vlogi ZZS pridobiva te podatke in ali zbiranje teh podatkov spada med javna pooblastila,
-      kakšna je točnost in ažurnost pridobljenih ter objavljenih podatkov,
-      siceršnjo javnost določenih osebnih podatkov o (vseh) zdravnikih,
-      dejstvo, da javna objava pomeni relativno velik poseg v zasebnost.
Posebej bi bilo treba presoditi tudi, ali ZZS spada med upravičene upravljavce iz predmetne podlage in ali predmetna javna objava res ne spada med opravljanje temeljnih, predpisanih ali oblastnih nalog zbornice. Točka (f) prvega odstavka se namreč ne uporablja za obdelavo osebnih podatkov s strani javnih organov pri opravljanju njihovih nalog.
 
Stališče IP v že izdanem mnenju, ki se glasi »za druge zdravnike iz zasebnega sektorja bi bila javna objava dopustna na podlagi njihove privolitve ali pogojno, če je bili njihovi osebni podatki že zakonito javno objavljeni kje drugje (npr. pri Zdravniški zbornici Slovenije)« jasno izhaja iz predpostavke o predhodni zakoniti objavi brez pridržkov, tj. predhodni objavi, ki ima pravno podlago v privolitvi ali zakonu ali pa jo je izvedel zdravnik sam.  
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
