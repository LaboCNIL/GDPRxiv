

Ravnanje z zdravstveno dokumentacijo pri zavarovalniških pregledih
+
-


Datum: 26.04.2021
Številka: 07120-1/2021/231

Kategorije: Zavarovalništvo, Zdravstveni osebni podatki
                        Pri Informacijskem pooblaščencu (IP) smo dne 16. 4. 2021 – v zvezi s predhodnimi zavarovalniškimi pregledi – prejeli vaše zaprosilo za mnenje o tem:

 ali za vas kot izvajalca zdravstvene dejavnosti ne velja Zakon o pacientovih pravicah (ZPacP), ki od vas zahteva, da morate izvid izdati pacientu;
 ali ste v tem primeru res oproščeni pojasnilne dolžnosti;
 ali za vas ne velja zakonski rok hrambe dokumentacije (10 let);
 ali lahko zavarovalnici posredujete vse zdravstvene podatke.

Problem se pojavlja pri pregledih zavarovancev zavarovalnice pred sklenitvijo zavarovanja.  Zavarovalnica je v pogodbo zapisala, da jim morate posredovati vso dokumentacijo o opravljenih preiskavah. V prejšnji pogodbi je tudi zapisala, da naj ne bi interpretirali rezultatov pacientu. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Ker je konkretna presoja pravic in obveznosti izvajalca možna le v inšpekcijskem postopku, vam posredujemo zgolj načelno mnenje.
 
 
 

 Obveznost izvajalca iz 18. člena ZPacP, ki zahteva izročitev izvida pacientu, ne spada v pristojnosti IP. Z vidika varstva osebnih podatkov pa izročitev izvida (kopije ali duplikata) pacientu ne bi bila sporna. 
 Presojanje, ali in v kakšnem obsegu se za določene izvajalce ali njihove storitve uporablja ZPacP, ne spada v pristojnosti IP. 
 Če mora izvajalec zavarovalnici po pogodbi posredovati vso dokumentacijo, to še ne pomeni, da izvajalec ne sme voditi iste dokumentacije tudi v interni zbirki dokumentarnega gradiva. Če gre pri tem za zdravstveno dokumentacijo, za njeno hrambo veljajo predpisani roki. 

 
 

 Zavarovalnica je upravičena do vseh osebnih podatkov, ki so potrebni za izvedbo konkretne pogodbe z izvajalcem in do vseh osebnih podatkov, ki so potrebni za sklenitev in izvrševanje konkretne zavarovalne pogodbe z zavarovancem. To nujno vključuje presojo potrebnosti dokumentacije z vidika načela najmanjšega obsega podatkov iz 5. člena Splošne uredbe o varstvu podatkov. 

 
 
 
O b r a z l o ž i t e v:
 

Obveznost izvajalca zdravstvene dejavnosti po izročitvi originalnega izvida pacientu (18. in 24. člen ZPacP), ni obveznost s področja varstva osebnih podatkov, razen če bi bilo tako izrecno predpisano. Zaradi tega tudi nadzor nad omenjenima členoma izvaja ZIRS in ne IP.

 
Ker pa je pacient v vsakem primeru upravičen do vsebine izvida (15. člen Splošne uredbe o varstvu podatkov) ali njegove kopije (41. člen ZPacP), z vidika varstva osebnih podatkov nikakor ni sporno, če izvajalec pacientu, na njegovo zahtevo ali brez nje, izroči kopijo ali duplikat (originalni odpravek) izvida.
 

Zdravnikova pojasnilna dolžnost ne spada v pristojnost IP. To pa ne velja, kadar gre za vnaprejšnje informiranje pacientov glede obdelave njihovih osebnih podatkov (na primer po 13. in 14. členu Splošne uredbe o varstvu podatkov).

 

Pogodbena obveznost posredovanja dokumentacije o pregledu zavarovalnici, ne izključuje pravice in dolžnosti izvajalca, da enako dokumentacijo vodi tudi v internih zbirkah podatkov v skladu s predpisi, torej tudi v skladu s prepisanimi roki hrambe.

 

Načeloma ni sporno, da zavarovalnica pridobi vso relevantno dokumentacijo, ki nastane pri tovrstnem pregledu in dokumentacijo, ki jo izvajalec prejme od zavarovalnice:


ker je zavarovalnica naročnik zdravstvene storitve,
ker ima zavarovalnica podlago za pridobivanje zdravstvenih osebnih podatkov v 268. členu ZZavar-1 in
ker je za obdelavo osebnih podatkov po navadi podana še dodatna privolitev zavarovancev (obstoj, domet in veljavnost privolitve so odvisni od konkretnega primera), in
ker je presoja dokumentacije s strani zavarovalnice potrebna za odločitev o sklenitvi in pogojih zavarovalne pogodbe.

 
Vprašanje, ali so podatki res potrebni za sklenitev zavarovalne pogodbe, se presoja v vsakem konkretnem primeru posebej. Pri tem je nujno treba upoštevati načelo najmanjšega obsega podatkov iz 5. člena Splošne uredbe o varstvu podatkov.
 
Glede interpretacije rezultatov vzorčna pogodba določa, da se izvajalec ne sme opredeljevati do posledic za zavarovanje (to je izključna pristojnost zavarovalnice), ne pa, da se sploh ne sme strokovno in nevtralno opredeljevati do rezultatov pregleda.
 
Lepo vas pozdravljamo,
 
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
 
 
