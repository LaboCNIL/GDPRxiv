

Snemanje v bloku s strani soseda (dodatno zaprosilo)
+
-


Datum: 12.08.2022
Številka: 07121-1/2022/886

Kategorije: Video in avdio nadzor
                        Informacijski pooblaščenec (v nadaljevanju IP) je po e-pošti prejel vaše ponovno zaprosilo z dne 02. 08. 2022. Iz vaših zaprosil izhaja, da bi naj posameznik izvajal videonadzor nad vhodom v večstanovanjsko stavbo po navodilih policistov zaradi poskusa vloma. Ob tem bi naj na vhodu v večstanovanjsko stavbo nalepil fotografijo dveh posameznikov, ki bi naj vlamljala (posnetek zaslonske slike). Po navedbah upravnika bi se naj videonadzor vršil zgolj nekaj dni. Pojasnjujete tudi, da vam je posameznik, ki je snemal, preko upravnika izstavil račun, na katerem je navedeno, da gre za …. Navajate, da gre za člana nadzornega odbora stavbe, ki si izplačuje denar iz rezervnega sklada brez ustreznih pogodb in v neskladju s sklepi, zato nas prosite, da zadevo posredujemo pristojnem organu, saj se ne želite izpostavljati. Zaprosilu prilagate fotografijo vhodnih vrat bloka, na katerih sta izobešeni dve fotografiji zamaskiranih oseb, ki bi naj vlamljali v večstanovanjsko stavbo. 
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.  
 
V kolikor bo posameznik ponovno izvajal videonadzor nad vhodom v večstanovanjsko stavbo in bodo obstajali ustrezni dokazi (konkretni videonadzorni posnetek, posnetek zaslonske slike kamere itd.) lahko vložite prijavo na IP. Pri tem si lahko pomagate z obrazcem »Prijava kršitve varstva osebnih podatkov«, ki je objavljen na povezavi: https://www.ip-rs.si/obrazci/varstvo-osebnih-podatkov/. 
 
Glede domnevnih kršitev pri izplačevanju iz rezervnega sklada vam predlagamo, da se obrnete na Gradbeno, geodetsko in stanovanjsko inšpekcijo.
 
O b r a z l o ž i t e v:
 
Pri tem IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V okviru nezavezujočega mnenja vam lahko podamo zgolj splošna pojasnila in priporočila.
 
Izhajajoč iz ustavne določbe o nedotakljivosti stanovanja, skladno s katero vstop v stanovanje posameznika ni dopusten brez odredbe sodišča, ter navedbami upravnika, da se videonadzor naj ne bi več izvajal, IP poudarja, da bi bila v vašem opisanem primeru uvedba inšpekcijskega postopka zaenkrat nesmiselna. IP v okviru inšpekcijskega postopka v zvezi z morebitnim nezakonitim ravnanjem zavezancu za nazaj ne more naložiti ukrepov. V kolikor bo posameznik ponovno izvajal videonadzor nad vhodom v večstanovanjsko stavbo in bodo obstajali ustrezni dokazi, lahko vložite prijavo na IP. Kot smo pojasnili v mnenju št. 07121-1/2022/833 z dne 2.8.2022, je treba IP za uvedbo inšpekcijskega postopka v konkretnem primeru predložiti več dokazov, ki pričajo o nezakonitosti izvajanja videonadzora. Iz dokazil mora biti jasno razvidno, da posameznik z videonadzornim sistemom dejansko snema površine, ki niso v njegovi lasti, in so posnetki takšne kakovosti, da omogočajo prepoznavo posameznikov (predložiti je treba npr. konkretni videonadzorni posnetek, posnetek zaslonske slike kamere itd.). Pri tem si lahko pomagate z obrazcem »Prijava kršitve varstva osebnih podatkov«, ki je objavljen na povezavi: https://www.ip-rs.si/obrazci/varstvo-osebnih-podatkov/.
 
Predlagali ste tudi, da zadevo odstopimo pristojnemu organu v zvezi z domnevnimi kršitvami pri izplačevanju iz rezervnega sklada. V zvezi s tem pojasnjujemo, da mora organ skladno s petim odstavkom 65. člena Zakona o splošnem upravnem postopku (Uradni list RS, št. 24/06 – uradno prečiščeno besedilo, 105/06 – ZUS-1, 126/07, 65/08, 8/10, 82/13, 175/20 – ZIUOPDVE in 3/22 – ZDeb), kadar dobi po pošti, brzojavno ali po elektronski poti vlogo, ki je ni pristojen sprejeti, pa ni nobenega dvoma o tem, kateri organ jo je pristojen sprejeti, poslati vlogo brez odlašanja pristojnemu organu oziroma sodišču in to sporočiti stranki. Glede na podatke, ki ste jih posredovali, ni povsem jasno, kateri organ je pristojen sprejeti vašo vlogo, vsekakor pa je IP ne more odstopiti anonimno. Predlagamo vam, da se v zvezi z domnevnimi kršitvami za nadaljnje usmeritve obrnete na Gradbeno, geodetsko in stanovanjsko inšpekcijo, ki deluje v okviru Inšpektorata RS za okolje in prostor. Morebitno prijavo lahko vložite anonimno.
 
Lep pozdrav.
 
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
