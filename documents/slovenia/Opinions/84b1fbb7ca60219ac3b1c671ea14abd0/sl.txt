

Pridobitev zbranih podatkov po Pravilniku o policijskih pooblastilih
+
-


Datum: 16.12.2022
Številka: 07121-1/2022/1400

Kategorije: Pravica do seznanitve z lastnimi osebnimi podatki, Policijski postopki
                        Pri Informacijskem pooblaščencu (IP) smo dne 14. 12. 2022 prejeli vaše vprašanje o tem, ali ste upravičeni do pridobitve zbranih podatkov v pisni obliki. Policijo ste namreč zaprosili za seznanitev z zbranimi podatki po 7.d členu Pravilnika o policijskih pooblastilih. Policija vam je ponudila, da vam na razgovoru podatke poda ustno. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji. Pojasnjujemo še, da se IP lahko dokončno opredeljuje do konkretnih primerov obdelav osebnih podatkov le v inšpekcijskih in pritožbenih postopkih.
 
 
1.   Obveščanje najdene osebe se – na podlagi 7.d člena Pravilnika o policijskih pooblastilih – na izrecno zahtevo osebe izvede tudi v pisni obliki, vendar IP v zvezi s to določbo ni pristojen za vodenje inšpekcijskega ali pritožbenega postopka zoper Policijo.
 
2.   Če oseba vloži zahtevo za seznanitev z zbranimi podatki z izrecnim sklicevanjem na 15. člen Splošne uredbe o varstvu podatkov (pravica do seznanitve z lastnimi osebnimi podatki), je prav tako upravičena do pisnega odgovora. 
 
 
O b r a z l o ž i t e v:
 
Pravilnik o pooblastilih policije v 7.d členu določa, da kadar policisti v skladu z zakonom, ki ureja naloge in pooblastila policije, najdeno osebo (tj. pogrešano osebo, ki je kasneje najdena) seznanjajo s podatki, ki so jih med iskanjem zbrali o njej, to opravijo ustno, če najdena oseba zahteva, pa jo seznanijo tudi pisno. To po mnenju IP pomeni, da je primarni način obveščanja usten, če pa oseba pred ali kadarkoli v času po vabilu na ustni razgovor izrecno izjavi voljo za pisno obveščanje, je posameznik upravičen dodatno še do pisnega odgovora. Iz določbe izhaja, da je pisna seznanitev dopolnitev ustne seznanitve in ne alternativa ustni seznanitvi, kar pomeni, da se osebo najprej v vsakem primeru seznani v ustni obliki, kasneje pa lahko še v pisni obliki, če se o tem oseba izrecno izjavi. Ta pravica je sicer podobna pravici do seznanitve z lastnimi osebnimi podatki, vendar je v razmerju do te ločena oziroma samostojna, saj temelji na posebnem predpisu in ureja specifičen primer obdelave osebnih podatkov. Zato IP v primeru zavrnitve posameznikove zahteve po tem predpisu, ni pristojen za vodenje pritožbenega ali drugega postopka zoper Policijo. Prav tako vam predlagamo, da se za pojasnila o obravnavanem pravilniku obrnete na Ministrstvo za notranje zadeve.
 
Drugače je, če bi najdena oseba zahtevo za pisno seznanitev vložila s sklicevanjem na pravico do seznanitve z lastnimi osebnimi podatki po 15. členu Splošne uredbe o varstvu podatkov. V tem primeru veljajo pravila o vsebini pravice iz omenjenega člena ter postopkovna pravila iz 12. člena Splošne uredbe o varstvu podatkov. Iz omenjenih določb izhaja, da je oseba upravičena tudi do kopije osebnih podatkov, ki se nanašajo nanjo (to so tudi podatki, ki so bili zbrani o njej). Oseba lahko zahteva vpogled v lastne osebne podatke ali/in kopijo lastnih osebnih podatkov. V primeru molka upravljavca po vložitvi zahteve ali v primeru zavrnitve zahteve, je možna pritožba pri IP.
 
Najdena oseba lahko uveljavlja pravico do pisne seznanitve po Pravilniku in po Splošni uredbi, kar pomeni, da lahko glede istih podatkov vloži dve ločeni zahtevi.  
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
