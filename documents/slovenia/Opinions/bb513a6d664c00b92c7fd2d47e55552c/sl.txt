

Izpolnjevanje obrazca ZZZS v zvezi z bolniško odsotnostjo
+
-


Datum: 08.12.2019
Številka: 0712-1/2019/2503

Kategorije: Pravne podlage
                        Pri Informacijskem pooblaščencu (IP) smo dne 16. 10. 2019 prejeli vaše zaprosilo za mnenje o tem, ali je priloženi obrazec ZZZS v skladu s predpisi o varstvu osebnih podatkov. Izvajalec zdravstvene dejavnosti na primarni ravni mora, v skladu z navodili ZZZS, dati ta obrazec v podpis staršem vedno, kadar uveljavljajo bolniški stalež za nego. Izpolnjene obrazce mora izvajalec tudi hraniti. Skrb za izpolnjevanje obrazcev je za izvajalce oziroma za zaposlene obremenjujoča. Tudi starši se pritožujejo, da izvajalca ne bi smelo zanimati, kaj počne njihov partner. Menite, da bi preverjanje pogojev za bolniško odsotnost za nego moral preverjati ZZZS. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.1. Po mnenju IP priložen obrazec izjave ni sporen z vidika varstva osebnih podatkov. 2. IP ni pristojen za presojanje dejanskih potreb po izpolnjevanju in zbiranju teh obrazcev, načina dajanja obrazcev v izpolnjevanje ter splošnih razmerij med ZZZS in izvajalci.O b r a z l o ž i t e v:Po oceni IP priložena izjava, glede na vsebino in predstavljene okoliščine njene obdelave, ni problematična: z vidika pravne podlage za zbiranje osebnih podatkov (člen 6 Splošne uredbe o varstvu podatkov), ker lahko izvajalec in ZZZS podatke, ki so na obrazcu zbirata v skladu z Zakonom o zdravstvenem varstvu in zdravstvenem zavarovanju (npr. 80., 81., 88. in 79.b), Zakonom o zbirkah podatkov s področja zdravstvenega varstva (4. člen in priloga pod št. NIJZ 1) in pogojno v skladu s četrtim odstavkom 9. člena ZVOP-1; z vidika načela najmanjšega obsega podatkov (člen 5 Splošne uredbe o varstvu podatkov), ker gre zgolj za potrditev staršev, da so izpolnjeni predpisani pogoji za uveljavljanje pravice do bolniške odsotnosti, skupaj z navedbo osnovnih identifikacijskih podatkov o starših in otroku ter datumom začetka nege. Pripominjamo še, da je pogojno možno, da bi moralo biti glede obdelave teh izjav, med ZZZS in izvajalci, vzpostavljeno razmerje pogodbene obdelave podatkov po členu 28 Splošne uredbe o varstvu podatkov. Vendar se do te problematike podrobneje ne opredeljujemo, ker ni predmet vašega zaprosila, ker nimamo dovolj informacij o obdelavi teh izjav, in ker je konkretna in dokončna presoja možna šele v inšpekcijskem postopku.Prijazen pozdrav,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
