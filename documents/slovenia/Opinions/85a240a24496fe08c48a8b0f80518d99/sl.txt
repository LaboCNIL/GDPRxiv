

Seznam oseb s PC pogoji
+
-


Datum: 20.09.2021
Številka: 07120-1/2021/498

Kategorije: Delovna razmerja, Pravne podlage, Privolitev, Zbirke osebnih podatkov, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da je skladno s Protokolom za preprečevanje širjenja okužb z virusom SARS-CoV-2, ki ste ga sprejeli, vstop v poslovne prostore možen le ob izpolnjevanju PCT pogojev (preko glavnega vhoda). Osebe, ki niso cepljene oz. prebolevniki morajo tako ob vhodu (vsak teden) opraviti testiranje, ki ga spremlja pooblaščena oseba. Ob glavnem vhodu zaradi testiranja oz. preverjanja pogojev v vrsti čaka večje število oseb. Da bi se stanju v vrsti  izognili, bi cepljenim in prebolevnikom omogočili, da lahko vstopajo pri drugih vhodih (vhodih, ki so jih za vstop uporabljali že do sedaj). V ta namen bi ob soglasju teh zaposlenih napravili seznam (tabelo) oseb, ki izpolnjujejo pogoj PC in vstopajo pri drugih vhodih. Seznam bi vseboval le imena in priimke oseb.  Zanima vas, ali bi bilo z vidika varovanja osebnih podatkov takšno zbiranje podatkov ustrezno.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da izven postopka inšpekcijskega nadzora konkretnih obdelav osebnih podatkov ne more presojati, niti ne more vnaprej potrjevati posameznih rešitev ali konkretnih dejanj obdelave z vidika skladnosti z obstoječimi predpisi s področja varstva osebnih podatkov. Primarna odgovornost upravljavca je, da poskrbi za zakonito obdelavo osebnih podatkov. Zato IP v okviru mnenja ne more podati dokončnega odgovora na vprašanje, ali je zbiranje osebnih podatkov, kot ga opisujete, ustrezno. Zato IP v nadaljevanju podaja zgolj splošna pojasnila z vidika varstva osebnih podatkov.
 
Za vsako obdelavo osebnih podatkov mora imeti upravljavec zakonito in ustrezno pravno podlago. Te so določene v členu 6(1) Splošne uredbe, za posebne vrste osebnih podatkov, med katere spadajo tudi podatki v zvezi z zdravjem, pa mora biti hkrati izpolnjen eden izmed posebnih pogojev, ki so določeni v členu 9(2) Splošne uredbe.
 
Pravno podlago za obdelavo osebnih podatkov v delovnih razmerjih praviloma predstavlja zakon, predvsem Zakon o delovnih razmerjih Uradni list RS, št. 21/13, 78/13 – popr., 47/15 – ZZSDT, 33/16 – PZ-F, 52/16, 15/17 – odl. US, 22/19 – ZPosS, 81/19, 203/20 – ZIUPOPDVE in 119/21 – ZČmIS-A; v nadaljevanju ZDR-1). Skladno s prvim odstavkom 48. člena ZDR-1 se osebni podatki delavcev lahko zbirajo, obdelujejo, uporabljajo in posredujejo tretjim osebam samo, če je to določeno s tem ali drugim zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. Vrste in vsebina evidenc na področju dela in socialne varnosti pa so določene v Zakonu o evidencah na področju dela in socialne varnosti (Uradni list RS, št. 40/06).
 
Pravno podlago za obdelavo osebnih podatkov lahko predstavlja tudi privolitev; za obdelavo posebnih vrst osebnih podatkov pa mora biti privolitev izrecna. Po definiciji iz člena 4(11) Splošne uredbe je privolitev prostovoljno, konkretno, informirano in nedvoumno ravnanje v obliki izjave ali jasnega pritrdilnega dejanja, iz katerega je mogoče sklepati na želje posameznika, na katerega se nanašajo osebni podatki, s katerim izrazi strinjanje z obdelavo osebnih podatkov, ki se nanašajo nanj. Pogoji za veljavno privolitev so predpisani v členu 7 Splošne uredbe. Več o privolitvi si lahko preberete tudi na https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/privolitev.
 
Izpolnjevanje pogoja prostovoljnosti privolitve je v delovnih razmerjih lahko problematično. Zavrnitev privolitve s strani delavca za obdelavo osebnih podatkov namreč ne sme imeti nikakršnih posledic za delovno razmerje. Upoštevajoč navedeno bi privolitev v opisanem primeru prišla v poštev le, če bi delodajalec lahko izkazal, da je privolitev resnično prostovoljna, ter zagotovil, da so izpolnjeni tudi drugi pogoji za veljavnost privolitve (npr. nedvoumnost, preklicljivost, dokazljivost, razumljivost in jasnost, granularnost). Prav tako bi moral delodajalec delavce predhodno obvestiti o vseh vidikih obdelave osebnih podatkov, kot to določa člen 13 Splošne uredbe. Vodenje poimenskega seznama zaposlenih, ki izpolnjujejo pogoj PC, za namen vstopa pri drugih vhodih pa bi moral ustrezati tudi vsem načelom v zvezi z obdelavo osebnih podatkov iz člena 5 Splošne uredbe in drugim pravilom, ki jih predpisuje Splošna uredba.
 
IP je glede pridobivanja podatkov o cepljenju že izdal več mnenj, ki so dostopna na spletni strani https://www.ip-rs.si/mnenja-gdpr/ (pod kategorijo »Zdravstveni osebni podatki«).
 
 
Lep pozdrav,
 
                                                                                                     Mojca Prelesnik, univ. dipl. prav.,
                                                                                                             informacijska pooblaščenka
Pripravila:                                                                                                                                
Tina Ivanc, univ. dipl. prav.,svetovalka IP za varstvo osebnih podatkov
