

Objava rokometnih tekem na Youtube
+
-


Datum: 16.04.2019
Številka: 0712-1/2019/884 

Kategorije: Svetovni splet, Snemanje sej in javnih dogodkov
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da je na Youtube objavljenih več posnetkov rokometnih tekem mlajših selekcij. Posamezniki na posnetkih so prepoznavni, avtor posnetkov pa ni pridobil soglasij za takšno obdelavo osebnih podatkov. Zanima vas, ali opisana objava predstavlja kršitev zakonodaje.  ***Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP uvodoma pojasnjuje, da konkretne presoje zakonitosti obdelave osebnih podatkov v okviru neobvezujočega mnenja ne more opraviti, temveč to lahko stori šele v postopku inšpekcijskega nadzora. V nadaljevanju vam v zvezi z vašim vprašanjem podajamo informacije splošne narave.Izpostavljamo, da je treba snemanje javnih prireditev vedno obravnavati tudi v kontekstu pravice do svobode izražanja, ki jo zagotavlja med drugim 39. člen Ustave RS. Prav tako izpostavljamo, da vsak posnetek še ni nujno podvržen varstvu po Splošni uredbi. IP načeloma meni, da tudi z vidika obdelave osebnih podatkov, ki so predmet varstva po Splošni uredbi, v kolikor gre za javno prireditev (športna tekma bi vsekakor lahko bil tak dogodek), ni potrebno pridobiti posebnih osebnih privolitev udeležencev za snemanje, pod pogojem, da se udeležence na ustrezen način predhodno seznani, da se javna prireditev snema. Namreč vsak posameznik, ki se udeleži javne prireditve se mora zavedati, da na takšni prireditvi obstaja večja verjetnost, da bo fotografiran ali posnet. Upravljavec osebnih podatkov oziroma organizator tekme pa je dolžan pri obravnavani obdelavi osebnih podatkov upoštevati člen 13 Splošne uredbe, ki določa katere informacije je potrebno zagotoviti posamezniku, kadar se osebni podatki pridobijo od posameznika.Nadaljnja uporaba posnetkov, če gre za osebne podatke, ki so deležni varstva po Splošni uredbi (npr. predvajanje posnetkov iz zbirke podatkov na Youtube)  pa, je načeloma skladna z določbami Splošne uredbe, če se za takšno obdelavo osebnih podatkov vnaprej pridobi osebna privolitev upodobljenega posameznika oz. njegovega zakonitega zastopnika. V primeru, ko gre za poseg v širše osebnostne pravice, pa lahko posameznik te varuje pred pristojnimi sodišči. Če torej na posnetku upodobljeni meni, da se z uporabo posnetka posega v njegove osebnostne pravice (npr. pravica do lastne podobe), lahko uporabi institute civilnega ali kazenskopravnega varstva, ki mu jih daje zakonodaja in sodijo v pristojnost sodišč.V upanju, da ste dobili odgovor na svoje vprašanje, vas lepo pozdravljamo.                                                                                               Mojca Prelesnik, univ.dipl.prav.,                                                                                                                                                informacijska pooblaščenkaPripravila:                                                                                                                              Neja Domnik, mag. prav.,raziskovalka pri IP                                           
