

Potrdilo o cepljenju v šolstvu
+
-


Datum: 22.06.2021
Številka: 07121-1/2021/1138

Kategorije: Delovna razmerja, Šolstvo, Zbirke osebnih podatkov
                        Informacijski pooblaščenec RS (v nadaljevanju IP) prejel vaše zaprosilo za mnenje. Navajate, da delate na področju šolstva. Zanima vas, po katerem odloku sme delodajalec od vas zahtevati "kartonček o cepljenju" oz. potrdilo o cepljenju?  Moti vas predvsem, da je delodajalec seznanjen s katerim cepivom ste se cepili. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji.
 
 
IP uvodoma poudarja, da izven konkretnih inšpekcijskih postopkov ne more vnaprej potrjevati posameznih ukrepov ali rešitev z vidika skladnosti s predpisi s področja varstva osebnih podatkov. Prav tako IP ni pristojen presojati ustreznosti zdravstvenih ukrepov, njihove učinkovitosti in ugotavljanja morebitnih kršitev s področja delovnega prava.
 
IP je na vprašanje podobno vašemu, glede zbiranja osebnih podatkov o zaposlenih na področju zdravstva in šolstva ter izkazovanju pogojev (testirani ali cepljeni ali preboleli) v skladu s Odredbo o izvajanju posebnega presejalnega programa za zgodnje odkrivanje okužb z virusom SARS-CoV-2 izdal in objavil mnenje z dne 03.06.2021, št. 07121-1/2021/1039. Predlagamo, da se z mnenjem seznanite. Glede pravnih podlag za obdelavo osebnih podatkov, se v celoti sklicujemo na citirano mnenje št. 07121-1/2021/1039 in jih zato v predmetnem mnenju ponovno ne navajamo.
 
Dodajamo, da Odredba o izvajanju posebnega presejalnega programa za zgodnje odkrivanje okužb z virusom SARS-CoV-2 za osebe, ki opravljajo dejavnost vzgoje in izobraževanja (Uradni list RS, št. 11/21, 64/21 in 81/21; v nadaljevanju: Odredba) v 2. členu ureja obveznost testiranja za osebe, ki so zaposlene v določenih segmentih šolstva. Skladno s prvim odstavkom 4. člena Odredbe se osebam iz 2. člena te odredbe ni treba testirati, če:

 predložijo dokazila o negativnem rezultatu testa na virus SARS-CoV-2 z metodo verižne reakcije s polimerazo (v nadaljnjem besedilu: test PCR) ali hitrega antigenskega testa (v nadaljnjem besedilu: test HAG),
 predložijo dokazila o cepljenju zoper COVID-19, s katerim dokazujejo, da je preteklo od prejema:


drugega odmerka cepiva Comirnaty proizvajalca Biontech/Pfizer najmanj sedem dni,
drugega odmerka cepiva COVID-19 Vaccine proizvajalca Moderna najmanj 14 dni,
prvega odmerka cepiva Vaxzevria (COVID-19 Vaccine) proizvajalca AstraZeneca najmanj 21 dni,
odmerka cepiva COVID-19 Vaccine Janssen proizvajalca Johnson in Johnson/Janssen-Cilag najmanj 14 dni,

 

prvega odmerka cepiva Covishield proizvajalca Serum Institute of India/AstraZeneca najmanj 21 dni,
drugega odmerka cepiva Sputnik V proizvajalca Russia’s Gamaleya National Centre of Epidemiology and Microbiology preteklo najmanj 14 dni,
drugega odmerka cepiva CoronaVac proizvajalca Sinovac Biotech najmanj 14 dni ali
drugega odmerka cepiva COVID-19 Vaccine proizvajalca Sinopharm najmanj 14 dni, ali


 predložijo dokazilo o pozitivnem rezultatu testa PCR, ki je starejši od deset dni, razen če zdravnik presodi drugače, vendar ni starejši od šest mesecev, ali potrdilo zdravnika, da je oseba prebolela COVID-19 in od začetka simptomov ni minilo več kot šest mesecev,
 predložijo dokazilo iz prejšnje točke in so se v obdobju največ do osem mesecev od dneva pozitivnega rezultata testa PCR oziroma od začetka simptomov cepile z enim od cepiv iz 2. točke tega odstavka, pri čemer zadostuje en odmerek cepiva, zaščita pa se vzpostavi z dnem cepljenja.

 
Po drugem odstavku Odredbe se 4. člena dokazila o testiranju iz prejšnjega odstavka upoštevajo, če so bila izdana v državah članicah Evropske unije oziroma državah članicah schengenskega območja, Avstraliji, Izraelu, Kanadi, Novi Zelandiji, Ruski federaciji, Združenem kraljestvu Velike Britanije in Severne Irske ali Združenih državah Amerike.
 
Na področju varstva osebnih podatkov velja načelo najmanjšega obsega podatkov, po katerem morajo biti osebni podatki ustrezni, relevantni in omejeni glede na namen za katerega se zbirajo (člen 5(1)(c) Splošne uredbe).
 
Glede na citirano odredbo je treba zaključiti, da ima zaposleni šolstvu za katerega velja Odredba več možnosti, prek katerih lahko izpolni pogoje za opravljanje dela. Temeljni princip je obvezno testiranje (2. člen), ki se mu lahko zaposleni izogne, če izpolni katerikoli pogoj iz 4. člena. Glede na dikcijo odredbe, IP meni, da če želi zaposleni izkazovati pogoj cepljenosti, potem je mora z dokazilom (npr. kartonček o cepljenju) izkazati tako katero vrsto cepiva je prejel, kot tudi pretečen čas od prejema potrebnega odmerka. Ob tem dodajamo, da delodajalci niso upravičeni voditi evidence o tem, s katerim cepivom je bil zaposleni cepljen ali kdaj je prejel odmerek. Delodajalec je zgolj upravičen preveriti pogoje z vpogledom v dokazilo. Izvidov, evidenc in podobo pa ni upravičen hraniti. 
 
 
Lep pozdrav,
 
 
Pripravil:
Anže Novak, univ. dipl. prav.
Svetovalec pooblaščenca za preventivo
 
Mojca Prelesnik, univ. dipl. prav.
informacijska pooblaščenka
