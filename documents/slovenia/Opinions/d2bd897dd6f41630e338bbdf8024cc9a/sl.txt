

Posredovanje OP za prijavo na razpis
+
-


Datum: 31.03.2019
Številka: 0712-1/2019/710

Kategorije: Društva, Občine
                        Informacijski pooblaščenec (v nadaljevanju: IP) je prejel vaš dopis v katerem sprašujete ali lahko občina zahteva seznam članov vašega društva – ime, priimek, letnico rojstva – kot prilogo pri prijavi na razpis za dodelitev sredstev za delovanje turističnih društev.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Ime, priimek, letnica rojstva in članstvo v organizaciji sodijo med osebne podatke, zato je njihova obdelava dopustna le, če zanjo obstaja ustrezna pravna podlaga. Splošna uredba v členu 6 določa vrste pravnih podlag in sicer:  posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;   obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;   obdelava je potrebna za izpolnitev zakonske obveznosti, ki velja za upravljavca;   obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;   obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;   obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.  Poleg tega Splošna uredba v 1(c) odstavku člena 5 še določa, da morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo („najmanjši obseg podatkov“).Navedeno pomeni, da mora občina najprej izkazati zakaj potrebuje poleg števila članov društva še ime in priimek vsakega člana, predvsem pa letnico rojstva. Zgolj zbiranje podatkov »na zalogo« je v nasprotju z načelom »najmanjšega obsega podatkov« in lahko predstavlja kršitev člena 5 Splošne uredbe.Prav tako mora občina nedvoumno izkazati pravno podlago za pridobivanje teh podatkov.Turistično društvo mora zato poskrbeti, da ima pravno podlago za posredovanje osebnih podatkov članov občini. Osnovna pravna podlaga za pridobitev osebnih podatkov članov je privolitev teh članov oz. je obdelava potrebna za sklenitev »pogodbe« (članstva) med posameznikom in društvom. Del obdelave lahko nato pokrije tudi sklicevanje na zakoniti interes, če gre npr. za prijavo na razpis, kjer je treba občini posredovati nekatere osebne podatke članov.Po drugi strani pa mora občina utemeljiti sorazmernost pridobivanja tako obsežnega nabora podatkov (poleg imena in priimka še letnico rojstva) in utemeljiti na kakšni pravni podlagi namerava zbrati te podatke. Zato je priporočljivo, da po eni strani skrbno pregledate ali imate pravno podlago za obdelavo navedenih podatkov in za posredovanje teh podatkov občini, hkrati pa občino opozorite naj (pisno) utemelji na kakšni pravni podlagi želi te podatke pridobiti in ali je obdelava osebnih podatkov sorazmerna ali pa bi bilo mogoče isti cilj doseči brez posredovanja letnic rojstva članov turističnega društva.Prijazen pozdrav,Pripravil:mag. Matjaž Drev,državni nadzornik za varstvo osebnih podatkovMojca Prelesnik, univ.dipl.prav.,informacijska pooblaščenka
