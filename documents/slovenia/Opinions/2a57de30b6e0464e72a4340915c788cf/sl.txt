

Obdelava OP srednješolcev v anonimnih anketnih vprašalnikih
+
-


Datum: 26.05.2019
Številka: 0712-1/2019/688

Kategorije: Šolstvo
                        Informacijski pooblaščenec (v nadaljevanju: IP) je prejel vaše zaprosilo za mnenje. Pojasnili ste, da ste zaposleni v Stanovanjski skupini…  in v sodelovanju z eno izmed slovenskih fakultet ste se lotili projekta oz. raziskave, kjer imate namen mladostnikom razdeliti dve vrsti vprašalnikov. V okviru prvega vprašalnika boste ocenjevali, kako mladostniki doživljajo odzivanje staršev na njihove potrebe, na drugem vprašalniku pa bodo imeli samovrednotenje - kako ocenjujejo svoj pogled na svet, koliko so samozavestni ipd. Vprašalniki bodo razdeljeni med srednješolce iz rednih srednjih šol ter iz zavodov in stanovanjskih skupin, ki bodo soglašali s sodelovanjem v raziskavi. Vprašalniki bodo za vse anonimni in kdor ne bo želel odgovarjati, bo lahko brez vsakršnih zadržkov zavrnil sodelovanje in s tem izpolnjevanje vprašalnika. Zanima vas, ali kot izvajalci projekta potrebujete soglasje staršev srednješolcev, da njihovi otroci lahko izpolnjujejo anonimni vprašalnik, katerega izpolnjevanje lahko tudi sami odklonijo.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju: ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.IP uvodoma pojasnjuje, da osebni podatek pomeni katero koli informacijo v zvezi z določenim ali določljivim posameznikom. Določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika (1. točka 4. člena Splošne uredbe o varstvu podatkov). Obdelava osebnih podatkov pomeni vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje (2. točka 4. člena Splošne uredbe o varstvu podatkov). Glede na navedeno anketni vprašalniki, predstavljajo varovane podatke po Splošni uredbi o varstvu podatkov le takrat, ko so otroci oziroma dijaki na njih določeni ali določljivi.Javni vzgojno – izobraževalni zavod, ki želi anketirati dijake, lahko to izvede brez privolitve staršev, če so ankete anonimne in so vprašanja zastavljena tako, da se iz morebitnih odgovorov ne da izluščiti, kateri dijak je na anketo odgovarjal (izjeme so seveda z zakonom predpisane ankete). V ostalih primerih boste morali v javnem vzgojno – izobraževalnem zavodu zaprositi za dovoljenje staršev, če gre za mladoletne dijake, ki v tem delu niso privolitveno sposobni. V primeru, kot ga navajate, anketni vprašalniki, pod katere se dijaki niti ne podpišejo niti vprašalniki niso na drug način označeni ali oblikovani tako, da bi bili anketirani na podlagi njih določljivi (npr. preko drugih identifikatorjev, ali preko odgovorov npr. letnica rojstva, spol, kraj bivanja ipd.), najverjetneje ne predstavljajo osebnih podatkov. Zbiranje in analiza navedenih podatkov pa v takem primeru ne pomeni obdelavo osebnih podatkov, ki so del zbirk osebnih podatkov, katerih upravljavec je javni zavod. IP vsekakor svetuje, da pedagog oziroma izvajalec ankete vedno sledi temu, da, kjer lahko cilje ankete doseže brez zbiranja osebnih podatkov in kjer to ni potrebno za namene vzgojno – učnega procesa, ankete izvede v povsem anonimni obliki in torej ne zbira osebnih podatkov.   Upoštevati pa je potrebno tudi dejstvo, da je skladno z 49. členom Zakona o organizaciji in financiranju vzgoje in izobraževanja (Uradni list RS, št. 16/07 - uradno prečiščeno besedilo, 118/06 - ZUOPP-A, 36/08, 58/09, 64/09 - popr., 65/09 - popr., 20/11, 40/12 - ZUJF, 57/12 - ZPCP-2D, 2/15 - odl. US, 47/15, 46/16, 49/16 - popr., 25/17 – Zvaj, v nadaljevanju: ZOFVI) ravnatelj posameznega vzgojno – izobraževalnega zavoda (v nadaljevanju: VIZ) pedagoški vodja in poslovodni organ. Ravnatelj v skladu z 18. alinejo 1. odstavka 49. člena ZOFVI  zastopa in predstavlja VIZ in je odgovoren za zakonitost dela, po 22. alineji 1. odstavka ZOFVI pa je odgovoren za zagotavljanje in ugotavljanje kakovosti s samoevalvacijo in pripravo letnega poročila o samoevalvaciji VIZ. Skladno z navedenim je, za izvajanje kakršnihkoli projektov, kjer dijaki posameznih VIZ izpolnjujejo anketne vprašalnike, glavna odgovornost za zakonitost navedenih projektov še vedno v domeni ravnatelja, ki odgovarja za zakonitost dela VIZ in s tem tudi za spoštovanje Splošne Uredbe o varstvu osebnih podatkov in ZVOP-1. V primeru, da se izvajanje posameznih projektov anketiranja prenese s poslovodnega organa VIZ na zunanje izvajalce oziroma na 3. osebe je potrebno navedena razmerja urediti skladno z ustreznimi internimi akti oziroma s pogodbo, ki je skladna tako s Splošno uredbo o varstvu podatkov kot z ZVOP-1. Kadar torej obdelavo osebnih podatkov v imenu upravljavca izvaja obdelovalec (ZVOP-1 je uporabljal izraz »pogodbeni obdelovalec«), mora za to obstajati pisna pogodba ali drug ustrezen akt. Pogodba je potrebna, da obe stranki poznata svoje obveznosti in odgovornosti, ki iz tega izhajajo. Splošna Uredba o varstvu podatkov opredeljuje minimalni obseg sestavin, ki jih mora vsebovati pisni dogovor. Navedeno je bolj določno opredeljeno v 81. odstavku uvodnih določb ter v 28. členu Splošne Uredbe o varstvu podatkov.IP še pojasnjuje, da lahko zakonitost posamezne obdelave osebnih podatkov oceni izključno v konkretnem inšpekcijskem postopku.  V upanju, da ste dobili odgovor na svoje vprašanje, vas lepo pozdravljamo.Pripravila:Tanja Suša, univ. dipl. prav.,državna nadzornica za varstvo osebnih podatkovInformacijski pooblaščenec:Mojca Prelesnik, univ. dipl. prav.,informacijska pooblaščenka
