

Izločitev posameznih dokumentov pri posredovanju zdravstvene dokumentacije izvajalcu medicine dela
+
-


Datum: 13.06.2022
Številka: 07120-1/2022/205

Kategorije: Zdravstveni osebni podatki, Delovna razmerja, Privolitev
                        Pri Informacijskem pooblaščencu (IP) smo dne 7. 6. 2022 prejeli vaše vprašanje, ali lahko pacient od izbranega osebnega zdravnika zahteva, da se odstrani določen izvid, ki bi sicer bil, skupaj s preostalo zdravstveno dokumentacijo, posredovan izvajalcu MDPŠ v oviru preventivnih pregledov delavcev. Možno je namreč, da določen izvid za pacienta ni ugoden in ga ne želi razkriti izvajalcu MDPŠ. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Pojasnjujemo še, da se lahko IP dokončno opredeljuje do konkretnih primerov le v inšpekcijskih in pritožbenih postopkih.
 
 
Po mnenju IP je dopustno, da pacient - delavec, za potrebe preventivnega zdravstvenega pregleda, da privolitev le za del zdravstvene dokumentacije, ki naj se jo posreduje izvajalcu medicine dela.
 
 
O b r a z l o ž i t e v:
 
Pacient (delavec) ima v skladu s četrtim odstavkom 33. člena Zakona o varnosti in zdravju pri delu (ZVZD-1) pravico, da privoli v posredovanje podatkov iz zdravstvene dokumentacije izvajalcu medicine dela. To pomeni, da posredovanje zdravstvene dokumentacije, njene kopije ali izvlečkov izajalcu medicine dela za ta tip zdravstvenega pregleda ni dopustno brez privolitve pacienta. Ker se privolitev lahko razteza na celotno zdravstveno dokumentacijo (tj. na vse dokumente in njihove dele), je po sklepanju iz večjega na manjše možno, da pacient poda privolitev le glede dela zdravstvene dokumentacije. Povedano drugače, ker je privolitev za celotno dokumentacijo širša ali “večja” pravica, je pacient upravičen, da to pravico uveljavlja tudi v manjšem delu, če tako želi. Zato lahko na način, da za določene dokumente ne poda privolitve, doseže, da se izvajalcu medicine dela ti dokumenti ne posredujejo, pač pa se mu posredujejo le tisti oziroma preostali dokumenti, ki pa so kriti s privolitvijo.
 
Pri tem je treba opozoriti:

da pacient s tem prevzame odgovornost za morebiti neustrezno ugotovitev relevantnega zdravstvenega stanja pri izvajalcu medicine dela, in
da ni izključeno, da je izvajalec medicine dela lahko s strani osebnega zdravnika obveščen, da prejeta zdravstvena dokumentacija ni popolna zaradi pacientove “delne” privolitve.

 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
