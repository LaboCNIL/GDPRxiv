

Vpogled v kandidaturo kandidata za državno priznanje
+
-


Datum: 03.06.2021
Številka: 07121-1/2021/1035

Kategorije: Pravne podlage
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem sprašujete, ali lahko dobite dostop do kandidature kandidata za Bloudkovo priznanje za konkretnega posameznika, ki je nagrado tudi prejel. Navedeno vas zanima zato, ker ste prepričani, da so bili podatki, na katerih je nato temeljila nagrada, lažni in izmišljeni.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Uvodoma vam pojasnjujemo, da vam ne bomo mogli ponuditi konkretnega odgovora na vaše vprašanje (torej ali ste do kandidature upravičeni ali ne), saj bi IP o tem odločal šele v morebitnem pritožbenem postopku, zato se vnaprej ne smemo opredeljevati do vprašanja, ali do določenih informacij lahko dostopate ali ne. Pojasnimo pa vam lahko, kakšne so vaše pravice, postopek in omejitve glede pridobivanja želenih informacij.
 
Vaše vprašanje sodi na področje pravice do informacij javnega značaja, ki ga ureja Zakon o dostopu do informacij javnega značaja (Uradni list RS, št. 51/06 – UPB; s sprem. in dop.; v nadaljevanju ZDIJZ). Slednji v prvem odstavku 1. člena določa, da ureja postopek, ki vsakomur omogoča prost dostop in ponovno uporabo informacij javnega značaja, s katerimi razpolagajo državni organi, organi lokalnih skupnosti, javne agencije, javni skladi in druge osebe javnega prava, nosilci javnih pooblastil in izvajalci javnih služb (organi). Vsakomur je torej omogočen prost dostop do informacij javnega značaja, obstajajo pa tudi izjeme od prostega dostopa, med drugim izjema varstva osebnih podatkov (3. točka prvega odstavka 6. člena ZDIJZ). Kadar pa gre za podatke o porabi javnih sredstev ali podatke, povezane z opravljanjem javne funkcije ali delovnega razmerja javnega uslužbenca, pa se dovoli tudi dostop do podatkov, ki so sicer izvzeti od prostega dostopa, torej tudi dostop do osebnih podatkov (gl. tretji odstavek 6. člena ZDIJZ).
 
Pojasnjujemo vam, da lahko svojo zahtevo naslovite najverjetneje na Vlado Republike Slovenije ali na Direktorat za šport Ministrstva za izobraževanje, znanost in šport (v nadaljevanju: pristojni organ). Vlada RS je namreč ustanovila Odbor za podeljevanje Bloudkovih priznanj, ki deluje skladno s Pravilnikom o delu Odbora za podeljevanje Bloudkovih priznanj in oblikuje predlog kandidatov za dobitnike priznanj ter o njem glasuje.
 
Pristojni organ bi v primeru vaše zahteve odločal po zgoraj omenjenem ZDIJZ in v primeru osebnih podatkov, ki jih dokumentacija o konkretnem posamezniku zagotovo vsebuje, bi moral ugotoviti, ali za njihovo razkritje obstaja pravna podlaga ali ne.
 
Splošna uredba o varstvu podatkov določa pogoje za dopustnost obdelave osebnih podatkov, torej pravne podlage. Prvi odstavek 6. člena Splošne uredbe določa, da je obdelava osebnih podatkov zakonita le in kolikor je izpolnjen vsaj eden od naslednjih pogojev:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
Kot lahko razberete iz zgoraj navedenega, lahko vložite zahtevo za dostop do informacije javnega značaja, pristojni organ pa mora o zahtevi odločiti po postopku, ki ga določa ZDIJZ, ter pri tem uporabiti pravila tega zakona glede morebitnih izjem od prostega dostopa. Več o tem si lahko preberete na spletni strani: https://www.ip-rs.si/informacije-javnega-zna%C4%8Daja/ijz-pri-organih/. Skladno z Zakonom o informacijskem pooblaščencu je IP na tem področju pritožbeni organ in bi v primeru zavrnitve vaše pravice do dostopa do informacij javnega značaja o tem odločal v pritožbenem postopku.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
 
