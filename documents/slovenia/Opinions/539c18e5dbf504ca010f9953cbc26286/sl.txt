

Dostop do zdravstvene dokumentacije s strani drugih pediatrov in prepoved pacienta
+
-


Datum: 05.12.2022
Številka: 07120-1/2022/442

Kategorije: Zdravstveni osebni podatki
                        Pri Informacijskem pooblaščencu (IP) smo dne 29. 11. 2022 prejeli vaše vprašanje, ali je dopustno, da   v času večmesečne odsotnosti pediatra, zdravstveno dokumentacijo otrok pregledujejo drugi pediatri iz drugih ambulant v istem zavodu. Namen je izvedba preventivnih zdravstvenih pregledov otrok. Zlasti pa vas zanima, ali lahko starši prepovejo tako obdelavo osebnih podatkov, kar bi praktično pomenilo, da lahko zdravstveno dokumentacijo pregleduje le izbrani pediater. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji. Pojasnjujemo še, da se lahko IP dokončno opredeli do konkretnih primerov obdelave osebnih podatkov le v morebitnem inšpekcijskem postopku.
 
 
1.   Glede upravičenosti do pregledovanja zdravstvene dokumentacije s strani neizbranih pediatrov pri istem izvajalcu zdravstvene dejavnosti je IP že izdal mnenje št. 07120-1/2022/400, z dne 7. 11. 2022.
 
2.   Prepoved pacienta oziroma njegovega zakonitega zastopnika praviloma nima učinkov na obdelavo osebnih podatkov, ki se izvaja na določeni zakonski podlagi. Vendar lahko pacient zavrne izvedbo zdravstvene storitve, kar posledično pomeni, da za pregledovanje zdravstvene dokumentacije v zvezi s to storitvijo ni več pravne podlage oziroma zakonitega namena.  
 
 
O b r a z l o ž i t e v:
 
1.   Mnenje IP št. 07120-1/2022/400 je dostopno na naslednji povezavi:
https://www.ip-rs.si/mnenja-gdpr/pregled-otrokovega-zdravstvenega-kartona-pri-drugem-pediatru-1667978927.
 
Podobno temo obravnava tudi mnenje IP št. 07120-1/2022/370, z dne 20. 10. 2022: https://www.ip-rs.si/mnenja-gdpr/obdelava-zdravstvenih-podatkov-s-strani-zdravnika-specialista-mdp%C5%A1-ki-ni-poobla%C5%A1%C4%8Deni-zdravnik-delodajalca-1666263462.
 
2.   Če pacient privoli v zdravstveno storitev ali če izvajalec zdravstvene dejavnosti v skladu z določenim predpisom še pred privolitvijo začne s pripravami na izvedbo zdravstvene storitve (to velja za vaš primer), se osebni podatki pacienta obdelujejo na zakonski podlagi – zlasti na podlagi Zakona o zbirkah podatkov s področja zdravstvenega varstva (ZZPPZ) in Zakona o pacientovih pravicah (ZPacP). Če je za določeno obdelavo osebnih podatkov podana zakonska podlaga, prepoved posameznika praviloma nima vpliva na to obdelavo osebnih podatkov. Prepoved učinkuje le:
-      če jo nek predpis izrecno določa kot dodatno pravico posameznika, kar je v zakonodajni praksi redko (npr. prepoved vpogleda v povzetek podatkov o pacientu v CRPP);
-      če se nanaša na nezakonito obdelavo osebnih podatkov (npr. pravica do omejitve obdelave po 18. členu Splošne uredbe o varstvu podatkov);
-      če posameznik prekliče privolitev pod pogojem, da se obdelava osebnih podatkov izvaja le na podlagi predhodne privolitve (v vašem primeru ne gre za tak primer).
Prepovedi podobne učinke ima ravnanje posameznika, če posameznik odstopi (zavrne, prekine) od pravnega razmerja oziroma od storitve, ki mu jo upravljavec nudi v zvezi z obdelavo osebnih podatkov (npr. če pacient zavrne zdravstveno storitev, če posameznik odstopi od pogodbe, če se posameznik izpiše iz določenega seznama).
 
V primeru pregledov po Pravilniku za izvajanje preventivnega zdravstvenega varstva na primarni ravni je možno, da starši zavrnejo izvedbo preventivnega zdravniškega pregleda, kar bi pomenilo, da nadaljnja obdelava otrokovih osebnih podatkov za ta namen ni več dopustna, saj zanjo ni več zakonske podlage oziroma zakonitega namena. Če izvajalec zaradi priprave na obvezno izvedbo preventivnega zdravstvenega pregleda (gre za obveznost z vidika izvajalca) obdeluje nujno potrebne osebne podatke otroka, je to zakonito ravnanje. Vendar to velja le dokler starši ne zavrnejo izvedbe preventivnega zdravstvenega pregleda; od tega trenutka dalje ni več podlage za obdelavo osebnih podatkov v ta namen. Torej zgolj prepoved obdelave osebnih podatkov ne more imeti učinkov, pač pa se morajo starši najprej določno opredeliti do izvedbe same zdravstvene storitve.
 
Lepo vas pozdravljamo,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenk
