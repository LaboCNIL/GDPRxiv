

Uporaba rešitve za upravljanje pravic intelektualne lastnine (DRM) pri delovanju določene računalniške igre
+
-


Datum: 19.09.2019
Številka: 0712-1/2019/2136

Kategorije: Informiranje posameznika, Moderne tehnologije, Svetovni splet
                        Prejeli smo vaše zaprosilo za mnenje glede domnevno spornega delovanja igre Borderlands 3. Kot ste pojasnili naj bi zadevna igra prišla s prej nameščenim "keylogerjem" v obliki programa "Denovo Anti Tamper", ki preverja, kaj oseba počne, ko ni aktivna v programu. Kot navajate, naj bi to pomenilo, da če bi se hotela ta oseba prijaviti v spletno banko, medtem ko je program odprt v ozadju, bi lahko podjetje dobilo njene podatke, do katerih ne bi smelo imeti dostopa;  program naj bi konstantno pošiljal okoli 2 MB/s podatkov v ozadju o dogajanju na računalniku in ti podatki grejo na strežnike podjetja. Če oseba nima dosti pasovne širine se program preprosto zapre in tako prepreči dostop do produkta, katerega si kupil.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da v okviru nezavezujočega mnenja ne more preiskati podrobnosti tehničnega delovanja določenega produkta, kot je računalniška igra, zato vam lahko podamo le splošen odgovor oziroma pojasnila glede zakonodaje. Glede na javno dostopne informacije sodi programska oprema "Denovo Anti Tamper" med rešitve za upravljanje pravic intelektualne lastnine (digital rights management (DRM), ki je v pogosti uporabi pri razvijalcih računalniški iger za preprečevanje piratizacije računalniške igre. Glede na javnost dostopne informacije ne gre za dodatno programsko opremo, ki se namesti na računalnik uporabnika, ampak je integriran v kodo računalniške igre in je s tem del igre, za svoje delovanje pa porablja del pasovne širine, ki jo ima uporabnik.  Glede na navedeno bi, podobno kot velja za drugo programsko opremo, proizvajalec moral uporabnika jasno in natančno informirati o delovanju rešitve ter o obdelavi osebnih podatkov (obsegu zbranih osebnih podatkov, namenih itd.), zato vam priporočamo, da si natančno preberete pogoje uporabe računalniške igre. Kolikor bi omenjeni program dejansko deloval tako, da bi beležil tudi druge aktivnosti uporabnika na računalniku (npr. v spletni banki), bi bilo takšno delovanje izrazito sporno ne glede na pogoje uporabe, vendar pa predvidevamo, da bi vsaj pri bolj popularnih računalniških igrah to že prišlo na plan in bi vsekakor bilo nekaj, za kar ponudnik računalniške igre nima pravne podlage in česar si noben ponudnik računalniških iger ni bi mogel privoščiti. Če program ne deluje tako, temveč zgolj preprečuje piratiziranje računalniške igre ter je njegovo delovanje natančno pojasnjeno v pogojih uporabe računalniške igre, potem to ni spono, saj imajo lastniki intelektualne lastnine pravico zaščiti svoje izdelke, pri tem pa seveda ne smejo kršiti zakonodaje o varstvu osebnih podatkov, kot smo zgoraj opisali.Mojca Prelesnik, univ. dipl. prav.,informacijska pooblaščenkaPripravil:mag. Andrej Tomšič, namestnik informacijske pooblaščenke
