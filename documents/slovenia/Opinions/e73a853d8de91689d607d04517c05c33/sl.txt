

Izbris podatkov umrle osebe
+
-


Datum: 14.09.2021
Številka: 07121-1/2021/1757

Kategorije: Pravica do pozabe, Svetovni splet
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da je vaš pokojni brat na določeni spletni strani zaradi svojega slabega zdravja pomotoma javno objavil svoje osebne podatke. Zanima vas, kako bi lahko dosegli izbris teh podatkov. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Vsak posameznik ima v skladu s Splošno uredbo o varstvu podatkov pravico do izbrisa svojih osebnih podatkov, ki posamezniku omogoča, da od upravljavca podatkov doseže, da ta brez nepotrebnega odlašanja izbriše osebne podatkov v zvezi z njim. Pravica do izbrisa je urejena v členu 17 Splošne uredbe o varstvu podatkov. Glede obdelave osebnih podatkov umrlih oseb IP pojasnjuje, da Splošna uredba o varstvu podatkov v uvodni določbi št. 27 izrecno določa, da se ta uredba ne uporablja za osebne podatke umrlih oseb, kar pomeni, da tudi IP v  tem delu ni pristojen. Lahko pa države članice določijo pravila za obdelavo osebnih podatkov umrlih oseb, zato se na tem področju še vedno uporabljajo določbe ZVOP-1, ki pa ureja zgolj dostop do podatkov umrle osebe in ne tudi izbrisa podatkov.
 
V skladu s 134. členom Obligacijskega zakonika (Uradni list RS, št. 97/07 – uradno prečiščeno besedilo, 64/16 – odl. US in 20/18 – OROZ631) ima vsak posameznik pravico zahtevati od sodišča ali drugega pristojnega organa, da odredi prenehanje dejanja, s katerim se krši nedotakljivost človekove osebnosti, osebnega in družinskega življenja ali kakšna druga osebnostna pravica, da prepreči tako dejanje ali da odstrani njegove posledice. Pravno varstvo na podlagi navedene določbe lahko pod določenimi pogoji zahtevajo tudi člani ožje družine pokojne osebe v okviru tako imenovane pravice do pietete. Pravica do pietete sodi v okvir posameznikove pravice do duševne integritete in je del njegove zasebnosti, pravica do zasebnosti pa je kot osebnostna pravica varovana tudi v Ustavi Republike Slovenije. To predvsem pomeni, da bi eventualno lahko na sodišču poskusili z zahtevkom za odstranitev osebnih podatkov s spletne strani. IP pojasnjuje, da gre pri uveljavljanju osebnostnih pravic, ki presegajo pravico do varstva osebnih podatkov, za področje, ki je v domeni sodišč, IP pa za to ni pristojen.
 
Kakor sami pojasnjujete, je težava tudi v tem, da podjetje, ki upravlja spletno stran, nima nobenih  kontaktnih podatkov, ampak zgolj obrazec. V danem primeru gre najverjetneje za ameriško podjetje, ki morda nima sedeža ali podružnice v EU, kar lahko oteži komunikacijo s podjetjem. To dejstvo je tudi pomembno za morebiten civilni postopek, saj je treba preveriti, na katerem sodišču je mogoče vložiti zahtevek zoper tuje podjetje. V vsakem primeru pa vam svetujemo, da, v kolikor je to mogoče, primarno poskusite s podjetjem vzpostaviti kontakt ter na ta način zaprosite za umik objav.
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
