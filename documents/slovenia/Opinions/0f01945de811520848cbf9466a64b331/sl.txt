

Imenik članov
+
-


Datum: 14.08.2020
Številka: 07121-1/2020/1421

Kategorije: Društva, Pravne podlage, Svetovni splet, Zakoniti interesi
                        Informacijski pooblaščenec (v nadaljevanju: IP) je prejel vaše dodatno zaprosilo za mnenje v zvezi z objavo imenika vseh članov klubov vaše zveze. Navajate, da v našem odgovoru št. 07121-1/2020/1407, niste nedvoumno našli odgovora na vaše vprašanje glede dopustnosti objave zgolj imena in priimka tistih članov, ki niso podali privolitve za objavo več svojih podatkov.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP poudarja, da se objava imena in priimka šteje za obdelavo osebnih podatkov, saj je na teh podatkih posameznik praviloma določen. Glede na to mora torej obstajati za objavo ustrezna pravna podlaga – pod istimi pogoji in kriteriji, kot to velja za objavo več podatkov (telefonska številka, elektronski naslov, itd.).Razlika pri objavi manj podatkov je lahko v tem, da bi, če so vse okoliščine primera takšne, takšna objava lahko predstavljala manjše tveganje za neupravičen poseg v pravice posameznikov. To je okoliščina, ki je pomembna zlasti pri presoji pravne podlage za obdelavo osebnih podatkov na podlagi člena 6(1)(f) Splošne uredbe – kjer je osnova tehtanje upravičenosti posega glede na zakoniti interes, ki se z objavo zasleduje. Ob tem velja opozoriti, da mora pri obdelavi na podlagi zakonitega interesa upravljavec nujno omogočiti uveljavljanje pravice do ugovora (člen 21 Splošne uredbe) in o tem ločeno posameznike tudi obvestiti. Več o pravici do ugovora najdete na: https://tiodlocas.si/zelim-ugovarjati-obdelavi-mojih-podatkov/. Vsekakor pa javna objava katerihkoli podatkov (še posebej na spletu) vedno pomeni poseg v zasebnost.Za zagotovitev pravne podlage skladno s 6(1)(b) ali 6(1)(f) je ključno tudi upravičeno pričakovanje posameznikov glede obdelave. Glede na to bi morala biti obdelava jasno in izrecno opredeljena v aktih kluba ali zveze, ki veljajo za posameznega člana, kot tudi zlasti vnaprejšnja seznanitev članov s tem in morebitna vnaprejšnja možnost, da se član opredeli, da objave ne želi. Le na ta način je namreč mogoče utemeljiti ustrezno pričakovanje obdelave osebnih podatkov, ki je potrebno za utrditev pravne podlage skladno z določbama 6(1)(b) ali 6(1)(f) Splošne uredbe. Kot že poudarjeno v predhodnem mnenju, bi morali poleg tega zagotoviti tudi ustrezne zaščitne ukrepe za zagotovitev skladnosti obdelave – zlasti ustrezno obveščanje o obdelavi (členi 12 in 13 oz. 14 Splošne uredbe), vključno z obveščanjem glede zagotavljanja pravic na področju varstva osebnih podatkov.Končna presoja glede izbire ustrezne pravne podlage, pa je kot tudi že navedeno v predhodnem mnenju, predmet presoje vseh konkretnih okoliščin za kar je odgovoren upravljavec osebnih podatkov.Lep pozdrav,               Pripravil:Anže Novak, univ. dipl. pravSvetovalec Pooblaščenca za preventivoMojca Prelesnik, univ. dipl. pravinformacijska pooblaščenka
