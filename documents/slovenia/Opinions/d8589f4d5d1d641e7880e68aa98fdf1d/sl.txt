

Položaj pooblaščene osebe za varstvo podatkov (DPO)
+
-


Datum: 15.09.2021
Številka: 07121-1/2021/1779

Kategorije: Delovna razmerja, Pooblaščene osebe za varstvo podatkov (»DPO«)
                        Informacijski pooblaščenec (v nadaljevanju: IP) je prejel vaše sporočilo, v katerem nas prosite za mnenje glede položaja pooblaščene osebe za varstvo podatkov (DPO). Kot ste pojasnili, sta bili kot pravnica s pravosodnim izpitom ter opravljenim mag. znanosti z mag. nalogo iz Splošne uredbe o varstvu podatkov ter več kot 15-letnimi delovnimi izkušnjami v javnem zdravstvenem zavodu, imenovani za DPO v zdravstveni ustanovi. Ob zamenjavi direktorja in novih pravnih razlag je bila pripravljena nova sistemizacija, ki bo po pridobljenem soglasju na seji Sveta zavoda pričela veljati v kratkem. Sprašujete nas za mnenje glede predvidene degradacije položaja DPO na nižjo raven izobrazbe (torej iz VIII na VII/2) in z zahtevo po (le) 2 letih delovnih izkušenj po pridobljeni diplomi družboslovne smeri ter spremembi sistemizacije, po katerem bi DPO ne sodil več v direktorat (kot tudi notranji revizor), temveč v sektor za informatiko. Vzrok za degradacijo in prerazporeditev v center za informatiko vodstvo navaja poslovni razlog, racionalizacija sredstev. Menite, da je trenutna ureditev najbolj ustrezna, ko je DPO (kot tudi notranji revizor) umeščen v direktorat, pod direktorja ter da oseba z zgolj dvema letoma delovnih izkušenj ne bi mogla uspešno zasedati to delovno mesto, ki zahteva posameznika s specialnimi znanji in potrebnimi izkušnjami za to zahtevno delo, za tako zahtevna svetovanja, tako zahtevne revizije osebnih podatkov, saj gre za zelo veliko zdravstveno institucijo.
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Informacijski pooblaščenec (v nadaljevanju IP) uvodoma pojasnjuje, da razume vašo zaskrbljenost in da se zaveda, da gre v zadevnem primeru za eno največjih zdravstvenih inštitucij v Republiki Sloveniji, kjer se obdeluje zelo velika količina posebej občutljivih osebnih podatkov v povezavi z zdravjem. Pozicija in delovanje pooblaščene osebe za varstvo osebnih podatkov (DPO) je v tovrstnih ustanovah še toliko bolj pomembna, saj je ob visokih tveganjih ustrezna ozaveščenost osebja in vodstva ter redno izvajanje nadzorstvenih nalog bistvenega pomena za učinkovito zagotavljanje varstva osebnih podatkov in posebnih vrst osebnih podatkov. 
Žal pa moramo tudi pojasniti, da IP glede na določbe Splošne uredbe, ki urejajo imenovanje, položaj in naloge DPO (členi 37 do 39 Splošne uredbe), v nezavezujočih mnenjih nima pristojnosti, da bi lahko določal ali presojal konkretno stopnjo izobrazbe, poklicnih odlik in drugih znaj ter kvalifikacij, ki bi jih morala izpolnjevati  pooblaščena osebe za varstvo podatkov. Navedeno je primarna odgovornost upravljavca osebnih podatkov, IP pa lahko le v okviru inšpekcijskega postopka preveri, ali so pri zavezancu v primeru konkretne pooblaščene za varstvo osebnih podatkov izpolnjeni pogoji, ki jih glede imenovanja, položaja in nalog opredeljujejo omenjeni členi Splošne uredbe. Podobno velja za pozicioniranje funkcije DPO (bodisi v direktoratu ali v centru za informatike) – pogoje glede konflikta interesov, možnosti neposrednega poročanja najvišji upravni ravni upravljavca, zagotovitve, da pooblaščena oseba za varstvo podatkov pri opravljanju svojih nalog ne prejema nobenih navodil ter ostale pogoje glede položaja DPO lahko IP preveri le v okviru inšpekcijskega postopka.
Zaključno dodajamo še, da lahko pogoje glede strokovnega znanja in ostalih kvalifikacij DPO potencialno spremeni sprejem novega Zakona o varstvu osebnih podatkov (ZVOP-2), ki pa v času izdaje tega mnenja še ni sprejet.
 
S spoštovanjem,
 
Mojca Prelesnik, univ.dipl.prav.,                                                                                                   
informacijska pooblaščenka
 
Pripravil:                                                                                                                                 
mag. Andrej Tomšič,
namestnik informacijske pooblaščenke        
