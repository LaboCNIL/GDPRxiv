

Preverjanje pogoja PCT s strani delodajalca
+
-


Datum: 10.09.2021
Številka: 07121-1/2021/1714

Kategorije: Delovna razmerja, Pravne podlage, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da vam je delodajalec, sklicujoč se na Odlok o načinu izpolnjevanja pogoja PCT za zajezitev širjenja okužb z virusom SARS-Cov-2 (URL 4. 9. 2021) v podpis predložil izjavo, v kateri morate zaposleni (pod grožnjo kršitve delovnih obveznosti) navesti, da izpolnjujete oziroma ne izpolnjujete pogoj PC, ter še, da se bo samotestiranje izvajalo v prostorih delodajalca. Glede na pred kratkim objavljeno stališče IP, da ima delodajalec lahko zgolj pravico biti obveščen o negativnem rezultatu testa in da ob organiziranem testiranju od izvajalca lahko prejme le število pozitivnih in negativnih, ne pa poimenskega seznama, vas zanima, ali ima delodajalec v Odloku za opisano ravnanje zadostno pravno podlago. Sprašujete še, ali je po mnenju IP Odlok v delu, kjer daje enemu od delavcev pri delodajalcu pravico, da drugim zaposlenim odreja, kje se bodo testirali in jim v podpis daje izjave, v katerih morajo navesti datum in izvid samotestiranja, skladen s predpisi o varstvu osebnih podatkov in sorazmeren s ciljem, ki se ga s samotestiranjem zasleduje.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.
 
IP uvodoma pojasnjuje, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Prav tako IP poudarja, da kot nadzorni organ za varstvo osebnih podatkov ni pristojen za podajanje konkretnih navodil o tem, kako naj se preverja izpolnjevanje t. i. pogoja PCT (pogoj prebolelosti, cepljenja ali testiranja) v primerih, ko je ta obvezen, niti ni pristojen za ugotavljanje primernosti, nujnosti in sorazmernosti ukrepov v zvezi s preprečevanjem širjenja nalezljivih bolezni. Zato vam v nadaljevanju podaja splošne usmeritve in pojasnila glede pravnih podlag za obdelavo osebnih podatkov.
 
Mnenje IP, na katerega se sklicujete, se nanaša na drugačne okoliščine, saj v konkretnem primeru pravila glede izpolnjevanja in preverjanja PCT pogoja ter načina (samo)testiranja določajo posebni predpisi. Trenutno veljavni Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 142/21; v nadaljevanju Odlok) v drugem odstavku 5. člena predpisuje, da se za osebe iz prejšnjega odstavka za opravljanje dela kot PCT pogoj testiranja šteje tudi testiranje s testom HAG za samotestiranje ter da se takšno samotestiranje izvaja enkrat tedensko v enakih presledkih. Odgovorne osebe, ki izvajajo ali organizirajo opravljanje dela, določijo čas in kraj samotestiranja, ki je lahko izvedeno v domačem okolju ali na delovnem mestu. Za namen samotestiranja odgovorna oseba posreduje zaposlenemu evidenčni list, ki vsebuje datum samotestiranja, rezultat testa in podpis zaposlenega. V prvem odstavku 7. člena Odlok nadalje določa, da preverjanje PCT pogoja iz 5. in 6. člena tega odloka organizirajo odgovorne osebe, ki izvajajo ali organizirajo opravljanje dela. Preverjanje izpolnjevanja pogoja pa se opravlja z dokazili iz 2. člena tega odloka.
 
Zahteva za izkazovanje pogoja PCT in preverjanje izpolnjevanja tega pogoja v konkretnem primeru torej izhaja iz odloka Vlade RS. Po določbi 38. člena Ustave RS obdelavo osebnih podatkov določa zakon. Ker vsaka obdelava podatkov pomeni poseg v ustavno zagotovljeno človekovo pravico, v Sloveniji obdelav podatkov zaradi zagotavljanja pravne varnosti državljanov po mnenju IP ni dopustno urejati z vladnimi odloki. Iz tega razloga je IP na Ustavno sodišče RS že vložil zahtevo za oceno ustavnosti in zakonitosti nekaterih odlokov Vlade RS, ki uvajajo pogoj PCT. Zahteva je dostopna na naslednji povezavi: https://www.ip-rs.si/fileadmin/user_upload/Pdf/ocene_ustavnosti/NIJZ_Zahteva%20za%20oceno%20ustavnosti%20in%20zakonitost_27.8.2021.pdf.
 
IP ob tem opozarja, da do drugačne odločitve Ustavnega sodišča RS odloki Vlade RS veljajo in jih je treba spoštovati tako, kot so zapisani. IP je že zavzel stališče, da je delodajalec v določeni panogi upravičen preverjati PCT pogoj, če je z ustreznim predpisom to določeno. Vsak delodajalec pa mora glede na okoliščine sam presoditi, kakšen način preverjanja dokazil je, upoštevajoč določbe Odloka, v konkretnem primeru najbolj ustrezen in sorazmeren. IP ob tem poudarja, da je vsak upravljavec osebnih podatkov dolžan spoštovati načela v zvezi z obdelavo iz člena 5 Splošne uredbe, med drugim tudi najmanjši obseg podatkov, skladno s katerim morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo.
 
Glede izvedbe samotestiranja IP ni pristojen podati mnenja, saj sodi to v okvir organizacije delovnega procesa, kar je izključna naloga in odgovornost vsakega delodajalca. Če pride pri tem tudi do obdelave osebnih podatkov, pa mora delodajalec upoštevati veljavna pravila s področja varstva osebnih podatkov, med drugim tudi določbe Odloka.
 
 
Lep pozdrav,
 
                                                                                                     Mojca Prelesnik, univ. dipl. prav.,
                                                                                                             informacijska pooblaščenka
Pripravila:                                                                                                                                
Tina Ivanc, univ. dipl. prav.,svetovalka IP za varstvo osebnih podatkov
