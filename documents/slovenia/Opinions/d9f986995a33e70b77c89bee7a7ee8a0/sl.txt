

Posredovanje podatkov po 42. členu ZPro
+
-


Datum: 27.08.2021
Številka: 07120-1/2021/426

Kategorije: Posredovanje OP med upravljavci, Pravne podlage, Uradni postopki
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da ste s strani Uprave za probacijo dobili prošnjo po podatkih iz evidence brezposelnih, ki jo Zavod RS za zaposlovanje vodi skladno s 1. in 2. odstavkom 123. člena Zakona o urejanju trga dela. Izpostavljate, da ima Urad za probacijo pravno podlago v 42. členu Zakona o probaciji, vendar menite, da je določba člena pomanjkljiva in se zastavlja vprašanje, katere podatke jim lahko pošiljate.
 
Zanima vas, ali lahko ter v katerih primerih na podlagi določb Zakona o probaciji Upravi za probacijo posredujete podatke o:
- obdobju in višini priznane pravice do denarnega nadomestila;
- obdavčljivih dohodkih iz zaposlitve in drugih prejemkih, ki vplivajo na višino priznane pravice do denarnega nadomestila;
- vrsti in višini denarnih prejemkov in povrnjenih stroškov, do katerih je brezposelna oseba upravičena po določbah tega zakona.
 
Sprašujete še, ali je za posredovanje vseh/nekaterih podatkov iz zgornjih alinej iz 2. odstavka 123. člena Zakona o urejanju trga dela ustrezna pravna podlaga v 42. členu Zakona o probaciji ter ali mora Zavod RS za zaposlovanje za zaprošene podatke posredovati vsakokratno obrazloženo pisno zahtevo, ali lahko vzpostavite neposredno medsebojno elektronsko izmenjavo teh podatkov na podlagi sklenitve Dogovora.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.
 
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da IP v okviru izdaje mnenja ne more odločati o tem, ali so v posameznem primeru podani pogoji za posredovanje osebnih podatkov, temveč lahko zgolj izpostavi relevantno pravno podlago ter pogoje, ki morajo biti izpolnjeni, da je določeno posredovanje podatkov zakonito. Dokončno presojo pa lahko oziroma mora opraviti izključno upravljavec.
 
Za zakonito obdelavo osebnih podatkov, torej med drugim za njihovo razkritje s posredovanjem, razširjanje ali drugačno omogočanje dostopa, mora imeti upravljavec ustrezno pravno podlago. Te so določene v členu 6(1) Splošne uredbe. Skladno s točko (c) te določbe je obdelava zakonita, če je potrebna za izpolnitev zakonske obveznosti, ki velja za upravljavca.
 
Zakon o probaciji (Uradni list RS, št. 27/17; v nadaljevanju ZPro) v 5. točki prvega odstavka 42. člena določa, da lahko Uprava za probacijo brezplačno pridobiva podatke o osebi, ki so nujno potrebni za izvrševanje probacije, po tem zakonu iz obstoječih zbirk podatkov Zavoda Republike Slovenije za zaposlovanje – podatek o brezposelnih osebah iz evidence brezposelnih oseb (datum prenehanja delovnega razmerja, datum prijave in odjave v evidenco ter o razlogih prenehanja vodenja v evidenci, podatke o višini, obdobju upravičenosti), podatek iz evidence brezposelnih oseb, ki so začasno nezaposljive (podatek o datumu obravnave na komisiji, podatek o mnenju in predlogih ukrepov komisije in predvideno trajanje začasne nezaposljivosti).
 
V zaprosilu za mnenje podajate dodatna pojasnila, ki ste jih prejeli s strani Uprave za probacijo. Navajate, da je v tem pojasnilu opisanih več primerov, ki konkretizirajo različne, individualne potrebe po razkritju podatka o višini dodatka za aktivnost/nadomestila za brezposelnost za posameznega obsojenca. Menite, da bi bila temu primerna tudi konkretnejša utemeljitev razlogov/namenov/pravne podlage za pridobivanje podatkov v vsakem posameznem zahtevku, za vsakega konkretnega posameznika in ne na splošno za vse, kadar zaprosijo za tovrstne podatke. Prav tako opozarjate, da iz 42. člena ZPro ni povsem jasno, na kaj se nanašajo podatki o »višini (in obdobju upravičenosti)«, ki naj jih Zavod RS za zaposlovanje posreduje na Upravo za probacijo.
 

točka drugega odstavka 123. člena Zakona o urejanju trga dela (Uradni list RS, št. 80/10, 40/12 – ZUJF, 21/13, 63/13, 100/13, 32/14 – ZPDZC-1, 47/15 – ZZSDT, 55/17, 75/19, 11/20 – odl. US, 189/20 – ZFRO in 54/21; v nadaljevanju ZUTD) v 14 alinejah navaja podatke, ki jih vsebuje evidenca brezposelnih oseb, med drugim tudi »obdobje in višina priznane pravice do denarnega nadomestila« (peta alineja). Glede na dikcijo 5. točke prvega odstavka 42. člena ZPro, ki izrecno našteva, katere podatke iz evidence brezposelnih oseb lahko Uprava za probacijo pridobi, IP meni, da jezikovna razlaga te določbe ne dopušča, da bi se lahko zapis »podatke o višini, obdobju upravičenosti« širil tudi na druge podatke iz te evidence, kot na primer na podatke o obdavčljivih dohodkih iz zaposlitve in drugih prejemkih, ki vplivajo na višino priznane pravice do denarnega nadomestila, ter o vrsti in višini denarnih prejemkov in povrnjenih stroškov, do katerih je brezposelna oseba upravičena, ki so zajeti v šesti in sedmi alineji 1. točke drugega odstavka 123. člena ZUTD, četudi vplivajo na samo višino priznane pravice do denarnega nadomestila.

 
IP v okviru mnenja sicer ne more presojati, v katerih primerih je Uprava za probacijo do podatkov o obdobju in višini priznane pravice do denarnega nadomestila upravičena. Prav tako ne more presojati, do katerih podatkov je upravičena v konkretnih postopkih na morebitnih drugih pravnih podlagah. Vsekakor pa osebnih podatkov ne sme zbirati na zalogo. Zahtevani osebni podatki morajo biti namreč vselej ustrezni, relevantni in omejeni na to, kar je potrebno za namene, za katere se obdelujejo, kot to določa načelo najmanjšega obsega podatkov iz člena 5(1)(c) Splošne uredbe. Tudi iz prvega odstavka 42. člena ZPro izhaja, da lahko Uprava za probacijo brezplačno pridobiva le tiste podatke o osebi, ki so nujno potrebni za izvrševanje probacije. To pa po mnenju IP pomeni, da mora Uprava za probacijo vsakokrat, ko zahteva podatke, podati obrazloženo zahtevo ter v vsakem konkretnem primeru utemeljiti, zakaj potrebuje določene osebne podatke za posameznika, in jih ne zbirati kar na splošno za vse. Podatki o obdobju in višini priznane pravice do denarnega nadomestila praviloma namreč ne bodo vedno in ne glede na okoliščine konkretnega primera nujno potrebni in primerni za učinkovito izvrševanje konkretnega postopka probacije.
 
 
Lep pozdrav,
 
                                                                                                     Mojca Prelesnik, univ. dipl. prav.,                                               
                                                                                                             informacijska pooblaščenka
Pripravila:                                                                                                                                
Tina Ivanc, univ. dipl. prav.,svetovalka IP za varstvo osebnih podatkov
 
