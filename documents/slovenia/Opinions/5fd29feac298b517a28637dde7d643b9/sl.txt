

Prijava delodajalca glede kršitev povezanih s plačilnimi listami
+
-


Datum: 17.06.2021
Številka: 07121-1/2021/1123

Kategorije: Delovna razmerja, Zavarovanje osebnih podatkov, Pravne podlage
                        Informacijski pooblaščenec (v nadaljevanju: IP) je e-pošti prejel vaše vprašanje. Sprašujete, kako lahko (anonimno) prijavite delodajalca, ki ne varuje vaših osebnih podatkov. Delodajalec vam pošilja plačilne liste tako, da niso zavarovane in sicer kot pdf priponko v e-sporočilu. Kljub opozorilom, da to ni dovoljeno, se na to ni odzval. Prav tako so v kopijah e-sporočil s pripetimi plačilnimi listami tudi e-naslovi drugih sodelavcev, kar smatrate za zelo veliko kršitev. Navajate tudi, da s plačilnimi listami vedno zamuja, včasih tudi po več tednov.
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Podajamo vam odgovor glede varstva osebnih podatkov, vprašanje zamujanja z izdajo plačilnih list, pa IP v okviru svojih pristojnosti ni pristojen obravnavati.
 
IP je v preteklosti v nezavezujočih mnenjih že odgovarjal na vprašanja, povezana s pošiljanjem plačilnih list po e-pošti, gre npr. za mnenje št. 0712-1/2019/1555 z dne 28.6.2019.
 
Uvodoma poudarjamo, da je za pošiljanje plačilnih list na e-naslove zaposlenih potrebno zagotoviti ustrezno pravno podlago skladno s Splošno uredbo, npr. privolitev zaposlenih po (a) točki prvega odstavka 6. člena Splošne uredbe. Več informacij o privolitvi je dostopnih na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/privolitev/.
 
Kot smo poudarili v zgoraj citiranem mnenju št. 0712-1/2019/1555, je pošiljanje plačilnih list prek elektronskega naslova načeloma dopustno, pri čemer pa mora delodajalec poskrbeti predvsem za ustrezno varnost pri prenosu osebnih podatkov, saj lahko ti dokumenti vsebujejo tudi posebne vrste osebnih podatkov (npr. članstvo v sindikatu), kakor tudi zagotoviti, da se lahko s plačilno listo seznani samo ustrezen prejemnik (nikakor pa ne, kot ste navedli, tudi ostali zaposleni pri delodajalcu). Pri njihovem prenosu je treba upoštevati 14. člen ZVOP-1, ki  določa, da morajo biti osebni podatki posebej označeni in zavarovani. Pri prenosu preko telekomunikacijskih omrežjih so ti podatki ustrezno zavarovani, če se posredujejo z uporabo kriptografskih metod in elektronskega podpisa tako, da je zagotovljena njihova nečitljivost oziroma neprepoznavnost med prenosom. Tudi če plačilna lista ne vsebuje posebnih vrst osebnih podatkov priporočamo, naj bo zavarovana z geslom. Poudarjamo pa, da je izbor primernih tehničnih in organizacijskih ukrepov za zavarovanje osebnih podatkov odgovornost upravljavca osebnih podatkov, IP vam lahko poda zgolj splošna priporočila.
 
Več o zavarovanju osebnih podatkov si lahko preberete v Smernicah IP Zavarovanje osebnih podatkov, ki so dostopne na:
https://www.ip-rs.si/fileadmin/user_upload/Pdf/smernice/Smernice_o_zavarovanju_OP.pdf.
 
V kolikor na podlagi zgornjih usmeritev menite, da je obdelava osebnih podatkov pri vašem delodajalcu nezakonita, lahko podate prijavo na IP (podana je lahko tudi anonimno). Pomagate si lahko z obrazcem »Prijava kršitve varstva osebnih podatkov (Obrazec ZIN PRIJAVA)«, ki je objavljen na spletni strani IP, na https://www.ip-rs.si/obrazci/varstvo-osebnih-podatkov/.
 
V upanju, da vam bodo naša napotila v pomoč, vas lepo pozdravljamo.
 
 
                                                                                             
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
 
