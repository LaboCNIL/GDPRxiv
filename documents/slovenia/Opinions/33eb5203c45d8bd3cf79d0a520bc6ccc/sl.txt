

Obdelava OP v lovski družini
+
-


Datum: 09.05.2019
Številka: 0712-1/2019/1101

Kategorije: Društva, Pravne podlage
                        Informacijski pooblaščenec (v nadaljevanju IP) je prejel vaš zgoraj navedeni dopis, v katerem ste navedli, da sta starešina in tajnik lovske družine (v nadaljevanju LD) zlorabila vaše osebne podatke (matični list člana, ki vsebuje podatke o vaši splošni in lovski izobrazbi, kdaj ste opravili lovski izpit, lovsko čuvajski izpit, šolo za lovskega tehnika (po novem lovskega mojstra), funkcije, ki ste jih opravljali v LD ter izobraževanja, ki ste se jih udeležili) na način, da sta dne 15. 4. 2018 … (v nadaljevanju …) oziroma vsem 34. članom upravnega odbora (v nadaljevanju UO) … po elektronski pošti poslala dokument, v katerem sta vas zaradi problemov, ki ste jih v preteklosti imeli z LD, predstavila v negativni luči (dokument z dne 30. 3. 2018 in izpis e-sporočila ste priložili). … je v reviji … razpisala kandidaturo za članstvo v komisiji UO … za lovsko čuvajsko službo, rok prijave je bil 1.11.2017. Kandidati so se lahko prijavili sami ali preko LD. Vi ste se prijavili sami z obrazcem, ki je bil objavljen na spletni strani … (za člane). Vaša prijava v komisijo za lovskočuvajsko službo nekaterim članom upravnega odbora ni bila pogodu, zato je vodstvo LD poslalo … dopis, v katerem je izrazilo svoje nestrinjanje z vašim imenovanjem v komisijo. Dne 12. 6. 2018 so člani UO … na 17. seji obravnavali problem in sprejeli sklep, da je imenovanje članov komisije potekalo skladno z določili Pravil … (priložili ste zapisnik navedene seje). Obrnili ste se na odvetniško družbo, ki  je LD dne 30. 6. 2018 poslala opozorilo o zlorabi vaših osebnih podatkov (matičnega lista) in da njena ravnanja izpolnjujejo vse zakonske znake kaznivega dejanja zoper čast  in dobro ime (dopis odvetniške družbe z dne 5. 6. 2018 ste priložili). LD vam je v začetku februarja poslala izjavo, s podpisom katere posameznik dovoli obdelavo in uporabo svojih osebnih podatkov v postopkih za potrebe LD (izjavo ste priložili). Izjave niste podpisali. Pojasnili ste, da LD z vašimi podatki razpolaga že od včlanitve leta 1974 in da ste ji poslali dopis (ki ste ga priložili), v katerem ste med drugim navedli, da ne dovolite, da se vaši osebni podatki (matični list) obdelujejo in uporabljajo v postopku za potrebe LD, ker menite, da bi lahko ponovno prišlo do zlorabe vaših osebnih podatkov. Dne 8. 3. 2019 vam je LD poslala vabilo na pristrelitev puške (vabilo ste priložili), ki jo mora pred lovno sezono opraviti vsak član, če želi loviti parkljasto divjad. Ko ste dne 16. 3. 2019 prišli na strelišče, vam strelski referent ni dovolil, da bi uradno izvedli pristrelitev puške, ker niste podpisali izjave o uporabi osebnih podatkov za potrebe LD.IP prosite, za odgovore na naslednja vprašanja:1. Kaj pomeni za vas dejstvo, da niste podpisali izjave o obdelavi osebnih podatkov v LD?2. Ali je LD s pošiljanjem matičnega lista … zlorabila vaše osebne podatke?3. Ali naj sum storitve kaznivega dejanja prijavite organom pregona?4. Katere osnovne podatke lahko uporablja LD?5. Kaj meni glede tega, da vam LD ni dovolila pristrelitve puške?Na podlagi informacij, ki ste nam jih posredovali, vam v nadaljevanju skladno s 57. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/2007-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/2005) posredujemo naše neobvezno mnenje v zvezi z vašimi vprašanji.*****Skladno s točko (2) člena 4 Splošne uredbe obdelava pomeni vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje. Obdelava osebnih podatkov je zakonita, če je izpolnjen vsaj eden od pogojev, določenih v členu 6(1) Splošne uredbe:(a)posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;(b)obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;(c)obdelava je potrebna za izpolnitev zakonske obveznosti, ki velja za upravljavca;(d)obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;(e)obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;(f)obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.Glede ustreznih pravnih podlag za obdelavo osebnih podatkov v društvih, med katere se štejejo tudi LD in …, je IP pripravil mnenje št. 0712-1/2018/622 z dne 15. 3. 2018, ki je dostopno na https://www.ip-rs.si/vop/splosno-glede-obdelave-osebnih-podatkov-v-drustvih-3088/. Podlage za obdelavo osebnih podatkov v društvih so lahko:- točka (b) člena 6(1) Splošne uredbe. Združevanje v društva je glede na Zakon o društvih (Uradni list RS, št. 64/2011-UPB2, s spr., v nadaljevanju ZDru-1) prostovoljno in namenjeno skupnemu sodelovanju pri uresničevanju določenih skupnih interesnih ciljev (skupen namen, skupno prispevanje k uresničevanju ciljev, prostovoljno oziroma svobodno združevanje), kar sovpada z značilnostmi obligacijskega razmerja pri družbeni pogodbi po Obligacijskem zakoniku  (Uradni list RS, št. 97/2007-UPB-1). Včlanitev v društvo se zato lahko obravnava kot sklenitev pogodbe, članstvo v društvu pa kot pogodbeno razmerje, saj član z včlanitvijo prevzame določene obveznosti in hkrati pridobi določene pravice glede sodelovanja v društvu (razmerje med članom in društvom ali zvezo društev je opredeljeno v aktih društva in zveze). Navedena določba je zato v teh primerih podlaga za obdelave osebnih podatkov, ki so neločljivo povezane s samim članstvom v društvu in delovanjem društva (npr. vodenje seznama članov društva, vabljenje članov na zbor članov in podobno).- točka (f) člena 6(1) Splošne uredbe. Bistvo konkretne podlage je tehtanje posega v interese, pravice in svoboščine posameznika, ki ga morajo opraviti društva kot upravljavci, poleg tega morajo posamezniku ob zbiranju podatkov zagotoviti tudi informacije o zakonitih interesih, za katere se prizadeva društvo (točka (d) člena 13(1) Splošne uredbe).- točka (a) člena 6(1) Splošne uredbe. Osebna privolitev pride v poštev predvsem v situacijah, ko gre za obdelavo izven namenov, ki so v neposredni zvezi z delovanjem društva, zlasti v primeru posredovanja osebnih podatkov tretjim osebam (npr. objava na spletni strani društva). Privolitev po Splošni uredbi (točka (9) člena 4) je prostovoljna, izrecna, informirana in nedvoumna izjava volje posameznika, s katero z izjavo ali jasnim pritrdilnim dejanjem izrazi soglasje z obdelavo osebnih podatkov, ki se nanašajo nanj. Pogoji za veljavno privolitev so določeni v členu 7 Splošne uredbe (upravljavec jo mora biti zmožen dokazati; biti mora v razumljivi in lahko dostopni obliki ter v jasnem in preprostem jeziku; posameznik jo lahko kadar koli prekliče, o čemer mora biti obveščen). Privolitve članov, ki so jih društva pridobila pred začetkom uporabe Splošne uredbe na način splošnega strinjanja s pravili, določenimi v aktih društva, in torej ne ustrezajo navedenim pogojem glede privolitev po Splošni uredbi, niso več ustrezne, zaradi česar bi morala društva za vse obdelave osebnih podatkov, za katere ni druge pravne podlage (ker npr. niso potrebne za izvajanje temeljnih dejavnosti društva), skladno z uvodno določbo 171 Splošne uredbe pridobiti nove privolitve.- točki (c) in (e) člena 6(1) Splošne uredbe. Društvo lahko zbira in nadalje obdeluje osebne podatke, če mu to nalaga poseben zakon oziroma če je obdelava potrebna za izpolnitev zakonske obveznosti, in če je obdelava potrebna za opravljanje naloge v javnem interesu ali pri izvajanju javne oblasti, ki je bila dodeljena društvu (npr. obdelava osebnih podatkov s strani društev, ki izvajajo javno pooblastilo).*****V nadaljevanju vam IP podaja odgovore na zastavljena vprašanja:1. Za obdelave osebnih podatkov, ki so povezane s članstvom v LD in njenim delovanjem ter za obdelave osebnih podatkov, ki so potrebne zaradi njenih zakonitih interesov, LD ne potrebuje privolitve članov, saj ima za obdelavo osebnih podatkov za te namene pravno podlago že v točkah (b) ali (f) člena 6(1) Splošne uredbe. To pomeni, da izjava, ki vam jo je LD dala v podpis, ni potrebna in da lahko LD vaše osebne podatke obdeluje tudi brez podpisane izjave, saj za obdelavo in uporabo osebnih podatkov v postopkih za potrebe LD ne potrebuje dodatne pravne podlage, tj. vaše osebne privolitve.2. LD je v dopisu, ki ga je posredovala … zaradi nestrinjanja z vašim imenovanjem v komisijo za lovskočuvajsko službo, navedla, da se ne strinja z načinom kadrovanja (po njenem mnenju bi … pred imenovanjem člana konkretne LD v komisijo morala pridobiti predhodno soglasje in mnenje članice oziroma LD) in da ne izpolnjujete razpisnih pogojev. Priložila je izpis vaših osebnih podatkov (matični list), ki vsebuje: ime in priimek, datum rojstva, kraj rojstva, naslov, stopnjo izobrazbe, poklic, št. mobilnega telefona, e-naslov, vrsto člana, datum vstopa, podatke o opravljenih izobraževanjih, prejetih odlikovanjih in funkcijah v LD in … ter podatke o lovski izkaznici.LD so po Zakonu o divjadi in lovstvu (Uradni list RS, št. 16/2004, s spr.) obvezno članice …. Pravice in dolžnosti članic so določene v 5. členu Pravil … z dne 16. 11. 2017, in sicer lahko med drugim: aktivno sodelujejo pri oblikovanju stališč … na občnem zboru in prek članov upravnega odbora in drugih organov …; dajejo pobude, predloge in priporočila organom … za njihovo delovanje; predlagajo obravnavo strokovnih vprašanj s področja nalog, ki jih opravlja … ter izpodbijajo dokončne odločitve organov …, ki so bile sprejete v nasprotju z zakonom, temi pravili ter drugimi splošnimi akti … in sklepi občnega zbora.V konkretnem primeru se LD ni strinjala z načinom kadrovanja in je v spornem dopisu navedla, da gre za proceduralno napako, o kateri je obvestila UO …. Ta v skladu z 22. členom omenjenih pravil imenuje stalne in občasne komisije in delovna telesa. IP na podlagi zgoraj navedenega meni (dokončno odločitev bi lahko sprejel le v inšpekcijskem postopku), da LD s pošiljanjem vaših osebnih podatkov … ni kršila določb ZVOP-1 (v času pošiljanja dopisa se Splošna uredba še ni uporabljala), saj jih je uporabila za zakonit namen, tj. za uveljavljanje pravic, ki jih ima kot članica … oziroma za obrazložitev in dokazovanje svojih navedb. Dejstvo, da UO … ni sprejel njenih argumentov in da je zaključil, da je imenovanje članov komisije potekalo skladno s pravili, na zakonitost obdelave osebnih podatkov ne vpliva. IP dodaja, da člani UO … osebnih podatkov, s katerimi se seznanijo pri opravljanju svojih del in nalog, ne smejo posredovati nepooblaščenim osebam, saj so po zakonu (četrti odstavek 24. člena ZVOP-1) dolžni varovati tajnost osebnih podatkov.Presojanje resničnosti navedb v dopisu in tega, ali je LD z njimi posegla v vašo čast ter okrnila vaš ugled in dobro ime, ni v pristojnosti IP. Če menite, da je storila navedeno, lahko vložite kazensko ovadbo zaradi suma storitve katerega izmed kaznivih dejanj zoper čast in dobro ime iz 158. do 162. člena Kazenskega zakonika (razžalitev, obrekovanje, žaljiva obdolžitev, opravljanje) ali, če menite, da vam je bila z ravnanjem LD povzročena škoda, skladno z določbami 179. člena Obligacijskega zakonika od nje zahtevate denarno odškodnino.3. IP predlaga, da se o prijavi suma storitve kaznivega dejanja zoper čast in dobro ime pogovorite s svojim odvetnikom. Vprašanje se namreč ne nanaša na področje varstva osebnih podatkov, zato odgovor nanj ni v pristojnosti IP.4. Konkretnega odgovora vam IP ne more podati, saj je obdelava osebnih podatkov odvisna od nalog, ki jih opravlja LD, ter tudi od pravic in dolžnosti članov, ki so določene v internih aktih. LD mora kot upravljavec osebnih podatkov članov glede na konkreten namen obdelave presoditi, kateri osebni podatki so potrebni za dosego tega namena (načelo sorazmernosti iz 3. člena ZVOP-1 oziroma načelo najmanjšega obsega podatkov iz točke (c) člena 5(1) Splošne uredbe). Ob pridobivanju oziroma zbiranju osebnih podatkov mora LD zagotoviti članom informacije iz člena 13(1,2) Splošne uredbe ne glede na to, na kateri pravni podlagi pridobiva podatke. Med drugim mora navesti tudi namene, za katere se osebni podatki obdelujejo in pravno podlago za njihovo obdelavo.5. IP meni, da zavrnitev podpisa izjave o uporabi osebnih podatkov za potrebe LD, ni povezana z odobritvijo oz. zavrnitvijo prestrelitve puške. IP pa pravil glede prestrelitve puške ni pristojen komentirati, saj ne gre za področje pristojnosti IP. Kot že rečeno, LD za obdelavo in uporabo osebnih podatkov za potrebe LD ne potrebuje privolitve posameznika, poleg tega pa takšna privolitev ne bi bila veljavna, saj ne bi bila dana prostovoljno. Kljub navedenemu pa opisano ravnanje LD samo po sebi še ne pomeni kršitve varstva osebnih podatkov, zato vam IP predlaga, da se obrnete na … kot krovno organizacijo, da vam pojasni, ali je LD s svojim ravnanjem kršila kakšna pravila … (pri pristrelitvah orožja se upoštevajo določila Pravilnika o lovskem strelstvu z dne 11. 10. 2016, ki ga je sprejela …).Lepo pozdravljeni,                                                                                              Mojca Prelesnik, univ. dipl. prav.,                                                                                              informacijska pooblaščenka
