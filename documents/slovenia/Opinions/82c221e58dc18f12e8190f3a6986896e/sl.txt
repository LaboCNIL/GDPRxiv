

Davčna številka v digitalnem potrdilu
+
-


Datum: 25.04.2022
Številka: 07121-1/2022/455

Kategorije: Delovna razmerja, EMŠO in davčna, Pravne podlage
                        Informacijski pooblaščenec (v nadaljevanju: IP) je prejel vaš dopis, v katerem nas naprošate za mnenje in sicer je kot navajate v digitalnem potrdilu, ki je izdan na osebo v podjetju (službeno digitalno potrdilo), vpisana tudi davčna številka osebe. Ta podatek je shranjen v javnem delu certifikata kar pomeni, da se pri prijavi v določene portale in ali pri pošiljanju digitalno podpisane oz. šifrirane elektronske pošte razkrije. Zanima vas pravna podlaga za obravnavo tega osebnega podatka v takšnem specifičnem primeru (zaposleni, prijava v portale, pošiljanje elektronske pošte, …).
 
Pri uporabi digitalnih potrdil za namen opravljanja različnih storitev ko gre za zaposlenega, katerega narava dela terja uporabo določenih e-storitev, zaradi katerih mora imeti digitalno potrdilo, bi podlago lahko predstavljala točka (f) ali (e) prvega odstavka člena 6 Splošne uredbe v povezavi z opravljanjem delovnih nalog za delodajalca.
 
O b r a z l o ž i t e v:
 
Informacijski pooblaščenec (v nadaljevanju IP) uvodoma pojasnjuje, da Splošna uredba v členu 6 določa, da je obdelava osebnih podatkov zakonita le in kolikor je izpolnjen vsaj eden od naslednjih pogojev:
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
Točka (f) prvega pododstavka se ne uporablja za obdelavo s strani javnih organov pri opravljanju njihovih nalog.
Pri uporabi digitalnih potrdil za namen opravljanja različnih storitev bi lahko šteli, da gre za podlago v točki 6(1)b Splošne uredbe, po kateri je obdelava potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe – navedeno velja za primere, ko je posameznik v vlogi naročnika storitve oz. opravlja e-storitev zase.  Za pridobitev kvalificiranih digitalnih potrdil in njihovo uporabo mora namreč posameznik ponudniku kvalificiranih digitalnih potrdil zaupati določene osebne podatke, pri katerih je davčna številka potrebna za enolično identifikacijo posameznika; ob pridobitvi sprejme splošne pogoje uporabe digitalnega potrdila in s tem povezane obdelave osebnih podatkov. V okviru nezavezujočih mnenj ne moremo presojati ustreznosti splošnih pogojev, saj se to lahko preverja le v okviru inšpekcijskega postopka.
V primerih, ko gre za zaposlenega, katerega narava dela terja uporabo določenih e-storitev (npr. oddajo davčne dokumentacije na davčnem portalu), zaradi katerih mora imeti certifikat in s tem posledično pride do tega, da njegove osebne podatke obdelujejo tretje osebe (ponudniki storitev), pa bi podlago lahko predstavljala točka (f) ali (e) prvega odstavka člena 6 Splošne uredbe v povezavi z opravljanjem dela za delodajalca.
 
S spoštovanjem,
 
Mojca Prelesnik, univ.dipl.prav.,                                                                                                  
informacijska pooblaščenka
 
Pripravil:                                                                                                                                 
mag. Andrej Tomšič,
namestnik informacijske pooblaščenke        
