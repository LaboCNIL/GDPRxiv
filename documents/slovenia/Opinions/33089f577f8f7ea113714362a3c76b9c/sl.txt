

Posredovanje podatkov glede razdelitve stroškov v večstanovanjski stavbi
+
-


Datum: 17.05.2021
Številka: 07121-1/2021/933

Kategorije: Stanovanjsko in nepremičninsko pravo, Zavarovanje osebnih podatkov
                        Informacijski pooblaščenec (v nadaljevanju: IP) je e-pošti prejel vaše zaprosilo za mnenje. Sprašujete, ali se ključi razdelitve stroškov v večstanovanjski stavbi, ki so vezani na stanovanjsko enoto ali poslovni prostor, ne da bi se pri tem navajal kakšen osebni podatek (zgolj številka prostora po etažnem načrtu), smatrajo kot osebni podatki. Glede navedenih podatkov od upravnika zahtevate, da jih objavi tako, da bodo podatki razvidni vsem lastnikom večstanovanjske stavbe (npr. na spletni strani upravnika, kamor se vsak lastnik prijavi z geslom). Na računu upravnika so vsakokrat navedene skupne površine in površine enote konkretnega etažnega lastnika, vendar razdelitev stroškov etažnim lastnikom ni preverljiva brez prikazanega celotnega ključa razdelitve. Upravnik vam od podatkov prikazuje zgolj podatke o številu uporabnikov stanovanj in številu psov. 
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
Na vprašanje kot je vaše, je IP v preteklosti že odgovarjal, zato vas uvodoma napotujemo na že izdani mnenji IP, ki sta dostopni z iskalnikom na spletni strani www.ip-rs.si/vop in sicer gre za mnenji št. 0712-1/2016/2150 z dne 24.10.2016 in št. 0712-1/2019/502 z dne 6.3.2019.
 
Uvodoma pojasnjujemo, da mora biti za vsako obdelavo osebnih podatkov (tako zbiranje, kot npr. tudi za objavo ali posredovanje tretjim osebam) podana ustrezna pravna podlaga skladno s prvim odstavkom 6. člena Splošne uredbe. Za zasebni sektor so pravne podlage naslednje:
 
- privolitev (točka (a)),
- sklenitev ali izvajanje pogodbe (točka (b)),
- zakon (točka (c)),
- zaščita življenjskih interesov posameznika (točka (d)) ali
- zakoniti interesi, za katere si prizadeva upravljavec (točka (f)).
 
Osebni podatek pomeni katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika (1. točka 4. člena Splošne uredbe). Nadalje pojasnjujemo, da je tudi številka stanovanja osebni podatek, če vemo, na katerega etažnega lastnika se nanaša. Številka dela stavbe ali številka stanovanja sta navedeni (med drugim) v katastru stavb, ki skladno s prvim odstavkom 114. člena Zakona o evidentiranju nepremičnin (Uradni list RS, št. 47/06, 65/07 – odl. US, 79/12 – odl. US, 61/17 – ZAID, 7/18, 33/19 in 54/21 – ZKN, v nadaljevanju: ZEN) šteje za javno evidenco. Skladno s 73. členom ZEN se v kataster stavb za stavbo ali del stavbe vpisujejo naslednji podatki: identifikacijska oznaka, lastnik, upravljavec, lega in oblika, površina, dejanska raba in številka stanovanja ali poslovnega prostora. Opozoriti pa je treba, da je določba 114. člena ZEN glede katastra stavb delno razveljavljena z odločbo Ustavnega sodišča št. U-I-98/11-17 in sicer za javne ne štejejo podatki o lastniku nepremičnine, ki je fizična oseba (o imenu in priimku, naslovu stalnega prebivališča ter o letnici rojstva). Kataster stavb se povezuje tudi z zemljiško knjigo (drugi odstavek 4. člena ZEN). Dodajamo pa, da so vsekakor javni osebni podatki (tudi o lastniku nepremičnine), ki so navedeni v zemljiški knjigi. Prvi odstavek 1. člena Zakona o zemljiški knjigi (Uradni list RS, št. 58/03, 37/08 – ZST-1, 45/08, 28/09, 25/11, 14/15 – ZUUJFO, 69/17, 11/18 – ZIZ-L in 16/19 – ZNP-1, ZZK-1) namreč določa, da je zemljiška knjiga javna knjiga, namenjena vpisu in javni objavi podatkov o pravicah na nepremičninah in pravnih dejstvih v zvezi z nepremičninami.
 
Skladno z drugim in tretjim odstavkom 21. člena Pravilnika o načinu delitve in obračunu stroškov za toploto v stanovanjskih in drugih stavbah z več posameznimi deli (Uradni list RS, št. 82/15, 61/16 in 158/20 – ZURE) mora izvajalec delitve lastniku na njegovo zahtevo omogočiti vpogled v vse podatke in izračune, ki so podlaga za delitev stroškov za toploto oziroma gorivo. Izvajalec delitve mora lastnikom dati vse potrebne informacije in podporo pri sprejemanju in uresničevanju odločitev v zvezi z izvajanjem tega pravilnika. Kot smo poudarili v zgoraj citiranem mnenju št. 0712-1/2016/2150, so etažni lastniki v primeru, da je delitev stroškov ogrevanja za posameznika odvisna tudi od porabe drugih etažnih lastnikov, upravičeni pridobiti vse podatke (tudi osebne), da preverijo, ali je obračun stroškov pravilen. Pri tem mora upravnik upoštevati tudi načelo najmanjšega obsega podatkov (točka (c) prvega odstavka 5. člena Splošne uredbe), skladno s katerim morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo. Če lahko posameznik uveljavlja svoje pravice npr. na podlagi agregiranih podatkov, potem lahko prejme tudi takšne podatke, v tem primeru ne gre za obdelavo osebnih podatkov.
 
Pri načinu posredovanja podatkov etažnih lastnikov mora upravljavec osebne podatke zavarovati in preprečiti, da bi se z njimi seznanile neupravičene osebe. IP ne more vnaprej komentirati ustreznega načina posredovanja osebnih podatkov, saj bi lahko način oz. okoliščine glede (varne) prijave na spletno stran upravljavca presojal zgolj v inšpekcijskem postopku. Kot smo navedli v zgoraj citiranem mnenju, bi lahko upravnik posredoval podatke z vlaganjem zaprtih pisemskih ovojnic v nabiralnik ali npr. pošiljanjem e-pošte (pri čemer brez privolitve ne sme navesti e-naslove etažnih lastnikov v kopijo sporočila).
 
Več o obdelavi osebnih podatkov v večstanovanjskih stavbah pa si lahko preberete v Smernicah za upravnike večstanovanjskih stavb, ki so dostopne na: https://www.ip-rs.si/fileadmin/user_upload/Pdf/smernice/Smernice_za_upravnike_vecstanovanjskih_stavb.pdf.
 
V upanju, da vam bodo naša napotila v pomoč, vas lepo pozdravljamo.
 
 
                                                                                             
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
 
