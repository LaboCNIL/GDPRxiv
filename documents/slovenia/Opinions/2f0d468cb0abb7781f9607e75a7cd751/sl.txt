

Zbiranje EMŠO v okviru registracije na spletno stran za soustvarjanje
+
-


Datum: 13.10.2022
Številka: 07121-1/2022/1091

Kategorije: EMŠO in davčna, Občine, Uradni postopki
                        Informacijski pooblaščenec (v nadaljevanju: IP) je prejel vaše vprašanje; ali lahko konkretna spletna stran ene izmed slovenskih občin, ki je namenjena soustvarjanju; torej dajanju predlogov občanov in glasovanju o njih, zahteva za registracijo posameznika med drugim tudi njegov EMŠO? 
 
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 76. členom Zakona o varstvu osebnih podatkov na področju obravnavanja kaznivih dejanj (Uradni list RS, št. 177/20, v nadaljevanju ZVOPOKD), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezujoče mnenje v zvezi z vašim vprašanjem.
 
1.     Za vsako obdelavo osebnih podatkov mora obstajati ustrezna pravna podlaga, ki jo mora že pred obdelavo osebnih podatkov natančno razčistiti upravljavec, ki mora biti tudi zmožen dokazati zakonitost obdelave osebnih podatkov. Obdelava osebnih podatkov pa mora vedno potekati v okviru načela sorazmernosti (obdelovati le toliko podatkov, kot je nujno potrebno za zakonit namen). IP v zvezi s  tem ni seznanjen o obstoju zakona, ki bi predvideval obdelavo EMŠO za opisan namen.
2.     Upravljavec mora posameznikom (že pred samo obdelavo in ob pogoju zagotovitve zakonite pravne podlage) na dostopen način zagotovi vse potrebne informacije glede obdelave njihovih osebnih podatkov v jasnem in razumljivem jeziku.
 
O b r a z l o ž i t e v:
IP najprej pojasnjuje, da mora za zakonito obdelavo osebnih podatkov obstajati ustrezna pravna podlaga. Pravne podlage za obdelavo osebnih podatkov ureja Splošna uredba o varstvu podatkov v 6. členu, ki med drugim določa, da je obdelava zakonita, če je podana privolitev posameznika; če je obdelava potrebna za izvajanje pogodbe; za izpolnitev zakonske obveznosti upravljavca; za zaščito življenjskih interesov posameznika; zaradi javnega interesa ali zakonitih interesov upravljavca (vse pod določenimi strogimi pogoji).
Za obdelavo osebnih podatkov v javnem sektorju, kamor sodijo tudi občine, je trenutno še veljavna določba 9. člena ZVOP-1, ki določa, da se lahko osebni podatki v javnem sektorju obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi, da se določeni osebni podatki obdelujejo le na podlagi osebne privolitve posameznika. Pri tem pa pojasnjujemo, da IP ni seznanjen o obstoju zakona, ki bi predvideval obdelavo EMŠO za opisan namen.
Za vsako obdelavo osebnih podatkov mora torej obstajati ustrezna pravna podlaga, ki jo mora že pred obdelavo osebnih podatkov natančno razčistiti upravljavec osebnih podatkov, ki mora biti zmožen tudi dokazati zakonitost obdelave osebnih podatkov.
V zvezi s tem še poudarjamo, da izven postopka inšpekcijskega nadzora konkretnih obdelav osebnih podatkov IP ne more presojati, zato se ne moremo opredeliti do vprašanja, ali je zbiranje EMŠO v opisanem primeru zakonito ali ne. Razlog za to je med drugim v tem, da ne razpolagamo z vso relevantno dokumentacijo konkretnega primera, zaradi česar bi lahko podali napačno stališče. Presoja zakonitosti posameznih obdelav oziroma spoštovanje izvajanja zakonodaje s področja varstva osebnih podatkov se opravlja v postopku inšpekcijskega nadzora, v katerem so zagotovljene tudi vse varovalke in procesne pravice udeležencem postopka.
Dodatno opozarjamo, da kljub temu, da upravljavec za določeno obdelavo osebnih podatkov zagotovi ustrezno in zakonito pravno podlago, mora v skladu z načelom najmanjšega obsega podatkov obdelovati samo toliko osebnih podatkov, kolikor je nujno potrebno za dosego posamičnega zakonitega namena obdelave.  Načelo najmanjšega obsega podatkov tako določa, da morajo biti (pod pogojem, da obstaja pravna podlaga) osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo.
IP pri tem še pojasnjuje, da Splošna uredba v 13. in 14. členu določa dolžnost upravljavca, da posameznikom (pred samo obdelavo) zagotovi informacije glede obdelave njihovih osebnih podatkov. Informacije se pa morajo v vsakem primeru posamezniku zagotoviti na način, določen v 12. členu Splošne uredbe in sicer tako, da so podane na lahko dostopen način in predstavljene v jasnem in razumljivem jeziku, ki je prilagojen glede na tipičnega uporabnika njihovih storitev.
Upravljavec osebnih podatkov mora namreč posamezniku ob pridobitvi njegovih osebnih podatkov podati nekatere informacije o obdelavi osebnih podatkov, npr. identiteta in kontaktni podatki upravljavca, namen in pravna podlaga za obdelavo osebnih podatkov, uporabniki osebnih podatkov, podatki o morebitnem prenosu osebnih podatkov, obdobje hrambe, itd. Več informacij o obveščanju posameznikov o obdelavi osebnih podatkov je dostopnih na spletni strani IP: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/ključna-področja-uredbe/obveščanje-posameznikov-o-obdelavi-osebnih-podatkov oz. v številnih naših že objavljenih mnenjih (npr. mnenje IP št. 0712-1/2019/1891 z dne 14. 8. 2019).
V kolikor je za vas relevantno (npr. če ste osebne podatke že posredovali), pa pojasnjujemo tudi, da ima vsak posameznik pravico do seznanitve z lastnimi osebnimi podatki skladno s Splošno uredbo, ki je opredeljena v 15. členu Splošne uredbe. Prvi odstavek 15. člena Splošne uredbe tako določa, da ima posameznik, na katerega se nanašajo osebni podatki, pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in informacije, kot so nameni obdelave, pravna podlaga za obdelavo, predvideno obdobje hrambe, uporabniki osebnih podatkov, itd. Več informacij o pravici do seznanitve z lastnimi osebnimi podatki in glede njenega uveljavljanja je dostopnih tudi na naši spletni strani: https://tiodlocas.si/zelim-vedeti-kaj-pocnejo-z-mojimi-podatki/ oz. v številnih naših že objavljenih mnenjih (npr. mnenje IP št. 07121-1/2022/628 z dne 8. 6. 2022).
V upanju, da ste dobili odgovor na vaša vprašanja, vas lepo pozdravljamo.
 
Pripravil:                                                                                                                                  
Grega Rudolf,
asistent svetovalca pri IP          
 
Mojca Prelesnik, univ. dipl. prav.,
informacijska pooblaščenka
