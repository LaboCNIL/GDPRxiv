

Posredovanje osebnih podatkov pogodbenemu izvajalcu neposrednega trženja – ponovno zaprosilo
+
-


Datum: 12.12.2022
Številka: 07121-1/2022/1368

Kategorije: Neposredno trženje, nagradne igre
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem izražate nezadovoljstvo z odgovorom zavarovalnice, in sicer menite, da ne bi smelo priti do neposrednega trženja (ponujanja storitev zavarovalnega posredovanja) na vašo telefonsko številko.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
Za nadzor nad neposrednim trženjem z uporabo govornih telefonskih klicev je pristojna Agencija RS za komunikacijska omrežja in storitve, zato vam svetujemo, da se obrnete nanje. Glede obdelave osebnih podatkov, ki se ne tiče neposrednega trženja z uporabo telekomunikacijskih storitev, pa lahko v primeru domnevnih nezakonitosti podate prijavo pri Informacijskem pooblaščencu. Pri tem opozarjamo na razmejitev pristojnosti med IP in Agencijo za zavarovalni nadzor.
 
 
Obrazložitev
 
Iz odgovora zavarovalnice izhaja, da njihov pogodbeni partner ni mogel pridobiti vaše telefonske številke iz baz podatkov zavarovalnice, saj zavarovalnica vašega telefonskega kontakta sploh ni imela.
 
V zvezi z neposrednim trženjem z uporabo govornih telefonskih klicev IP pojasnjuje, da je takšna obdelava primarno urejena v 226. členu Zakona o elektronskih komunikacijah (Uradni list RS, št. 130/22; v nadaljevanju ZEKom-2), ki določa, da je opravljanje telefonskih klicev z namenom neposrednega trženja fizični osebi dovoljeno le s soglasjem naročnika ali uporabnika oz. pod določenimi pogoji, če so podatki objavljeni v javnem imeniku (217. člen ZEKom-2). 
 
Nadzor nad določbami ZEKom-2 izvaja Agencija RS za komunikacijska omrežja in storitve (AKOS). Informacijski pooblaščenec ni pristojen za nadzor nad trženjem po telefonu. V zvezi z neposrednim trženjem vam svetujemo, da se obrnete na AKOS, kot vam je predhodno svetovala že zavarovalnica.
 
Glede na to, da je identiteta pogodbenega partnerja zavarovalnice znana, se lahko obrnete nanje in zahtevate, da preneha obdelovati vaše osebne podatke za namene neposrednega trženja (ponujanja blaga in storitev). Iz vašega dopisa izhaja, da ste to pravzaprav že storili. Posameznik lahko namreč v skladu s 73. členom ZVOP-1 kadarkoli pisno ali na drug dogovorjen način zahteva, da upravljavec osebnih podatkov trajno ali začasno preneha uporabljati njegove osebne podatke za namen neposrednega trženja. V takšnem primeru govorimo o t.i. blokadi uporabe osebnih podatkov. Upravljavec osebnih podatkov je dolžan v 15 dneh ustrezno preprečiti uporabo osebnih podatkov za namen neposrednega trženja ter o tem v nadaljnjih petih dneh pisno ali na drug dogovorjen način obvestiti posameznika, ki je to zahteval. Stroške vseh dejanj upravljavca osebnih podatkov v zvezi z zahtevo iz prejšnjega odstavka krije upravljavec. Splošna uredba obveznosti upravljavca glede informiranja posameznikov še nadgrajuje, in sicer vas IP na tem mestu usmerja na III. poglavje Uredbe, ki ureja pravice posameznika, na katerega se nanašajo osebni podatki (12., 13., 14. in 15. člen). Na pravico do ugovora se nanaša tudi 21. člen Uredbe, ki v drugem odstavku pravi, da kadar se osebni podatki obdelujejo za namene neposrednega trženja, ima posameznik, na katerega se nanašajo osebni podatki, pravico, da kadar koli ugovarja obdelavi osebnih podatkov v zvezi z njim za namene takega trženja, vključno z oblikovanjem profilov, kolikor je povezano s takim neposrednim trženjem.
 
Glede obdelave osebnih podatkov na splošno, kot na primer posredovanje osebnih podatkov iz baz osebnih podatkov, zavarovanje osebnih podatkov, splošne podlage za obdelavo osebnih podatkov, pa je za nadzor kot inšpekcijski organ pristojen IP. Če menite, da je prišlo v konkretnem primeru do zlorabe osebnih podatkov, torej do kršitve pravice do varstva osebnih podatkov, lahko pri IP podate prijavo, pri čemer vas prosimo, da čim bolj natančno opišete domnevne kršitve varstva osebnih podatkov. Ob tem vam še pojasnjujemo, da IP ni pristojen za splošni nadzor nad delovanjem zavarovalnic (kar iz vašega dopisa izhaja, da se zavedate, saj omenjate pristojnost Agencije za zavarovalni nadzor). Obrazec prijave kršitev je dostopen na spletni strani: https://www.ip-rs.si/obrazci/varstvo-osebnih-podatkov/ (Prijava kršitve varstva osebnih podatkov (Obrazec ZIN PRIJAVA)).
 
Lepo vas pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
