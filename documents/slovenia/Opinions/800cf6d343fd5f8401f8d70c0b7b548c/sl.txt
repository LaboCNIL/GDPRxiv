

Razkritje podatkov o specializantih, pripravnikih, sekundarijih in mentorjih
+
-


Datum: 16.07.2021
Številka: 07121-1/2021/1246

Kategorije: Delovna razmerja, Posredovanje OP med upravljavci, Pravne podlage
                        Informacijski pooblaščenec je dne 23. 6. 2021 prejel vaše zaprosilo za mnenje o tem, ali - glede na spremembe Zakona o zdravniški službi (ZZdrS) in glede na začetek veljavnosti Splošne uredbe o varstvu podatkov - še drži mnenje IP št. 0712-1/2014/813, z dne 7. 3. 2014 v 1. točki, ki določa, »da je potencialnim delodajalcem v posamezni regiji dopustno posredovati seznam (imena in priimke ter nazive ali naslove trenutnih delodajalcev) specializantov določene specialnosti za to regijo in za zadnje leto izvajanja specializacije ali za razumen krajši čas po njenem zaključku, skupaj drugimi potrebnimi kontaktnimi podatki, če naslov trenutnega delodajalca ne zadošča (npr. naslov prebivališča ali e-naslov), in sicer pod pogojem:

da gre za tiste specializante za določeno regijo, ki specializacijo opravljajo oziroma so jo opravljali v obliki zaposlitve pri izvajalcih v javni zdravstveni mreži in za katere se oziroma so se sredstva zagotavljala iz obveznega zdravstvenega zavarovanja, ter
da potencialni delodajalec v vsakem konkretnem primeru izkaže, da podatke potrebuje za vzpostavitev stika s specializantom zaradi trenutnih ali pričakovanih potreb po zaposlovanju (npr. neuspešen razpis za zasedbo prostega delovnega mesta)«.

 
Poleg tega vas zanima problematika posredovanja podatkov pripravnikov, sekundarijev, specializantov ter njihov mentorjev pooblaščenim izvajalcem zdravstvene dejavnosti. Minister za zdravje na podlagi prvega odstavka 22. člena ZZdrS pooblasti izvajalce zdravstvene dejavnosti za izvajanje vrste in obsega pripravništva, sekundariata in specializacij. Pooblaščeni izvajalci morajo skladno z drugim odstavkom 22. člena ZZdrS pripravnikom, sekundarijem in specializantom omogočiti usposabljanje v okviru števila določenih delovnih mest za usposabljanje zdravnikov. Pooblaščeni izvajalci skladno s 24. členom ZZdrS zbornici sporočajo: - seznam prostih in zasedenih delovnih mest za usposabljanje zdravnikov; - seznam mentorjev; - seznam zaposlenih pripravnikov, sekundarijev in specializantov ter predviden zaključek njihovega usposabljanja. Ker pa je potrebno za učinkovito izvajanje kroženja zagotoviti učinkovito izmenjavo podatkov med zbornico in izvajalci, kjer krožijo pripravniki, sekundariji in specializanti, vas zanima, ali bi lahko zbornica brez podanega soglasja pripravnika, sekundarija, specializanta ter njihovih mentorjev posredovala določene osebne podatke pooblaščenim izvajalcem in kateri osebni podatki bi to lahko bili? V zvezi z navedenim vprašanjem izpostavljate, da izvajanje pripravništva, sekundariata in specializacij poleg ZZdrS urejajo še: 

Pravilnik o vsebini in poteku sekundariata, 
Pravilnik o pripravništvu in strokovnih izpitih zdravstvenih delavcev in zdravstvenih sodelavcev na področju zdravstvene dejavnosti, 
Pravilnik o načinu zagotavljanja sredstev za pripravništvo, sekundariat in specializacije ter
Pravilnik o vrstah, vsebini, trajanju in poteku specializacij zdravnikov. 

Menite, da je za potrebe izpolnjevanja predpisanih obveznosti nujno potrebno izmenjevanje podatkov med zbornico in pooblaščenimi izvajalci, zato meni, da pravna podlaga za posredovanje določenih osebnih podatkov o pripravnikih, sekundarijih, specializantih ter njihovih mentorjih pooblaščenim izvajalcem izhaja iz (c) oziroma (e) točke prvega odstavka člena 6 Splošne uredbe o varstvu podatkov. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 

 Sprememba ZZdrS in začetek veljavnosti Splošne uredbe o varstvu podatkov ne spremeni dejstva, da so določeni osebni podatki specializantov (osebno ime in naziv izvajalca pod pogoji iz prvega mnenja IP) še vedno javni v skladu z ZDIJZ. 

 
Po mnenju IP sprememba ZZdrS lahko vpliva na dopustnost razkritja kontaktnih podatkov specializantov potencialnim delodajalcem, če zaradi nezaveznosti regiji in zaradi koordinacijske vloge ZZS v vsakem konkretnem primeru ni več izpolnjen:

pogoj njunosti iz četrtega odstavka 9. člena ZVOP-1 v povezavi s (c) točko prvega odstavka 6. člena Splošne uredbe o varstvu podatkov ali
pogoj zakonitih interesov iz (f) točke prvega odstavka 6. člena Splošne uredbe o varstvu podatkov (prej tretji odstavek 10. člena ZVOP-1).

 

 Za posredovanje osebnih podatkov specializantov, sekundarijev in pripravnikov s strani ZZS pooblaščenim izvajalcem zdravstvene dejavnosti v tem trenutku ni videti:


očitne nujnosti, ki jo zahteva četrti odstavek 9. člena ZVOP-1 ali 
očitnih zakonitih interesov, ki jih poleg drugih pogojev zahteva (f) točka prvega odstavka 6. člena Splošne uredbe o varstvu podatkov in
tudi ne očitnih razlogov za sklicevanje na (c) in (e) točke prvega odstavka 6. člena Splošne uredbe o varstvu podatkov.

 
 
O b r a z l o ž i t e v:
 

 V delu, ki se nanaša na javnost določenih osebnih podatkov ni sprememb, saj se pravila o javni dostopnosti določenih podatkov v ZDIJZ niso spremenila in tudi (vsaj po trenutni zakonodaji) niso odvisna od ZZdrS ali od Splošne uredbe o varstvu podatkov.

 
Če so zaradi spremembe ZZdrS odpadle nujne potrebe po posredovanju kontaktnih podatkov specializantov zainteresiranim izvajalcem zdravstvene dejavnosti (npr. ker ti lahko popolnijo delovna mesta na drug, bolj učinkovit način, ali ker specializanti niso zavezani k zaposlitvi tako kot v preteklosti, ali ker zaradi neposredovanja podatkov ne bi nastala škoda za sistem javnega zdravstvenega varstva), potem je možno, da sklicevanje na četrti odstavek 9. člena ZVOP-1 (ta velja za upravljavce v javnem sektorju) ali (f) točko prvega odstavka 6. člena Splošne uredbe o varstvu podatkov (ta velja za upravljavce v zasebnem sektorju; prej tretji odstavek 10. člena ZVOP-1), ne pride več v poštev. IP tega na konkretni ravni ne more presoditi:

ker v dopisu niso bile pojasnjene konkretne okoliščine, od katerih je odvisen odgovor (npr. ali in kateri izvajalci imajo probleme, kakšne probleme ter zakaj, posledice teh problemov, možne alternativne rešitve brez posredovanja osebnih podatkov, kateri podatki bi bili nujno potrebni in v kateri fazi ...) in
ker je konkretna presoja s strani IP praviloma možna le v inšpekcijskem nadzoru.

 

 V zvezi z vašim drugim vprašanjem se IP ne more konkretno opredeliti do problematike, ker v dopisu niso bile konkretno pojasnjene potrebe po osebnih podatkih – na primer, katera konkretna dejstva in okoliščine narekujejo posredovanje podatkov, v čem je podana nujnost oziroma neizogibnost obdelave podatkov, za izpolnjevanje čigave obveznosti gre, iz kje te obveznosti izhajajo, s katerimi določbami ZZdrS in citiranih pravilnikov so podprte potrebe po posredovanju podatkov, kaj pomeni »učinkovitost« kroženja specializantov in kako nanjo vplivajo želeni podatki, zakaj naj bi bili potrebni ravno predlagani osebni podatki iz tabele, kako bi izvajalci te podatke uporabili za dosego namena, ali bi šlo za posredovanje podatkov na zahtevo izvajalcev itd. Zato IP iz dopisa in predstavljenih določb predpisov ni mogel ugotoviti neposrednih in očitnih potreb po izmenjavi podatkov brez privolitve posameznikov.

 
Pojasnjujemo še, da predlagani točki (c) in (e) prvega odstavka 6. člena Splošne uredbe o varstvu podatkov nista samostojni pravni podlagi, pač pa se v skladu s tretjim odstavkom navezujeta na nacionalne podlage v ustreznih predpisih. Ker te podlage niso bile izkazane, načeloma menimo, da sklicevanje na ti dve točki verjetno ne pride v poštev.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
