

Registracija v spletni trgovini
+
-


Datum: 06.04.2020
Številka: 07121-1/2020/526

Kategorije: Pravne podlage, Trgovinska dejavnost
                        Informacijski pooblaščenec (v nadaljevanju IP) je prejel vaše elektronsko sporočilo, v katerem navajate, da je pogoj za registracijo v spletni trgovini vnos datuma rojstva. To se vam zdi pretiran poseg v zasebnost in nikakor ni nujno potreben podatek za to, da se uporablja spletna trgovina.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov; v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07; v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05 in naslednji; v nadaljevanju ZInfP) posredujemo naše neobvezno mnenje v zvezi z vašimi vprašanji. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.Splošna uredba se uporablja za obdelavo osebnih podatkov v celoti ali delno z avtomatiziranimi sredstvi za drugačno obdelavo kakor z avtomatiziranimi sredstvi za osebe podatke, ki so del zbirke ali so namenjeni oblikovanju dela zbirke (člen 2 Splošne uredbe). Skladno s členom 4 pomeni osebni podatke katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika (točka 1). Obdelava pa pomeni vsako dejanje ali niz dejanj, ki se izvajajo z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanje, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje (točka 2).Za zakonito obdelavo osebnih podatkov je potrebno imeti ustrezno pravno podlago. Pravne podlage za obdelavo osebnih podatkov so urejene v prvem odstavku člena 6 Splošne uredbe. Obdelava osebnih podatkov je zakonita le in kolikor je izpolnjen vsaj eden od naslednjih pogojev:a)    posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; b)    obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe c)    obdelava je potrebna za izpolnitev zakonske obveznosti, ki velja za upravljavca; d)    obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; e)    obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; f)    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.Pri vsaki obdelavi osebnih podatkov je potrebno izhajati iz načel, ki jih v zvezi z obdelavo osebnih podatkov določa Splošna uredba v členu 5. Skladno s točko b) prvega odstavka člena 5 smejo biti osebni podatki zbrani le za določene, izrecne in zakonite namene ter se ne smejo nadalje obdelovati na način, ki ni združljiv s temi nameni („omejitev namena“). Nadalje morajo biti osebni podatki skladno s točko c) člen 5 Splošne uredbe ustrezni, relevantni in omejeni na to, kar je potrebno za namene, za katere se obdelujejo („najmanjši obseg podatkov“). Drugi odstavek člena 5 Splošne uredbe pa določa, da je upravljavec odgovoren za skladnost z načeli v zvezi z obdelavo osebnih podatkov in mora biti to skladnost tudi zmožen dokazati („odgovornost“).Ob zgoraj navedenem je potrebno upoštevati, da je povsem mogoče, da ste spletnemu trgovcu že posredovali datuma rojstva, v kolikor ste na primer član kakšnega od kluba ugodnosti, ki jih trgovci ponujajo (članstvo v tovrstnih klubih trgovci namreč pogosto pogojujejo s posredovanjem določenih osebnih podatkov), in vnos takšnega podatka predstavlja zgolj kontrolni podatek pri registraciji v spletni trgovini. Predvsem pa je potrebno upoštevati, da nekatere spletne trgovine omogočajo uporabnikom tudi nakup izdelkov, katerih prodaja je skladno z veljavno zakonodajo določenim skupinam oseb sicer prepovedana. Tako na primer Zakon o omejevanju porabe alkohola (Uradni list RS, št. 15/03 in naslednji) v prvem odstavku 7. člena prepoveduje prodajo in ponudbo alkoholnih pijač in pijač, ki so jim dodane alkoholne pijače, osebam, mlajšim od 18 let. V kolikor prodajalec v takšnih primerih ne bi razpolagal s podatki o starosti kupca, bi torej lahko pri prodaji prišlo do kršitve tovrstnih predpisov.V kolikor menite, da gre v konkretnem primeru za kršitev pravil varstva osebnih podatkov, lahko na IP podate prijavo kršitve. Pri tem si lahko pomagate z obrazcem, ki ga najdete na spletni strani: https://www.ip-rs.si/obrazci/varstvo-osebnih-podatkov/Lep pozdrav,Pripravil:Žiga Veber,državni nadzornik za varstvo osebnih podatkovMojca Prelesnik,informacijska pooblaščenka
