

Pošiljanje digitalnih RTG posnetkov po e-pošti
+
-


Datum: 07.11.2022
Številka: 07120-1/2022/401

Kategorije: Zdravstveni osebni podatki, Elektronska pošta
                        Pri Informacijskem pooblaščencu (IP) smo dne 4. 11. 2022 prejeli vaše vprašanje v zvezi z obdelavo osebnih podatkov v RTG ambulanti. Zanima vas, ali je v redu, če pacientu in zobozdravniku pošljete RTG posnetek po e-pošti tako, da ga »zazipate« in dodate geslo, ki ga potem pacient pove pri zobozdravniku.
 
Glede šifriranja (kriptiranja) posebnih kategorij osebnih podatkov (npr. zdravstveni podatki) pri prenosu prek e-pošte je na spletni strani IP že na voljo več mnenj IP, na primer št. 0712-1/2011/2, 0712-1/2018/707 in 0712-8/2010/2.
Za pošiljatelja, ki bi rad zdravstvene podatke posredoval na varen način, so na voljo programske rešitve kot so na primer »7-ZIP«, »PeaZIP«, »WinRAR«, »Bandizip« in »WinZip«, ki oziroma če omogočajo ne le stiskanje in zaklepanje, pač pa tudi kriptiranje datotek. V tem primeru mora prejemnik od pošiljatelja prejeti tudi geslo za dešifriranje po ločeni poti. Če zobozdravnik, ki je prejel slikovno datoteko od vas, prejme geslo za dešifriranje od pacienta, je to varna pot za sporočanje gesla.
Lepo vas pozdravljamo,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
