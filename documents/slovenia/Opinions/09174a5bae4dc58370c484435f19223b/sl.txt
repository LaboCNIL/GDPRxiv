

Posredovanje podatkov o lastniku vozila
+
-


Datum: 16.03.2021
Številka: 07121-1/2021/511

Kategorije: Inšpekcijski postopki, Pridobivanje OP iz zbirk
                        Informacijski pooblaščenec (v nadaljevanju IP) je po e-pošti prejel vaše sporočilo. Navedli ste, da želite pridobiti podatke o lastniku vozila, ki je parkiral vozilo na vašem kmetijskem zemljišču dne 22.1.2021. Priložili ste tudi odgovor Ministrstva za infrastrukturo in mestnega redarstva. Slednji vam zaradi varstva osebnih podatkov ni želel razkriti podatkov o lastniku vozila in vas napotil na IP. 
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
Kot smo opozorili v že izdanem mnenju št. 0712-1/2019/1773 z dne 29.7.2019, IP ni pristojen za komentiranje vodenja postopkov drugih inšpekcijskih ali prekrškovnih organov, zato jih tudi o tem ne more izdajati mnenj. Skladno s sklepom Ustavnega sodišča RS št. U-I-92/12-13 z dne 10. 10. 2013 (http://odlocitve.us-rs.si/documents/8b/89/u-i-92-122.pdf) tudi ne sme izvajati inšpekcijskega nadzora nad izvajanjem določb, ki urejajo varstvo osebnih podatkov, tako, da pri izvrševanju svojih zakonsko določenih pooblastil poseže v posamične pravne postopke, ki jih vodijo za to pristojni državni organi ter ne sme preverjati, ali se v konkretnih pravnih postopkih ustavnoskladno in zakonito spoštuje varstvo osebnih podatkov.
 
Na splošno vam pojasnjujemo, da se s Splošno uredbo varujejo osebni podatki posameznikov, ki lahko pri upravljavcih osebnih podatkov uveljavljajo naslednje pravice posameznika: pravico dostopa posameznika, na katerega se nanašajo osebni podatki, pravico do popravka, pravico do izbrisa, pravico do omejitve obdelave, pravico do prenosljivosti in pravico do ugovora. Več o tem si lahko preberete na www.upravljavec.si.
 
Nadalje pojasnjujemo, da so podatki o registraciji vozila oz. izdanem prometnem dovoljenju navedeni v evidenci registriranih vozil skladno s tretjim odstavkom 63. člena Zakona o motornih vozilih (Uradni list RS, št. 75/17; ZMV-1). Evidenca registriranih vozil med drugim vsebuje podatke o posameznem vozilu, ki morajo biti navedeni na prometnem dovoljenju, o njegovi registraciji, izdanem prometnem dovoljenju, lastniku vozila ali osebi, na katero je vozilo registrirano, tehničnih pregledih, obveznem zavarovanju in druge tehnične podatke. Podatki o lastniku vozila ali osebi, na katero je vozilo registrirano, vsebujejo njeno osebno ime oziroma firmo, datum rojstva, EMŠO oziroma matično številko, status lastnika vozila ter naslov stalnega ali začasnega prebivališča oziroma sedeža.
 
Podatki o imenu in priimku oziroma drugi zgoraj navedeni podatki o lastniku vozila (ki je fizična oseba) so osebni podatki skladno s Splošno uredbo. Za posredovanje osebnih podatkov iz evidence registriranih vozil s strani upravljavca (Ministrstvo za infrastrukturo) bi morala biti podana katera od pravnih podlag, ki so določene v 6. členu Splošne uredbe, npr. izpolnitev zakonske obveznosti, ki velja za upravljavca (točka (c) prvega odstavka 6. člena Splošne uredbe). Dostop do podatkov iz evidence registriranih vozil, ki jih potrebujejo pri opravljanju svojih nalog imajo tako na podlagi prvega odstavka 64. člena ZMV-1: ministrstvo, pristojno za promet, Javna agencija Republike Slovenije za varnost prometa, ministrstvo, pristojno za notranje zadeve, policija, registracijske organizacije, občinska redarstva in državni organi, ki opravljajo inšpekcijski nadzor nad izvajanjem ZMV-1. IP ni znana pravna podlaga, na podlagi kateri bi lahko oseba kot lastnik kmetijskega zemljišča, na katerem je bil avtomobil nezakonito parkiran, prejela podatke o identiteti lastnika vozila. 
 
V upanju, da ste prejeli odgovor na vaše vprašanje, vas lepo pozdravljamo.
 
 
 
Mojca Prelesnik, univ.dipl.prav.,                                                 
informacijska pooblaščenka
 
 
Pripravila:                                                                                                                              
Barbara Pirš, univ.dipl.prav.,
Svetovalka Pooblaščenca za preventivo
 
 
