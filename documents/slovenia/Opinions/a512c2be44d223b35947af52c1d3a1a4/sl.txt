

Pravna podlaga preverjanja PCT
+
-


Datum: 11.10.2021
Številka: 07121-1/2021/2040

Kategorije: Pravne podlage, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem vas zanima, ali obstaja zakonska in pravna podlaga za preverjanje pogoja PCT s strani sodišča na zapuščinski obravnavi? Menite, da gre za protiustaven in nezakonit ukrep. 
 
***
IP poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Predložen dokument sodišča bi lahko konkretno presojali zgolj v inšpekcijskem postopku, z nezavezujočim mnenjem pa vam lahko podamo zgolj usmeritve in priporočila. Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
Poudarjamo tudi, da je IP pri Ustavnem sodišču že vložil zahtevo za presojo ustavnosti in zakonitosti odlokov, ki urejajo obdelavo osebnih podatkov pri preverjanju PCT pogojev. IP ni pristojen, da bi sam presodil, ali so odloki skladni z Ustavo, to pristojnost ima le Ustavno sodišče. Opozarjamo pa, da so odloki veljavni, dokler o njih ne odloči Ustavno sodišče, kar pomeni, da jih morajo upravljavci upoštevati in jih izvajati.
 
Zaradi pogostih vprašanj s tega področja smo pri IP izdali kratke smernice o preverjanju PCT pogojev (za upravljavce in za posameznike), ki so dostopne na spletni strani: https://www.ip-rs.si/novice/smernice-o-preverjanju-pct-pogojev.
Tudi sicer je IP na to temo napisal več neobvezujočih mnenj, ki so dostopna prek našega iskalnika mnenj: https://www.ip-rs.si/mnenja-gdpr/?id=270&asId=as0&search (v iskalno polje lahko vpišete geslo kot npr. »PCT«). 
Priporočila IP si tako lahko preberete v citiranih smernicah in mnenjih IP. Za konkretna pojasnila glede izvajanja veljavnih predpisov pa predlagamo, da se obrnete na Ministrstvo za zdravje oz. Inšpektorat za zdravje RS, saj IP ni pristojen za nadzor izvajanja predpisov, ki zahtevajo preverjanje pogojev PCT.
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
