

Snemanje študijskih obveznosti
+
-


Datum: 06.10.2020
Številka: 07121-1/2020/1769

Kategorije: Informiranje posameznika, Pravne podlage, Snemanje sej in javnih dogodkov, Šolstvo
                        Informacijski pooblaščenec (v nadaljnjem besedilu IP) je prejel vaše zaprosilo za mnenje glede snemanja študijskih obveznosti. Navedli ste, da ste študent na zasebni fakulteti, kjer v sklopu opravljanja predmeta opravljate tudi timske naloge (navadno seminarske), v katerih sodeluje več študentov, ki nalogo pripravijo in oddajo. Z novim šolskim letom fakulteta od vas zahteva da vse pogovore, ki jih opravite člani tima posnamete, da jih lahko kasneje poslušajo mentorji, profesorji in ne veste, kdo še vse. To se vam zdi zelo sporno, saj nikogar ne zanima, kaj se študenti pogovarjate med pripravo same naloge in kako poteka komunikacija, ampak je važna sama vsebina naloge, ki jo morate oddati kot pisni izdelek. Zanima vas, ali ima fakulteta oz. izobraževalna ustanova pravico zahtevati od študentov posnetke oz. sme spremljati komunikacijo njihovih srečanj pri sami pripravi nalog.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Za vsako obdelavo osebnih podatkov je treba imeti ustrezno in zakonito pravno podlago. Poleg tega mora upravljavec posamezniku, na katerega se nanašajo osebni podatki, zagotoviti vse informacije po členih 13 oz. 14 Splošne uredbe o varstvu podatkov.IP v načelnem mnenju ne more podati odgovora na vprašanje, ali je opisan način izvajanja študijskih obveznosti ustrezen z vidika varstva osebnih podatkov.Pri vašem opisu procesa izobraževanja (po navodilu profesorja posneti izpolnjevanje dane naloge in posnetek posredovati profesorju) nedvomno prihaja do obdelave osebnih podatkov, glede na navedeno pa bi šlo verjetno lahko tudi za poseg v širšo pravico do zasebnosti. IP izven postopka inšpekcijskega nadzora konkretnih obdelav osebnih podatkov ne more in ne sme presojati, zato tudi ne moremo oceniti konkretnega načina izvajanja in organizacije izobraževanja z vidika ustreznosti in varnosti obdelave osebnih podatkov. To pomeni, da vam v mnenju ne moremo podati odgovora na to, ali je opisan način študija ustrezen z vidika varstva osebnih podatkov.Za vsako obdelavo osebnih podatkov je treba imeti ustrezno in zakonito pravno podlago. Te so določene v členu 6(1) Splošne uredbe o varstvu podatkov in so sledeče: privolitev (točka (a)), sklenitev ali izvajanje pogodbe (točka (b)), zakon (točka (c)), zaščita življenjskih interesov posameznika (točka (d)), izvajanje javne naloge (točka (e) v zvezi s četrtim odstavkom 9. člena ZVOP-1), zakoniti interesi upravljavca (točka (f)). Ocena, v kakšni meri je za izvajanje kvalitetnega in stimulativnega izobraževalnega procesa ter za zagotavljanje učinkovitega izvrševanja delovnih obveznosti samih profesorjev uporaba informacijske tehnologije nujno potrebna, je prvenstveno naloga in dolžnost posamezne fakultete kot upravljavke osebnih podatkov njenih študentov. Tovrstni način izvajanja izobraževanja mora biti skrbno premišljen in po mnenju IP ne bi smel prekomerno posegati v zasebnost študentov. IP ni seznanjen z zakonom, ki bi zahteval od študentov, da na ta način sistematično snemajo svoje študijsko delo, niti z zakonom, ki bi fakultetam dopuščal tak sistematičen poseg v širšo pravico do zasebnosti študentov.Pri tovrstni obdelavi osebnih podatkov je seveda nujno, da upravljavec osebnih podatkov (konkretno zasebna fakulteta) seznani posameznike z določenimi obveznimi informacijami iz člena 13 oz. 14 Splošne uredbe o varstvu podatkov, uredi primerne roke hrambe, poskrbi za ustrezno varnost obdelave osebnih podatkov, in naslovi tudi morebitna druga vprašanja posegov v zasebnost, vprašanja avtorskih pravic (slednje sicer ne sodi v pristojnost Informacijskega pooblaščenca).Splošna uredba o varstvu podatkov zahteva, da morajo biti vsakomur dane določene informacije v zvezi z uporabo njegovih osebnih podatkov (»načelo preglednosti«). Tako mora upravljavec posamezniku, na katerega se nanašajo osebni podatki, zagotoviti sledeče informacije: identiteto in kontaktne podatke upravljavca, namene in pravno podlago za njihovo obdelavo, komu so bili ali bodo osebni podatki razkriti, obstoj pravic v zvezi z obdelavo osebnih podatkov, obstoj avtomatiziranega sprejemanja odločitev, vključno z oblikovanjem profilov. Glede varnosti osebni podatkov IP posebej poudarja, da mora upravljavec osebnih podatkov le-te ustrezno varovati v vseh fazah obdelave. Člen 32(1) Splošne uredbe o varstvu podatkov zahteva, da morata upravljavec in obdelovalec ob upoštevanju najnovejšega tehnološkega razvoja in stroškov izvajanja ter narave, obsega, okoliščin in namenov obdelave, pa tudi tveganj za pravice in svoboščine posameznikov, ki se razlikujejo po verjetnosti in resnosti, z izvajanjem ustreznih tehničnih in organizacijskimi ukrepov zagotoviti ustrezno raven varnosti glede na tveganje.Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.Vsa mnenja IP so objavljena in dostopna na naši spletni strani https://www.ip-rs.si/vop/.Prav tako so vsa ključna področja, ki jih ureja Splošna uredba o varstvu podatkov, predstavljena na https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/. Tu lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.Lep pozdrav,                                                                                               Mojca Prelesnik,                                                                                               informacijska pooblaščenkaPripravila:Karolina Kušević, univ. dipl. prav.,svetovalka IPTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
