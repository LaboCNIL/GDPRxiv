

Videonadzor večstanovanjske stavbe
+
-


Datum: 19.03.2021
Številka: 07121-1/2021/541

Kategorije: Stanovanjsko in nepremičninsko pravo
                        Informacijski pooblaščenec (v nadaljevanju IP) je po e-pošti prejel vaš dopis, v katerem pojasnjujete, da ste upravnik stavbe, ki ima vzpostavljen videonadzor. Videonadzor je bil vzpostavljen na pobudo etažnih lastnikov. Prejšnji upravnik vam ob primopredaji ni predal nobene dokumentacije glede videonadzora in soglasij. Zanima vas, ali ste dolžni zbrati soglasja za namen videonadzora. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma pojasnjuje, da v okviru neobvezujočega mnenja ne more podajati konkretnih ocen glede zakonitosti obdelave osebnih podatkov, temveč to lahko storili šele v postopku inšpekcijskega nadzora. Zato vam v nadaljevanju podajamo splošna pojasnila.
 
Videonadzor v večstanovanjski stavbi je treba izvajati skladno s 76. členom ZVOP-1. Za uvedbo videonadzora v večstanovanjski stavbi je potrebna pisna privolitev solastnikov, ki imajo v lasti več kot 70 odstotkov solastniških deležev. Videonadzor se lahko v večstanovanjski stavbi uvede le, kadar je to potrebno za varnost ljudi in premoženja. Z videonadzorom v večstanovanjski stavbi se lahko nadzoruje le dostop do vhodov in izhodov večstanovanjskih stavb ter njihovi skupni prostori. Prepovedano je izvajati videonadzor nad hišniškim stanovanjem ter delavnico za hišnika in snemati vhode v posamezna stanovanja. Nadalje je izrecno prepovedano omogočiti ali izvajati sprotno ali naknadno pregledovanje posnetkov videonadzornega sistema preko interne kabelske televizije, javne kabelske televizije, interneta ali s pomočjo drugega telekomunikacijskega sredstva, ki lahko prenaša te posnetke.
 
Dodatno je treba upoštevati obveznosti, ki izhajajo iz 74. člena ZVOP-1, in sicer treba je objaviti obvestilo o izvajanju videonadzora. Sprejeti je treba tudi ustrezne tehnično-organizacijske ukrepe za zavarovanje osebnih podatkov, skladno s 24., 25. in 32. členom Splošne uredbe ter petim odstavkom 74. člena ZVOP-1, npr. glede zavarovanja videonadzornega sistema pred dostopom nepooblaščenih oseb, dostopa do prostorov, kjer se videoposnetki hranijo, določiti je treba primeren rok hrambe itd.
 
V danem primeru to pomeni, da je treba ugotoviti, ali so etažni lastniki, ki imajo v lasti več kot 70 odstotkov solastniških deležev, dejansko podali pisna soglasja za vzpostavitev videonadzora večstanovanjske stavbe ali ne. Namreč v kolikor navedena soglasja niso bila podana, takšen videonadzor ni v skladu z ZVOP-1. Če pa so soglasja bila podana, kakor to zahteva 76. člen ZVOP-1, IP opozarja, da je upravljavec v skladu z načelom odgovornosti iz drugega odstavka člena 5 Splošne uredbe dolžan biti sposoben dokazati zakonitost obdelave osebnih podatkov. Na tem mestu se poraja vprašanje, kdo je upravljavec osebnih podatkov, to so lahko tudi sami etažni lastniki.
 
IP vam v danem primeru svetuje, da se glede pisnih soglasij pozanimate pri etažnih lastnikih in pri prejšnjem upravniku. IP nadalje pojasnjuje, da se glede vaših dolžnosti ne more opredeliti, namreč te so po navadi določene v pogodbi o medsebojnih razmerjih med upravnikom in etažnimi lastniki ter v Stanovanjskem zakonu (Uradni list RS, št. 69/03 s spremembami in dopolnitvami), kar pa presega pristojnost IP.
 
V upanju, da ste dobili odgovor na svoje vprašanje, vas lepo pozdravljamo.
 
 
Mojca Prelesnik, univ.dipl.prav.,         
informacijska pooblaščenka               
 
 
Pripravila:                                                                                                                              
Neja Domnik, mag. prav.,
asistentka svetovalca pri IP                                         
 
