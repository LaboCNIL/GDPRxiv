

Obdelava vaših osebnih podatkov s strani zavarovalnice
+
-


Datum: 09.07.2021
Številka: 07121-1/2021/1260

Kategorije: Zavarovalništvo
                        Informacijski pooblaščenec (v nadaljnjem besedilu IP) je prejel vaše zaprosilo za mnenje glede posredovanja vaših osebnih podatkov zavarovalnici. Pojasnjujete, da ste za nakup hiše pri banki najeli kredit. Pogoj banke za izdajo kredita je bila sklenitev življenjskega zavarovanja, kar ste tudi storil pri uslužbencu na banki (kateri je tudi zaposlen kot zavarovalniški agent in deluje za tam imenovano zavarovalnic). Kredit je bil odobren. Od zavarovalnice ste dobili vabilo na zdravniški pregled zaradi sklenitve življenjskega zavarovanja, hkrati pa vas je zavarovalnica pozvala, da priložite še:- kopijo odločbe o odmeri dohodnine za zadnji dve ali tri leta,- kopijo pogodbe o sklenitvi kredita oz. bistvene določbe (trajanje, višina kredita, obrok, obrestna mera) - podatke o ostalem premoženju (nepremičnine...)
Zanima vas ali je  zavarovalnica v primeru sklenitve življenjskega zavarovanja za obdobje 10 let upravičena od vas zahtevati naštete dokumente in podatke. Drugo vprašanje se prav tako nanaša na zavarovalnico, saj imate pri njih že sklenjeno zavarovanje. Navajate, da ste jim preko elektronske pošte poslali dopis za spremembo naslova zaradi selitve. Dopis ste jim poslali isti dan, ko ste uredil spremembo naslova preko portala eUprave. S strani zavarovalnice, pa ste dobili odgovor, da je iz registra (predvidevate da gre za Centralni register prebivalstva - CRP) izhaja, da vaš naslov ni spremenjen in da je še vedno isti kot prej ter, da zaradi tega ne morejo urediti spremembe naslova. Zanima vas, ali lahko oseba iz kontaktnega centra zavarovalnice dostopa do CRP in vpogleda vaše osebne podatke in ali lahko to naredi na podlagi dopisa preko elektronske pošte. V prilogi pošiljate tudi zaslonsko sliko korespondence.
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da v okviru mnenja ne more presojati ustreznosti določene rešitve z vidika skladnosti z obstoječimi predpisi. Presojo o ustreznosti lahko izvede le v okviru konkretnega inšpekcijskega postopka. IP tako v okviru mnenja ne more presojati ustreznosti konkretne zahteve zavarovalnice, ki ste jo priložili vašemu zaprosilu za mnenje, s predpisi s področja varstva osebnih podatkov..
 
 
Za vsako obdelavo osebnih podatkov je treba imeti ustrezno in zakonito pravno podlago. IP pojasnjuje, da Splošna uredba o varstvu podatkov določa pravne podlage v prvem odstavku Člena 6, ki določa, da je obdelava zakonita le in kolikor je izpolnjen vsaj eden od naslednjih pogojev:

privolitev, kadar ne gre za izvajanje javnih nalog (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1).

 
Glede vašega prvega vprašanja v zvezi z zahtevo zavarovalnice po posredovanju vaših »premoženjskih« podatkov; IP pojasnjuje: 
 
V skladu z Zakonom o zavarovalništvu (Uradni list RS, št. 93/15, 9/19 in 102/20, v nadaljevanju ZZavar-1;) zavarovalnice in Slovensko zavarovalno združenje vodijo posamezne zbirke osebnih podatkov, ki so navedene v drugem odstavku 268. člena. Ena izmed teh zbirk je tudi zbirka podatkov o zavarovalcih in zavarovancih, v kateri se v skladu s četrtim odstavkom 268. člena ZZavar-1 ob upoštevanju namena obdelave podatkov lahko od stranke zbirajo naslednji osebni podatki:

osebno ime, spol, datum in kraj rojstva, stalno in začasno prebivališče oziroma stalni in začasni naslov v tujini, naslov za vročanje, datum smrti, davčna številka, vrsta in številka osebnega dokumenta zavarovalca oziroma zavarovanca, v primeru zdravstvenega zavarovanja pa tudi ZZZS številka zavarovane osebe;
 ime zavarovalnice, številka police, trajanje zavarovanja in zavarovalno kritje;
 podatki, ki se nanašajo na predmet zavarovanja;
 zavarovalnice, ki izvajajo dopolnilno prostovoljno zdravstveno zavarovanje, lahko z namenom lažjega uresničevanja pravic zavarovancev poleg podatkov iz 1. točke tega odstavka zbirajo tudi enotno matično številko občana;
podatki, ki so jih zavarovalnice zavezane pridobivati in obdelovati na podlagi zakona, ki ureja preprečevanje pranja denarja in financiranja terorizma;
podatki, ki opredeljujejo osebni oziroma finančni položaj, življenjski slog oziroma navade, obstoječe ali želeno zavarovalno kritje, motiv za sklenitev zavarovanja, finančno znanje, izkušnje oziroma finančno pismenost zavarovalca, podatki o zmožnosti kritja izgub, ciljih naložbe ter stopnji dovoljenega tveganja oziroma podatki o drugih osebnih okoliščinah, ki jih prostovoljno posreduje zavarovalec, ter so primerni in potrebni za ugotavljanje potreb in zahtev, ocenjevanje primernosti in ustreznosti, izdajo osebnega priporočila zavarovalcu oziroma izvedbo svetovanja zavarovalnice na podlagi poštene in osebne analize..

 
Omenjeni osebni podatki se torej zbirajo neposredno od posameznika, na katerega se nanašajo (stranke).  Obdelava osebnih podatkov v tej zbirki je v skladu s tretjim odstavkom 268. člena ZZavar-1 dopustna le v obsegu, ki je potreben za uresničevanje namenov obdelave, torej svetovanje oziroma ugotavljanje potreb in zahtev strank v okviru pogajanj za sklenitev zavarovalne pogodbe, izvedba pogajanj za sklenitev pogodbe o zavarovanju, ugotavljanje potreb in zahtev strank ter ocenjevanje primernosti in ustreznosti zavarovalne storitve oziroma produkta za stranko, izdajo osebnega priporočila oziroma izvedbo svetovanja zavarovalnice na podlagi poštene in osebne analize, kot to določa ZZavar-1. V drugi točki tretjega odstavka 268. člena ZZavar-1 je prav tako jasno določeno, da se podatki za ta namen pridobivajo od stranke. Zavarovalnica mora torej podatke pridobiti od stranke, ne pa sama.
 
Skladno s predstavljeno zakonodajo imajo torej zavarovalnice pravno podlago za pridobivanje in obdelavo osebnih podatkov v obsegu in za namene, kot to določa ZZavar-1. Zavarovalnice tako lahko od stranke pridobivajo zgoraj navedene osebne podatke, ki jih potrebujejo za obravnavo konkretnega primera, upoštevajoč namene posamezne zbirke. Ob tem je treba upoštevati načelo najmanjšega obsega podatkov, ki določa, da morajo biti pod pogojem, da obstaja pravna podlaga, osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo. Navedeno načelo pomeni, da je treba obdelovati samo toliko osebnih podatkov, kolikor je nujno potrebno za izvrševanje zakonitih pristojnosti, nalog ali obveznosti, torej v konkretnem primeru sklenitev življenjskega zavarovanja.
 
Ob tem IP opozarja tudi na določbo dvanajstega odstavka 268. člena ZZavar-1, ki določa, da navedeni podatki shranjujejo deset let po prenehanju zavarovalne pogodbe, v primeru nastanka zavarovalnega primera deset let po koncu obdelave zavarovalnega primera, v primeru sodnega postopka izterjave neplačanih obveznosti iz naslova zavarovalnih pogodb deset let po zaključku sodnega postopka in v primeru, če se nanašajo na dopolnilno zdravstveno zavarovanje, skladno s predpisi o zdravstvenem varstvu in zdravstvenem zavarovanju, deset let po smrti zavarovanca ali prenehanju zavarovanja.
 
ZZavar-1 v 265. členu določa tudi obveznost, da zavarovalnica kot zaupne varuje vse podatke, dejstva in okoliščine o posameznem zavarovalcu, zavarovancu ali drugemu upravičencu iz zavarovanja, ki jih je zbrala pri poslovanju z njim ali jih je pridobila na kakšen drug način. Kadar gre hkrati za varovane osebne podatke, se za njihovo obdelavo in zavarovanje upošteva zakon, ki ureja varstvo osebnih podatkov.
 
IP sklepno poudarja, da v okviru nezavezujočega mnenja ne more presojati, ali so v konkretnem primeru, za konkreten namen in podatke izpolnjeni navedeni pogoji za obdelavo vseh podatkov, ki jih navajate v vašem zaprosilu. To je namreč naloga upravljavca. Konkretno presojo zakonitosti obdelave v posameznem primeru pa lahko IP opravi le v okviru inšpekcijskega ali upravnega postopka.
 
V zvezi z vašim drugim vprašanjem, ki se nanaša na vpogled zavarovalnice v CRP, pa IP pojasnjuje:
 
Zakon o centralnem registru prebivalstva (Uradni list RS, št. 72/06 – uradno prečiščeno besedilo, v nadaljevanju: ZCRP) v drugem odstavku 23. člena določa, da imajo uporabniki osebnih podatkov, ki imajo zakonsko podlago za pridobivanje podatkov in uporabniki, ki so pooblaščeni z osebno pisno privolitvijo posameznika, na katerega se podatki nanašajo, pa v zakonu oziroma pooblastilu nimajo konkretno opredeljenih podatkov, do katerih so upravičeni, pravico iz CRP dobiti naslednje podatke: ime in priimek, kraj rojstva, leto rojstva, spol, državljanstvo, prebivališče in vrsta prebivališča.
 
Zakon o zavarovalništvu (Uradni list RS, št. 93/15 in 9/19, v nadaljevanju: ZZavar-1) v devetem odstavku 268. člena določa, da imajo zavarovalnice za namen posamičnih potreb po zagotavljanju točnosti in posodabljanju osebnih podatkov o zavarovalcih, zavarovancih ter drugih upravičencih do odškodnine ali zavarovalnine […] pravico na podlagi elektronske izmenjave brezplačno pridobivati podatke iz CRP, in sicer ves čas trajanja obligacijskega razmerja med stranko in zavarovalnico ali drugega pravnega razmerja s tretjo osebo, ki vpliva na obligacijsko razmerje med stranko in zavarovalnico, in sicer zlasti ob uvedbi izvršbe, ob uveljavljanju regresnih zahtevkov, ob obnovitvi zavarovalne pogodbe, ob reševanju zahtevkov, ob ugotavljanju sumljivih okoliščin, ob neodzivnosti pri pozivanju v okviru reševanja zahtevkov ali izplačevanju rente.
 
Določba devetega odstavka 268. člena ZZavar-1 zavarovalnicam nedvomno omogoča, da iz CRP na podlagi elektronske izmenjave za namen zagotavljanja točnosti in posodabljanja osebnih podatkov o zavarovalcih, zavarovancih ter drugih upravičencih pridobiva osebne podatke posameznikov. Pri tem je pomembno, da je pridobivanje podatkov iz CRP omejeno na tiste podatke, ki jih zavarovalnica nujno potrebuje za doseganje namena posodobitve, v vsakem primeru pa na nabor podatkov v skladu z določbo drugega odstavka 23. člena ZCRP.
 
Glede na navedeno IP zaključuje, da ne vidi zadržkov, da zavarovalnica podatke, ki jih potrebuje v posamičnih primerih za namen posodobitve podatkov, od CRP pridobi na podlagi devetega odstavka 268. člena ZZavar-1. Pri tem je pomembno, da je pridobivanje podatkov iz CRP omejeno na tiste podatke, ki jih zavarovalnica nujno potrebuje za doseganje namena posodobitve, v vsakem primeru pa na nabor podatkov v skladu z določbo drugega odstavka 23. člena ZCRP, kamor glede na zgoraj pojasnjeno spada tudi prebivališče posameznika.
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.
 
V upanju, da smo vam z našim mnenjem pomagali, vas lepo pozdravljamo.
 
 
Lep pozdrav,
 
                                                                                    Mojca Prelesnik
                                                                                    informacijska pooblaščenka
 
Maja Wondra Horvat, univ. dipl. prav.,
svetovalka IP
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
