

Izjava o prenosu pravic modela
+
-


Datum: 20.10.2021
Številka: 07121-1/2021/2108

Kategorije: Fotografije kot OP, Pravne podlage, Privolitev
                        Informacijski pooblaščenec (v nadaljevanju IP) je prejel vaše zaprosilo za mnenje glede izjave o prenosu pravic modela. Zanima vas, ali lahko oseba, ki je podpisala dovoljenje za objavo fotografije ali filma za reklamne namene in dobila nadomestilo, kasneje prekliče dovoljenje. 
  
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma opozarja, da podaja mnenja in pojasnila le glede tistih vprašanj, ki se nanašajo na področje varstva osebnih podatkov. Vaše vprašanje pa se nanaša predvsem na prenos avtorskih pravic. Skladno z drugim odstavkom 70. člena Zakona o avtorski in sorodnih pravicah; Uradni list RS, št. 16/07 – uradno prečiščeno besedilo, 68/08, 110/13, 56/15 in 63/16 – ZKUASP in 59/19) lahko avtor s pogodbo ali drugim pravnim poslom prenese na druge osebe posamične materialne avtorske pravice in druge pravice avtorja, če ni s tem zakonom drugače določeno. Iz izjave o prenosu pravic modela, ki jo prilagate, v bistvenem izhaja, da podjetje in model skleneta, da se nepreklicno in časovno neomejeno prenesejo vse pravice za uporabo in publikacijo na podjetje, za vse fotografije in video posnetke modela, ki jih je posnel fotograf za podjetje določenega dne, model pa za to prejme določen honorar. Vprašanje, ali lahko model ta pravni posel prekliče, presega pristojnosti IP, zato nanj ne more odgovoriti.
 
Z vidika varstva osebnih podatkov pa IP pojasnjuje, da predstavljajo fotografije ali videoposnetki varovane osebne podatke po Splošni uredbi o varstvu podatkov, če določajo ali omogočajo določljivost posameznika, predvsem takrat, ko je posameznik na fotografiji ali videoposnetku jasno in nedvoumno razviden in bi se ga dalo na ta način identificirati, prepoznati in določiti ali ko se hkrati s fotografijo oziroma videoposnetkom obdelujejo tudi drugi osebni podatki o posamezniku (npr. njegovo ime in priimek, njegova letnica rojstva in podobno). Za vsako obdelavo osebnih podatkov, torej med drugim za njihovo zbiranje, shranjevanje, uporabo, razkritje s posredovanjem, razširjanje ali drugačno omogočanje dostopa, je treba imeti zakonito in ustrezno pravno podlago. Te so določene v členu 6(1) Splošne uredbe o varstvu podatkov.
 
Pravna podlaga za obdelavo osebnih podatkov v primeru prenosa materialnih avtorskih pravic na podlagi pogodbe je najverjetneje člen 6(b) Splošne uredbe o varstvu podatkov, skladno s katerim je obdelava dopustna, če je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe. Sicer pa pride pri obdelavi osebnih podatkov v zvezi z objavo fotografij v poštev zlasti privolitev posameznika iz člena 6(1)(a) Splošne uredbe o varstvu podatkov, ki mora biti prostovoljna, specifična, informirana in nedvoumna. Posameznik ima pravico, da privolitev kadarkoli prekliče, pri čemer pa preklic privolitve ne vpliva na zakonitost obdelave na podlagi privolitve pred njenim preklicem. Več o pogojih za veljavno privolitev si lahko preberete na spletni strani IP: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/privolitev. IP pa poudarja, da je treba razlikovati med privolitvijo v obdelavo osebnih podatkov (npr. fotografij) in pravico do preklica take privolitve na eni strani ter pravnim poslom, s katerim se prenesejo materialne avtorske pravice, in odpovedjo oziroma odstopom od pogodbe na drugi strani.
 
IP je v preteklosti že odgovarjal na vprašanja s področja obdelav fotografij in o tem izdal številna neobvezna mnenja, s katerimi se lahko seznanite na spletni strani IP: https://www.ip-rs.si/mnenja-gdpr/ (kategorija »Fotografije ko OP«). Vsa mnenja IP so objavljena in dostopna na spletni strani IP: https://www.ip-rs.si/mnenja-gdpr/.
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.
 
Prav tako pa so vsa ključna področja, kot jih ureja Splošna uredba o varstvu podatkov, predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
 
Lep pozdrav,
 
                                                                                                Mojca Prelesnik, univ. dipl. prav.,
                                                                                                informacijska pooblaščenka
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
