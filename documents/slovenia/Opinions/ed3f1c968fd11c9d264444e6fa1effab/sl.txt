

Vpogled v zaledni sistem on-line ZZ brez kartice zdravstvenega zavarovanja
+
-


Datum: 23.03.2022
Številka: 07120-1/2022/98

Kategorije: Zdravstveni osebni podatki, Pridobivanje OP iz zbirk
                        Pri Informacijskem pooblaščencu (IP) smo dne 18. 3. 2022 prejeli vaše vprašanje o tem, ali je dopustno, da se v zaledni sistem ZZ (ZZZS) vpogleda samo s profesionalno kartico brez pacientove kartice zdravstvenega zavarovanja, in sicer na osnovi zakonito pridobljenega in dokazljivega soglasja pacienta po telefonu, po predhodni preverbi istovetnosti klicatelja. In še dodatno, ali je vpogled in obdelava dopustna že na osnovi 82. člena v povezavi z drugim odstavkom 6. člena Zakona o lekarniški dejavnosti (ZLD-1), ki določa, da imajo dostop do podatkov z recepta v lekarni pooblaščene osebe pri farmacevtski obravnavi. Gre za vprašanje glede dopustnosti uporabe profesionalne kartice (PK) brez kartice zdravstvenega zavarovanja (KZZ) v primeru posredovanja osebnih podatkov pacientom v lekarnah po telefonu. V praksi se dogaja, da posameznik kliče v lekarno in vpraša, če so določena zdravila zanj že pripravljena, v tem primeru pri dajanju informacij (da/ne) ne vidite težav, saj se mora pacient potem ob dvigu zdravil ustrezno identificirati. V nekaterih primerih pa pacient pokliče in ga zanima, katera zdravila ima predpisana; v tem primeru bi moral farmacevt uporabiti PK in vpogledati v zaledni sistem ZZ. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem iz zadnjega stavka zgoraj.  
 
 
 
Po mnenju IP lekarna sme, za potrebe telefonskega informiranja pacienta dostopati do podatkov o izdanih zdravilih v zalednem sistemu on-line ZZ brez pacientove kartice ZZ pod pogoji iz 13. točke Priloge 1 Pravilnika o kartici zdravstvenega zavarovanja (…), če gre za potrebo po izvedbi zdravstvene oz. lekarniške storitve. Dodaten varnostni pogoj je zanesljiva ugotovitev identitete klicatelja. 
 
Ne more pa lekarna dostopati do podatkov o predpisanih (a še ne izdanih) zdravilih, ker teh podatkov v tem sistemu ni. Tudi če bi ti podatki bili v sistemu, dostop ne bi bil dopusten, ker je ZZZS s Pravilnikom omejil dostope do podatkov brez KZZ le za točno določene namene oziroma primere, kamor ne spada funkcija branja podatkov o predpisanih zdravilih. 
 
 
 
O b r a z l o ž i t e v:
 
Ker v zalednem sistemu on-line ZZ naj ne bi bilo podatkov o predpisanih zdravilih, jih tudi lekarna ne more pridobiti. Podatki o predpisanih zdravilih so na voljo v sistemu eRecept, katerega upravljavec ni ZZZS, temveč NIJZ.
 
Če bi bili v sistemu on-line ZZ na voljo tudi podatki o predpisanih zdravilih, tak vpogled v sistem ne bi bil skladen z nameni brezkartičnega vpogleda, kot jih je določil ZZZS, pa čeprav bi šlo za vpogled, ki je v zvezi z nudenjem zdravstvene (tj. lekarniške) storitve ter bi bila opravljena predhodna identifikacija pacienta. Upravljavec je tisti, ki določa namene in sredstva obdelave osebnih podatkov (7. točka 4. člena Splošne uredbe o varstvu podatkov) in ti nameni veljajo tudi za uporabnike zbirke osebnih podatkov upravljavca. Osnovno pravilo iz drugega odstavka 4. člena Pravilnika o kartici zdravstvenega zavarovanja, profesionalni kartici in pooblastilih za branje in zapisovanje podatkov v zalednem sistemu (v nadaljevanju Pravilnik) je, da je dostop do osebnih podatkov v zalednih sistemih dovoljen le ob sočasni uporabi KZZ in PK. Izjema je določena v tretjem odstavku istega člena, ki dopušča vpoglede v primerih in v obsegu, kot je to določeno v Prilogi 1 Pravilnika. Točka 13. Priloge 1 dopušča preverjanje zavarovanja, ko se zdravstvena storitev lahko opravi brez prisotnosti pacienta kar izrecno vključuje tudi funkcijo branja podatkov o izdanih zdravilih, ne pa tudi funkcijo branja podatkov o predpisanih, a še ne izdanih zdravilih.
 
Glede na navedeno je izjemoma in pogojno dopusten le dostop do podatkov o izdanih zdravilih v zalednem sistemu on-line ZZ v upravljanju ZZZS.
 
Če lahko lekarna v vsakem konkretnem primeru izkaže, da je vpogled v podatek o predpisanih zdravilih v sistemu eRecept neizogibno potreben za izvedbo zakonite lekarniške storitve ter skladen z zakonsko določenimi nameni sistema eRecept (gl priloga 2 ZZPPZ) in so izpolnjene tudi varnostne zahteve (opravljena identifikacija pacienta), je tak vpogled v sistem eRecept dopusten tudi brez privolitve pacienta. Vsekakor je tudi v tem primeru priporočljivo, da se od pacienta pred vpogledom pridobi soglasje (ne privolitev v smislu Splošne uredbe o varstvu podatkov) tako kot tudi sami predlagate.
 
Čeprav ukrepe za preprečevanje zlorab omenjate že sami, dodatno opozarjamo na nevarnosti posredovanja zdravstvenih podatkov (vrsta in količina zdravil, status recepta ipd.) po telefonu neupravičenim osebam.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
