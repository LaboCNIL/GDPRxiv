

Seznanitev z lastno zdravstveno dokumentacijo
+
-


Datum: 18.08.2022
Številka: 07121-1/2022/898

Kategorije: Pravica do seznanitve z lastnimi osebnimi podatki, Zdravstveni osebni podatki
                        Pri Informacijskem pooblaščencu (IP) smo 7. 8. 2022 prejeli vaše zaprosilo za mnenje glede seznanitve z zdravstveno dokumentacijo. Navajate, da ne morete pridobiti otroške dokumentacije, ki ste jo zahtevali, saj so vam iz zdravstvenega doma odgovorili, da vaša kartoteka ne obstaja. IP prosite, da vam pomaga pridobiti želeno dokumentacijo, v kolikor pa ta res ne obstaja, želite pridobiti verodostojno listino od institucije, ki bo podlaga za dokazovanje z izvedencem.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Obstoj zdravstvene dokumentacije je predpogoj za vsebinsko presojo, ali so za seznanitev z lastno zdravstveno dokumentacijo izpolnjeni še drugi materialnopravni pogoji. To pomeni, da če zahtevana dokumentacija pri izvajalcu zdravstvene dejavnosti ne obstaja, je pacientu po naravi stvari ne more izročiti. 
 
Če izvajalec zdravstvene dejavnosti z izrecno zahtevano zdravstveno dokumentacijo ne razpolaga, mora zahtevo za seznanitev glede te dokumentacije v predpisanem roku pisno zavrniti.
 
 
O b r a z l o ž i t e v:
 
Zakon o pacientovih pravicah (Uradni list RS, št. 15/08, 55/17, 177/20 in 100/22 – ZNUZSZS; v nadaljevanju ZPacP) v 5. členu določa seznam pacientovih pravic, med katerimi je tudi pravica do seznanitve z zdravstveno dokumentacijo, ki pacientu omogoča, da vpogleda, prepiše ali pridobi fotokopije zdravstvene dokumentacije, ki se nanaša nanj. Način seznanitve z zdravstveno dokumentacijo je natančneje urejen v 41. členu ZPacP. Skladno s prvim odstavkom tega člena ima pacient ob prisotnosti zdravnika ali drugega zdravstvenega delavca oziroma zdravstvenega sodelavca pravico do neoviranega vpogleda in prepisa zdravstvene dokumentacije, ki se nanaša nanj; fotokopiranje ali drugo reprodukcijo zdravstvene dokumentacije mora zagotoviti izvajalec zdravstvene dejavnosti; verodostojno reprodukcijo slikovne dokumentacije, ki se ne hrani v elektronski obliki, je izvajalec zdravstvene dejavnosti dolžan zagotoviti, če razpolaga s tehničnimi sredstvi, ki to omogočajo. Skladno z drugim odstavkom istega člena se pacientu oziroma njegovemu pooblaščencu ali drugi osebi, ki ima pravico do seznanitve, omogoči seznanitev pod pogojem, da je zagotovljena njihova identifikacija in izkazana pravna podlaga. Skladno s tretjim odstavkom tega člena mora izvajalec zdravstvene dejavnosti to pravico pacientu omogočiti takoj ali najpozneje pet delovnih dni po prejemu zahteve. Pacient lahko pri istem izvajalcu zdravstvene dejavnosti vloži zahtevo največ dvakrat mesečno.
 
IP izpostavlja, da je obstoj zdravstvene dokumentacije predpogoj za vsebinsko presojo, ali so za seznanitev z lastno zdravstveno dokumentacijo izpolnjeni še drugi materialnopravni pogoji. Pogoj materializirane oblike pomeni, da mora izvajalec zdravstvene dejavnosti z zahtevano dokumentacijo razpolagati v zunaj zaznavni fizični ali elektronski obliki. To posledično pomeni, da če zahtevana dokumentacija pri izvajalcu zdravstvene dejavnosti ne obstaja, je pacientu po naravi stvari ne more izročiti. Vprašanje popolnosti oziroma ustreznosti zdravstvene dokumentacije pa ne spada v pristojnost IP.
 
Glede na navedeno vam IP predlaga, da pri zdravstvenemu domu, za katerega menite, da bi moral hraniti vašo zdravstveno dokumentacijo, vložite pisno zahtevo za seznanitev. Zahtevo lahko vložite tudi na obrazcu »ZPacP 41-3«, ki je dostopen na spletni strani IP https://www.ip-rs.si/obrazci/pravice-pacientov/. Zoper molk izvajalca zdravstvene dejavnosti (tj. če na vašo zahtevo ne odgovori v roku petih delovnih dni) ali zoper zavrnilni odgovor je mogoča pritožba, za reševanje katere je pristojen IP. Neobvezni obrazec za pritožbo »ZPacP 41« je dostopen na spletni strani IP https://www.ip-rs.si/obrazci/pravice-pacientov/. Pritožbo zaradi molka je treba po izteku predpisanega roka vložiti pri IP, pri čemer roka za vložitev pritožbe ni; pritožbo zaradi zavrnitve pa je treba vložiti v 15 dneh od prejema zavrnilnega odgovora.
 
IP poudarja, da se skladno z desetim odstavkom 41. člena ZPacP za postopek pred IP poleg določb zakona, ki ureja splošni upravni postopek, smiselno uporabljajo tudi določbe 10., 11. in 12. člena ZInfP. Izvajalec zdravstvene dejavnosti se v tem postopku šteje kot prvostopenjski organ. Zaradi zagotovitve pravice do pravnega sredstva mora izvajalec zdravstvene dejavnosti v primeru zavrnitve zahteve za seznanitev z zdravstveno dokumentacijo izdati pisno in obrazloženo odločitev, ki je skladna z določbami Zakona o splošnem upravnem postopku (Uradni list RS, št. 24/06 – uradno prečiščeno besedilo, 105/06 – ZUS-1, 126/07, 65/08, 8/10, 82/13, 175/20 – ZIUOPDVE in 3/22 – ZDeb). Pravica do pravnega sredstva iz 25. člena Ustave RS namreč zahteva, da je vsakomur zagotovljena pravica do pritožbe ali drugega pravnega sredstva proti odločbam sodišč in drugih državnih organov, organov lokalnih skupnosti in nosilcev javnih pooblastil, s katerimi ti odločajo o njegovih pravicah, dolžnostih ali pravnih interesih. Pravico do pritožbe pa lahko posameznik učinkovito uresniči le v primeru, če mu je omogočeno, da ugotovi razloge, na katerih temelji prvostopenjska odločitev. Iz tega sledi, da bi moral izvajalec zdravstvene dokumentacije v primeru, da z izrecno zahtevano zdravstveno dokumentacijo ne razpolaga, vašo zahtevo za seznanitev glede te dokumentacije v predpisanem roku pisno zavrniti. Na tak način lahko torej pridobite verodostojno odločitev, da zahtevana otroška dokumentacija pri izvajalcu zdravstvene dejavnosti ne obstaja. Zoper takšno odločitev pa imate tudi možnost vložitve pritožbe pri IP.
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si. Več o tem, kako lahko dostopate do svoje zdravstvene dokumentacije, pa si lahko preberete tudi na povezavah https://tiodlocas.si/top-nasveti/kako-dostopate-do-svoje-zdravstvene-dokumentacije/ ter https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki.
 
 
Lepo vas pozdravljamo,
 
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
