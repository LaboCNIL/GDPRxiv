

Neposredno trženje na telefonsko številko iz imenika
+
-


Datum: 11.02.2022
Številka: 07121-1/2022/151

Kategorije: Neposredno trženje, nagradne igre
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da vam določeno podjetje po telefonu neposredno trži njihove izdelke. Vašo telefonsko so dobili v imeniku. Takšni obdelavi podatkov ste ugovarjali. Zanima vas, kako je mogoče doseči, da vas prenehajo klicati, brez da bi izbrisali svojo telefonsko številko iz imenika. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Izvajanje neposrednega trženja z uporabo govornih telefonskih klicev je primarno urejeno v 158. členu Zakona o elektronskih komunikacijah (Uradni list RS, št. 109/12, s spremembami in dopolnitvami; v nadaljevanju ZEKom-1), ki določa, da je opravljanje telefonskih klicev z namenom neposrednega trženja fizični osebi dovoljeno le s soglasjem naročnika ali uporabnika oz. pod določenimi pogoji, če so podatki objavljeni v javnem imeniku (150. člen ZEKom-1). Nadzor nad določbami ZEKom-1 in ZEPT izvajata Agencija RS za komunikacijska omrežja in storitve (AKOS) in Tržni inšpektorat RS (TIRS). Informacijski pooblaščenec ni pristojen za nadzor nad trženjem po telefonu. V zvezi z neposrednim trženjem vam svetujemo, da se obrnete na AKOS.
IP vas na tem mestu usmerja na 150. člen ZEKom-1, ki ureja zbiranje in uporabo podatkov iz telefonskega imenika. IP meni, da je izvajanje neposrednega trženja prek telefonskih klicev na številke iz telefonskega imenika, če naročnik-posameznik ni prepovedal uporabe njegove telefonske številke za komercialne in/ali raziskovalne namene (kar je v imeniku ustrezno označeno). Naročniki morajo imeti možnost, da prepovedo uporabo svojih osebnih podatkov za klice, ki imajo komercialni ali raziskovalni namen. Naročnik lahko prepove uporabo svojih osebnih podatkov za oba ali samo za enega od navedenih namenov ob vpisu v imenik ali kadar koli pozneje. Izdajatelj imenika mora prepoved uporabe naročnikovih osebnih podatkov za določen namen nedvoumno označiti v imeniku. Če je naročnik prepoved uporabe posredoval po vpisu v imenik ali jo je vsebinsko spremenil, mora izdajatelj imenika spremembo v imeniku označiti takoj ob prvi naslednji izdaji. Zavrnitev vpisa v javni imenik, preverjanje, sprememba ali izbris osebnih podatkov iz drugega odstavka tega člena kakor tudi vpis prepovedi uporabe naročnikovih osebnih podatkov za namena iz prejšnjega odstavka ali vpisi sprememb te prepovedi morajo biti za naročnika brezplačni. Pri čemer morajo pravne ali fizične osebe, ki opravljajo klice, ki imajo komercialni ali raziskovalni namen, upoštevati prepoved uporabe naročnikovih osebnih podatkov, označene v zadnjem izdanem elektronskem imeniku, če se te označbe razlikujejo od označb v tiskanem imeniku istega izdajatelja.
Splošna uredba ureja pravico do ugovora v členu 21, ki v drugem odstavku določa, da kadar se osebni podatki obdelujejo za namene neposrednega trženja, ima posameznik, na katerega se nanašajo osebni podatki, pravico, da kadar koli ugovarja obdelavi osebnih podatkov v zvezi z njim za namene takega trženja, vključno z oblikovanjem profilov, kolikor je povezano s takim neposrednim trženjem. IP v pritožbenih zadevah v zvezi s pravico nastopa kot pritožbeni organ. Več o pravici si lahko preberete na spletni strani: https://tiodlocas.si/zelim-ugovarjati-obdelavi-mojih-podatkov/.
Upravljavec osebnih podatkih je v skladu s členom 13 in 14 posamezniku zagotoviti določene informacije v zvezi z obdelavo podatkov, med drugim vam mora sporočiti, kdo obdeluje vaše osebne podatke in za katere namene. Pri čemer mora upravljavec na zahtevo posameznika te podatke posamezniku sporočiti ustno (člen 12(1) Splošne uredbe). Več o pravici si lahko preberete na spletni strani: https://tiodlocas.si/moram-biti-obvescen/.
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
