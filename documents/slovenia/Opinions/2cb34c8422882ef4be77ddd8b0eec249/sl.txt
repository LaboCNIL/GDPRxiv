

Vprašanje glede nedovoljenega sledenja
+
-


Datum: 26.01.2022
Številka: 07121-1/2022/88

Kategorije: Inšpekcijski postopki
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da ste naleteli na video, ki prikazuje in priča, da je v cepivih grafenov oksid, ki omogoča spremljanje človeka, kje hodi, s kom se druži, kolikokrat na dan gre na wc, trgovino, skratka gre za nedovoljeno sledenje. Sprašujete, ali lahko IP ukrepa, oz. ali je to sploh dovoljeno?
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.
 
Uvodoma pojasnjujemo, da vam lahko IP skladno s svojimi pristojnostmi poda svoje nezavezujoče mnenje zgolj glede vprašanj, ki se nanašajo na varstvo osebnih podatkov. Nadalje pojasnjujemo, da je za vsakršno obdelavo osebnih podatkov treba zagotoviti primerno pravno podlago skladno s 6. členom Splošne uredbe, pravne podlage za obdelavo posebnih vrst osebnih podatkov (t.i. občutljivi osebni podatki, med katere npr. uvrščamo zdravstvene podatke) pa so določene v 9. členu Splošne uredbe.
 
Po mnenju IP pravna podlaga za obdelavo osebnih podatkov na način, ki ga opisujete (sledenje posameznikom v zvezi z vsakodnevnimi aktivnostmi), ne obstaja, prav tako IP ni znano, da bi se takšne prakse dejansko izvajale v Republiki Sloveniji, vendar lahko IP zatrjevane kršitve obravnava zgolj v inšpekcijskem postopku. V okviru nezavezujočega mnenja vam lahko zgolj pojasnimo, da lahko IP inšpekcijski postopek uvede le, ko za to obstaja utemeljen sum kršitve določb ZVOP-1 oz. Splošne uredbe in ko je to v javnem interesu. V kolikor menite, da je prišlo do kršitve varstva osebnih podatkov, lahko podate prijavo v zvezi z domnevnimi kršitvami pri IP. Uporabite lahko obrazec »Prijava kršitve varstva osebnih podatkov (Obrazec ZIN PRIJAVA)«, ki je objavljen na povezavi: https://www.ip-rs.si/obrazci/varstvo-osebnih-podatkov/, pri čemer vam svetujemo, da prijavi priložite čim več informacij, podatkov oziroma dokazil, s katerimi razpolagate glede kršitev, ki jih navajate v dopisu.
 
V zvezi s samo sestavo cepiva vam predlagamo, da se obrnete na Nacionalni inštitut za javno zdravje (NIJZ) oz. Javno agencijo Republike Slovenije za zdravila in medicinske pripomočke (JAZMP).
 
Ob izpolnitvi zakonskih znakov pa bi glede navedbe v povezavi, ki jo pripenjate (v zvezi z neučinkovitostjo oz. varnostjo cepiv), lahko eventualno šlo za kaznivo dejanje skladno s Kazenskim zakonikom (Uradni list RS, št. 50/12 – uradno prečiščeno besedilo, 6/16 – popr., 54/15, 38/16, 27/17, 23/20, 91/20, 95/21 in 186/21, KZ-1), npr. proizvodnja in promet škodljivih sredstev za zdravljenje po 183. členu KZ-1. Predlagamo vam, da se v zvezi s sumi storitve kaznivih dejanj obrnete na policijo.
 
Lepo pozdravljeni.
 
 
Mojca Prelesnik, univ.dipl.prav.,                                                
informacijska pooblaščenka
                       
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo 
