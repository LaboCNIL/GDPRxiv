

Preverjanje PCT pri uporabnikih
+
-


Datum: 24.09.2021
Številka: 07121-1/2021/1899

Kategorije: Delovna razmerja, Pravne podlage, Zdravstveni osebni podatki
                        Informacijski pooblaščenec RS (v nadaljevanju IP) prejel vaše zaprosilo za mnenje v zvezi z preverjanjem PCT pogojev pri nastanitvenih kapacitetah ali v gostinstvu oz. povsod. Zanima vas, ali je izjava gosta dovolj, ali mora gost predložiti na vstopu (recepciji, blagajni, vhodu) dokazilo in ali podjetje to sme zahtevati od strank?
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji.
 
Glede na številne vsakodnevne spremembe predpisov v zvezi z ukrepi za zamejevanje širjenja virusa SARS-CoV-2 IP opozarja, da je mnenje pripravljeno glede na predpise, ki so veljali v času priprave mnenja. Trenutno veljaven odlok je: Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 147/21 in 149/21). Vsak zavezanec pa je dolžan sproti preverjati konkretne obveznosti, ki veljajo zanj.
 
Na pogosta vprašanja v zvezi z preverjanjem PCT pogojev je IP odgovoril v Smernicah o preverjanju PCT pogojev:

za delodajalce oz. upravljavce,
za posameznike.

 
Na vaše vprašanje je IP odgovoril v Smernicah o preverjanju PCT pogojev za delodajalce oziroma upravljavce, iz katerih izhaja:
 

 Ali lahko delodajalec vpogleda v dokazilo o izpolnjevanju PCT pogojev obiskovalcev in uporabnikov storitev?

 
Da, če za to obstaja pravna podlaga – to je lahko določba v ustreznem pravnem predpisu. Na primer, če vam takšno obvezno preverjanje izpolnjenosti PCT pogojev pri obiskovalcih in uporabnikih storitev nalaga vladni odlok, je posredna pravna podlaga za to podana. Pri tem pa ponudnik storitev ne sme beležiti nobenih podatkov glede izpolnjevanja pogojev PCT obiskovalcev/uporabnikov, temveč lahko v dokazilo le vpogleda. Če se dokazovanje izvaja z evropskimi digitalnimi potrdili, si ob vpogledu lahko pomaga še z aplikacijo za odčitavanje QR kode zato, da se prepriča, ali je potrdilo pristno oziroma veljavno. Aplikacija upravljavcu ne omogoča vpogleda v centralne zbirke zdravstvenih podatkov. O tem, v katerih primerih je treba preveriti PCT pogoje, IP svetuje, da si to preberete v trenutno veljavnem odloku, ki ureja ukrepe za zamejevanje širjenja virusa COVID-19. 
 
IP tudi opozarja, da se ti odloki pogosto spreminjajo, zato preverite aktualno ureditev: http://www.pisrs.si/Pis.web/aktualno. 
 
S spoštovanjem,
 
 
Pripravil:
Anže Novak, univ. dipl. prav.
Svetovalec pooblaščenca za preventivo
 
Mojca Prelesnik , univ. dipl. prav.
informacijska pooblaščenka
