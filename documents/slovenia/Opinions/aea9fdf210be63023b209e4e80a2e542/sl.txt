

Kvalifikacije DPO
+
-


Datum: 02.09.2022
Številka: 07120-1/2022/295

Kategorije: Pooblaščene osebe za varstvo podatkov (»DPO«)
                        Informacijski pooblaščenec (v nadaljevanju: IP) je prejel vaše zaprosilo za mnenje glede ustrezne kvalifikacije pooblaščene osebe za varstvo podatkov (ang. DPO).
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
Potrebna raven formalne izobrazbe ali strokovnega znanja pooblaščene osebe za varstvo podatkov v Splošni uredbi o varstvu podatkov ni izrecno predpisana. 
Upravljavci so dolžni objaviti kontaktne podatke pooblaščene osebe za varstvo podatkov in jih sporočiti nadzornemu organu za varstvo podatkov (v RS je to IP). 
O b r a z l o ž i t e v:
IP uvodoma pojasnjuje, da je vlogo pooblaščene osebe za varstvo podatkov treba razumeti kot neodvisnega notranjega svetovalca in »revizorja« glede osebnih podatkov, saj mora izvajati preglede, ozaveščati sodelavce in poročati vodstvu o svojih ugotovitvah.
IP pojasnjuje tudi, da potrebna raven formalne izobrazbe ali strokovnega znanja pooblaščene osebe za varstvo podatkov v Splošni uredbi o varstvu podatkov ni izrecno predpisana (bolj natančno ureditev bo po vsej verjetnosti določil novi Zakon o varstvu osebnih podatkov – ZVOP-2, ko bo sprejet), vsekakor pa mora biti v sorazmerju z občutljivostjo, zapletenostjo in količino podatkov, ki jih obdeluje upravljavec (v konkretnem primeru vaša šola). Ob tem bi morala pooblaščena oseba dobro poznati in razumeti dejanja obdelave, ki se izvajajo, ter potrebe upravljavca v zvezi z varstvom podatkov. Prav tako bi pooblaščena oseba morala dobro razumeti tudi informacijske sisteme, ki se uporabljajo, ter potrebe upravljavca v zvezi z varnostjo in varstvom podatkov. V primeru javnega organa ali telesa (torej tudi javnih šol) bi morala dobro poznati tudi upravna pravila in postopke organizacije. Omenjene kriterije je torej treba v konkretnem primeru obravnavati glede na značilnosti in organizacijsko strukturo vaše šole.
IP pojasnjuje še, da je bil s strani Vlade RS res sprejet in poslan v obravnavo Državnemu zboru predlog novega Zakona o varstvu osebnih podatkov. IP ob tem poudarja, da ne more podajati kakršnihkoli ocen ali komentarjev tako glede končne vsebine posameznih določb zakona kot predvidenega datuma njegovega sprejema, opozarja pa, da je predlog zakona lahko v zakonodajnem postopku deležen še precejšnjih sprememb. IP ob tem dodaja, da trenutna veljavna ureditev ostaja veljavna vse do njegove uveljavitve.
IP poudarja, da je končna presoja glede imenovanja in položaja pooblaščene osebe za varstvo podatkov v domeni slehernega upravljavca oziroma obdelovalca osebnih podatkov in IP po Splošni uredbi o varstvu podatkov v postopku imenovanja te osebe nima nobenih pristojnosti ter se glede tega ne more in ne sme opredeljevati. IP lahko svojo zavezujočo oceno poda le v konkretnem inšpekcijskem postopku.
IP pojasnjuje tudi, da so upravljavci dolžni objaviti kontaktne podatke pooblaščene osebe in jih sporočiti nadzornemu organu za varstvo podatkov (v RS je to IP). Nadzornemu organu je tako poleg kontaktnih podatkov treba sporočiti tudi ime pooblaščene osebe. IP navedene podatke vodi v okviru Registra pooblaščenih oseb za varstvo podatkov.
IP sklepno pojasnjuje, da so evropski nadzorni organi za varstvo osebnih podatkov že pripravili podrobne smernice, ki vam bodo v pomoč pri presojanju položaja pooblaščene osebe:
https://www.ip-rs.si/fileadmin/user_upload/Pdf/Mednarodno_delovanje/wp243rev01_sl.pdf. 
 
S spoštovanjem.
 
Pripravil:
Matej Sironič,                                                   
Svetovalec pooblaščenca
za varstvo osebnih podatkov
 
Mojca Prelesnik, univ. dipl. prav.,
Informacijska pooblaščenka
