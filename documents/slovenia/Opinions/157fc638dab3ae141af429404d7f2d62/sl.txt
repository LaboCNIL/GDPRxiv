

Zbiranje podatkov o sokrajanih - starostnikih
+
-


Datum: 30.12.2021
Številka: 07121-1/2021/2611

Kategorije: Pravne podlage, Pridobivanje OP iz zbirk
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste dobili zadolžitev, da ažurirate podatke o vaših starostnikih (starejših od 75 let). Podatke zbirate z namenom obdarovanja starostnikov. V zvezi s tem vas zanima ali lahko zbirate podatke o sokrajanih za ta namen in ali jih lahko obdarujete brez njihovega predhodnega (pisnega) soglasja.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Uvodoma ugotavljamo, da v vašem dopisu ne navajate, kje ste zaposleni oziroma za kakšnega upravljavca gre, na kakšen način bi ažurirali podatke o starostnikih oziroma kje in kako bi pridobili njihove osebne podatke (za namen obdaritve kategorije ljudi, opredeljene po starosti, bi potrebovali najmanj ime, priimek, naslov in starost, ki se velikokrat pridobiva prek številke EMŠO, ki razkriva tudi spol posameznika).
 
Že zaradi navedenega ne moremo podatki konkretnega mnenja o vaši upravičenosti obdelave osebnih podatkov starostnikov za namene obdarovanja. Poleg tega pa poudarjamo, da IP nikoli ne presoja konkretnih obdelav osebnih podatkov vnaprej (torej izven morebitnega inšpekcijskega postopka), obdelav osebnih podatkov pa tudi vnaprej ne odobrimo ali zavrnemo (razen v izjemnih primerih, ki pa ne zajema vašega primera). V neobveznem posvetovalnem mnenju lahko zgolj splošno navedemo določene pravne okvire in svetujemo, na kaj morate biti pred obdelavo osebnih podatkov pozorni, pri tem pa je naš odgovor omejen tudi z omejenimi opisi konkretnih okoliščin, ki jih prejmemo v zaprosilih za mnenje.
 
V vašem primeru lahko torej poudarimo predvsem načelo in pravilo, da mora biti vsaka obdelava osebnih podatkov utemeljena na ustrezni pravni podlagi. V 6. členu Splošne uredbe so določene pravne podlage za obdelavo osebnih podatkov, ki so sledeče:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
Za vsako obdelavo osebnih podatkov mora torej obstajati ustrezna pravna podlaga, ki jo mora že pred obdelavo osebnih podatkov natančno razčistiti upravljavec osebnih podatkov, ki mora biti zmožen tudi dokazati zakonitost obdelave osebnih podatkov.
 
Vabimo vas, da pred kakršnimi koli aktivnostmi, ki bi pomenile obdelavo osebnih podatkov, razčistite, na kateri pravni podlagi bi ta lahko potekala. Odgovor bo odvisen tudi od tega, za katerega upravljavca gre in seveda od kod bi črpali osebne podatke, predvsem podatek o starosti krajana. Če gre za občino, za vas velja Zakon o lokalni samoupravi, ki opredeljuje naloge občine in primere, v katerih je dovoljena obdelava osebnih podatkov. Če pripadate določenemu društvu, je treba raziskati okoliščine vašega delovanja (ste sofinancirani s strani občine? bi podatke pridobivali od občine?), da bi odkrili možne pravne podlage za opisano obdelavo osebnih podatkov. Pri tem si lahko preberete določena mnenja IP, dostopna prek spletnega brskalnika: https://www.ip-rs.si/vop, denimo mnenje št. 0712-1/2019/1046 z dne 6. 5. 2019, št. 0712-1/2019/2654 z dne 20.11.2019 ter mnenje št. 0712-1/2019/2654 z dne 20.11.2019. V navedenih mnenjih podajamo nekatere bolj konkretne odgovore glede na različne okoliščine, povezane z obdelavo osebnih podatkov in statusom upravljavca.
 
Lepo vas pozdravljamo,
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
