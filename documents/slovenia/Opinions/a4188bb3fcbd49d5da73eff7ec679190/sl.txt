

Posredovanje osebnih podatkov mladoletne osebe v tretjo državo
+
-


Datum: 29.12.2021
Številka: 07120-1/2021/632

Kategorije: Prenos osebnih podatkov v tretje države ali mednarodne organizacije
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste iz Rusije prejeli elektronsko pismo z zaprosilom za pomoč pri iskanju mladoletne osebe, ki naj bi se šolala v Sloveniji. Iz zaprosila izhaja, da pošiljatelja zanima, kje v Sloveniji se šola mladoletna osebe. Pri tem vas skrbi, ker je zahteva prispela prek elektronske pošte v ruskem jeziku in v slabem prevodu v slovenščino, sploh ne veste, kdo je pošiljatelj oziroma njegove identitete ne morete preveriti, ne poznate namena poizvedbe, skrbi pa vas tudi varstvo osebnih podatkov in sama varnost mladoletne osebe.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Uvodoma pojasnjujemo, da gre pri opisani situaciji za t.i. prenos osebnih podatkov v tretje države, ki je na ravni EU zelo podrobno regulirano. O prenosu oz. iznosu osebnih podatkov v tretje države govorimo takrat, ko upravljavec ali obdelovalec iz Slovenije ali druge države članice Evropske unije (to je lahko tudi podružnica) osebne podatke iz takega ali drugačnega razloga posreduje v države izven Evropske unije (EU) ali Evropskega gospodarskega prostora (EGP) ali mednarodni organizaciji.
 
Kot velja za vsako obdelavo osebnih podatkov, pa morate poleg spodaj opisanih pravil glede prenosa osebnih podatkov v tretje države tudi v tem primeru zagotoviti spoštovane vseh določb Splošne uredbe glede zakonitosti obdelave, pri čemer poudarjamo, da morate najprej preveriti, ali za posredovanje osebnih podatkov obstaja ustrezna pravna podlaga (gl. prvi odstavek 6. člena Splošne uredbe).
 
IP je temi prenosov osebnih podatkov v tretje države namenil posebno podstran na svoji spletni strani, na to temo pa je izdal tudi smernice in infografiko.
 
Svetujemo vam, da pri seznanitvi s temo prenosov osebnih podatkov v tretje države začnete s pregledno infografiko. IP po preučitvi vašega zaprosila za mnenje ugotavlja, da bi v konkretnem primeru (če bi bili za to izpolnjeni pogoji) prišel v poštev prenos podatkov na podlagi odstopanj v posebnih primerih. Spodaj navajamo izsek iz naše spletne strani, namenjene tem vrstam prenosa.
 
Prenos podatkov na podlagi odstopanj v posebnih primerih
Če sklep o ustreznosti za določeno državo oz. mednarodno organizacijo iz člena 45 Uredbe ni sprejet in če niso sprejeti ustrezni zaščitni ukrepi v skladu s členom 46, se lahko prenos izvede le v določenih posebnih primerih (člena 48 in 49 Uredbe). Izpolnjen mora biti eden izmed sledečih pogojev:

posameznik, na katerega se nanašajo osebni podatki, je izrecno privolil v predlagani prenos, potem ko je bil obveščen o morebitnih tveganjih, ki jih zaradi nesprejetja sklepa o ustreznosti in ustreznih zaščitnih ukrepov takšni prenosi pomenijo zanj;
prenos je potreben za izvajanje pogodbe med posameznikom, na katerega se nanašajo osebni podatki, in upravljavcem ali za izvajanje predpogodbenih ukrepov, sprejetih na zahtevo posameznika, na katerega se nanašajo osebni podatki;
prenos je potreben za sklenitev ali izvajanje pogodbe med upravljavcem in drugo fizično ali pravno osebo, ki je v interesu posameznika, na katerega se nanašajo osebni podatki;
 prenos je potreben zaradi pomembnih razlogov javnega interesa;
 prenos je potreben za uveljavljanje, izvajanje ali obrambo pravnih zahtevkov;
 prenos je potreben za zaščito življenjskih interesov posameznika, na katerega se nanašajo osebni podatki, ali drugih oseb, kadar posameznik, na katerega se nanašajo osebni podatki, fizično ali pravno ni sposoben dati privolitve;
prenos se opravi iz registra, ki je po pravu EU ali pravu države članice namenjen zagotavljanju informacij javnosti in je na voljo za vpogled bodisi javnosti na splošno bodisi kateri koli osebi, ki lahko izkaže zakonit interes, vendar le, če so v posameznem primeru izpolnjeni pogoji za tak vpogled, določeni s pravom EU ali pravom države članice. Dodatno velja omejitev, da prenosi na tej podlagi ne smejo vključevati vseh osebnih podatkov ali celih vrst osebnih podatkov, ki jih vsebuje register. Kadar je register namenjen vpogledu oseb, ki imajo zakonit interes, se prenos opravi samo, če to zahtevajo te osebe ali če bodo te osebe uporabniki.

 
V kolikor prenos ni možen na podlagi zgoraj navedenih pogojev, se lahko izvede le pod strogo določenimi pogoji, in sicer je prenos v takem primeru možen, če:

ni ponovljiv,
zadeva le omejeno število posameznikov, na katere se nanašajo osebni podatki,
je potreben zaradi nujnih zakonitih interesov, za katere si prizadeva upravljavec in ki ne prevladajo nad interesi ali pravicami in svoboščinami posameznika, ter
če je upravljavec predhodno ocenil vse okoliščine v zvezi s prenosom podatkov in na podlagi te ocene predvidel ustrezne zaščitne ukrepe v zvezi z varstvom osebnih podatkov.

 
Oceno in predvidene ukrepe mora upravljavec oz. obdelovalec dokumentirati v evidenci o obdelavi podatkov skladno s členom 30 Uredbe. Poleg tega mora upravljavec o tem obvestiti nadzorni organ, torej Informacijskega pooblaščenca, posameznikom pa zagotoviti informacije iz členov 13 in 14 Uredbe ter informacije o zadevnem prenosu in nujnih zakonitih interesih zaradi katerih je prenos potreben.
 
Posebej pa 48. člen Uredbe v zvezi s prenosi, ki potekajo v zvezi s sodbami sodišča in odločb upravnih organov tretje države, ki od upravljavca ali obdelovalca zahtevajo prenos ali razkritje osebnih podatkov, določa, da se te lahko prizna ali izvrši na kateri koli način le, če temeljijo na mednarodnem sporazumu, kot je pogodba o medsebojni pravni pomoči, sklenjenem med tretjo državo prosilko in EU ali državo članico, brez poseganja v druge razloge za prenos na podlagi V. poglavja Uredbe. Več o prenosu podatkov v tretje države lahko preberete še na spletni strani Evropske komisije.
 
Glede na vse opisano lahko vidite, da je prenos osebnih podatkov v tretje države izjemno močno in tudi strogo reguliran. Ker iz zaprosila iz Rusije niti slučajno ne morete izluščiti informacij, ki jih kot upravljavec osebnih podatkov nujno potrebujete pri odločanju, ali dopustiti prenos podatkov na podlagi odstopanj v posebnih primerih ali ne, vam lahko svetujemo le, da pošiljatelja pozovete, da zaprosilo opremi z vsemi potrebnimi informacijami (v prvi vrsti pa svojo identiteto, pravno podlago, utemeljitev zahtevka,…), ki vam bodo omogočili odločitev. Po sprejeti odločitvi morate izpolniti še nadaljnje obveznosti, kot so navedene v opisu zgoraj.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
