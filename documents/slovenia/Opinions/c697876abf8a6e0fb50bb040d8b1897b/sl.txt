

Posredovanje podatkov iz uradne evidence odvetniku in načelo sorazmernosti
+
-


Datum: 02.03.2021
Številka: 07120-1/2021/82

Kategorije: Pridobivanje OP iz zbirk, Upravne enote
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da je vaša upravna enota prejela zahtevek odvetnika za posredovanje podatkov o tem, koliko oseb z določenim imenom in priimkom (identičnim ali zelo podobnim) živi oziroma ima prijavljeno začasno ali stalno prebivališče v določenem kraju ter njihove osebne podatke. Odvetnik je svojo zahtevo utemeljil na 10. členu Zakona o odvetništvu in navedel konkretno številko pravdne zadeve, za katero potrebuje omenjene podatke. Sprašujete se, ali je skladno z načelom sorazmernosti, da mu posredujete prav vse zahtevane podatke (takšnih oseb z enakim ali zelo podobnim imenom v določenem kraju je lahko le ena ali pa več deset) ali naj bi odvetnik svojo zahtevo zožil.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
IP v neobveznem mnenju upravljavcem ne more svetovati, kako naj postopajo v konkretnih primerih, da bodo ravnali skladno z zakonodajo; takšno svetovanje je omejeno le na splošne, generalizirane nasvete. Odgovor, kaj storiti v konkretnem primeru, bi namreč pomenil, da bi IP na nek način v neobveznem mnenju dal pečat ustreznosti določeni obdelavi, česar pa ne more in ne sme, saj nenazadnje nima vseh konkretnih informacij in dokumentov, prav tako pa ne pristojnosti za takšno ravnanje. Odločitev in odgovornost glede obdelave osebnih podatkov je glede na vse okoliščine posameznega primera na upravljavcu samem.
 
Ne glede na navedeno pa lahko zapišemo, da je na mestu vaša skrb za zakonito obdelavo osebnih podatkov ter izvrševanje načela sorazmernosti oz. najmanjšega obsega podatkov. Za vsako obdelavo mora biti namreč podana ustrezna pravna podlaga (v povezavi s 6. členom Splošne uredbe je v konkretnem primeru to 10. člen Zakona o odvetništvu), osebni podatki pa morajo biti hkrati »ustrezni, relevantni in omejeni na to, kar je potrebno za namene, za katere se obdelujejo« (načelo najmanjšega obsega podatkov oziroma t.i. načelo sorazmernosti, ki ga vsebuje točka (c) prvega odstavka 5. člena Splošne uredbe).
 
Dejansko pa je na vas kot upravljavcu, da zagotovite zakonito in sorazmerno obdelavo osebnih podatkov. Presodite lahko torej, da odvetnik pri opravljanju odvetniškega poklica v posamični zadevi dejansko potrebuje podatke za vse osebe z enakim ali podobnim imenom in priimkom v določenem kraju – morda odvetnik dokazuje napačno vročitev določeni osebi ali podobne zaplete, ki nastanejo pri osebah z enakim ali podobnim imenom v istem kraju. Po drugi strani lahko presodite, da odvetnik ne potrebuje določenih osebnih podatkov (na primer njihove davčne številke). Nenazadnje pa lahko presodite tudi, da pri opravljanju odvetniškega poklica v posamični zadevi odvetnik dejansko ne potrebuje zaprošenih podatkov (razen morda seštevka oseb z enakim ali podobnim imenom). Omenjena presoja pa ne sme biti arbitrarna, opreti se morate na zakonsko podlago 10. člena Zakona o odvetništvu in vse informacije, ki vam jih je v utemeljitev zahteve podal odvetnik. Res je, da odvetnika veže zaupno razmerje med njim in pooblastiteljem, vendar vam morda lahko na splošno utemelji, zakaj potrebuje večje število osebnih podatkov pri opravljanju odvetniškega poklica v posamični zadevi in zakaj svoje zahteve ne more skrčiti. Le tako boste namreč lahko sprejeli informirano odločitev v posamezni zadevi.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                               informacijska pooblaščenka
 
 
Pripravila:                                                                                                                              
mag. Polona Merc, univ. dipl. prav.,
svetovalka IP za varstvo osebnih podatkov
 
