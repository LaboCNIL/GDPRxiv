

Posredovanja informacij s strani FURS pri urejanju predkupne pravice
+
-


Datum: 21.07.2021
Številka: 07121-1/2021/1301

Kategorije: Davčni postopki
                        Informacijski pooblaščenec (v nadaljnjem besedilu IP) je prejel vaše zaprosilo za mnenje ali lahko predkupni upravičenec neke nepremičnine od FURS pridobi informacijo o tem, ali je prodajalec že vložil napoved obrazca za odmero davka na promet nepremičnin, predmet katere je nepremičnina, glede katere ima predkupno pravico in če je, ali je upravičen s strani FURS pridobiti informacijo o tem, kakšna je prodajna cena po tej pogodbi in koliko znaša rok za plačilo kupnine oz. celo pridobiti celotno vsebino prodajne pogodbe, vse to za potrebe postopka uveljavljana svoje predkupne pravice?
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma pojasnjuje tudi, da ni pristojen za komentiranje vodenja postopkov drugih inšpekcijskih ali prekrškovnih organov, zato o tem tudi ne more izdajati mnenj. Skladno s sklepom Ustavnega sodišča RS, št. U-I-92/12-13, z dne 10. 10. 2013 (http://odlocitve.us-rs.si/documents/8b/89/u-i-92-122.pdf), tudi ne sme izvajati inšpekcijskega nadzora nad izvajanjem določb, ki urejajo varstvo osebnih podatkov, tako, da pri izvrševanju svojih zakonsko določenih pooblastil poseže v posamične pravne postopke, ki jih vodijo za to pristojni državni organi ter ne sme preverjati, ali se v konkretnih pravnih postopkih ustavnoskladno in zakonito spoštuje varstvo osebnih podatkov. Kot je v citiranem sklepu ugotovilo Ustavno sodišče, bi bila zakonska podlaga, ki bi to omogočala, v nasprotju z načelom samostojnosti pristojnega državnega organa pri odločanju (2. odstavek 120. člena Ustave RS za upravne organe, 125. člen Ustave RS za sodišča) ter v nasprotju z rednim sistemom pravnih sredstev oziroma vzpostavljeno hierarhično strukturiranostjo državne oblasti (načelo večstopenjskega odločanja) in s tem v nasprotju z načeli pravne države (2. člen Ustave Republike Slovenije). Ta načela zahtevajo, da o pravicah in obveznostih fizičnih in pravnih oseb odločajo pristojni organi v postopkih, ki so vnaprej zakonsko določeni, pri čemer se njihove odločitve lahko preverjajo le v vnaprej določenih postopkih s pravnimi sredstvi pred pristojnimi organi.
Poleg tega bi predmetni zahtevani podatki lahko predstavljali davčno tajnost (in ne samo varstvo osebnih podatkov), kar je področje, ki ne sodi v domet pristojnosti IP. Skladno s prvim odstavkom 15. člena Zakona o davčnem postopku (ZDavP-2), mora namreč davčni organ kot zaupne varovati podatke, ki jih zavezanec za davek v davčnem postopku posreduje davčnemu organu, ter druge podatke v zvezi z davčno obveznostjo zavezancev za davek, s katerimi razpolaga davčni organ.
 
Z vidika varstva osebnih podatkov, IP poudarja, da mora za vsako obdelavo osebnih podatkov (kamor spada tudi posredovanje informacije o tem ali je konkretna oseba vložila odmero za napoved davka) obstajati ustrezna in zakonita pravna podlaga, skladno s prvim odstavkom 6. člena Splošne uredbe, ki določa, da je obdelava zakonita le in kolikor je izpolnjen vsaj eden od naslednjih pogojev:

privolitev, kadar ne gre za izvajanje javnih nalog (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1).

 
Ob tem opozarjamo, da se točka (f) ne uporablja za obdelavo s strani javnih organov pri opravljanju njihovih nalog.
 
IP tako splošno pojasnjuje, da je pravna podlaga za obdelavo osebnih podatkov v javnem sektorju, kamor sodi tudi FURS, podana v 9. členu ZVOP-1, ki v prvem odstavku določa, da se osebni podatki v javnem sektorju lahko obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi tudi, da se določeni osebni podatki obdelujejo le na podlagi osebne privolitve posameznika.
 
Področni zakon, ki ureja davek na promet nepremičnin je Zakon o davku na promet nepremičnin, ki v 11. člen (napoved davka) določa, da mora davčni zavezanec vložiti napoved v 15 dneh po nastanku davčne obveznosti pri davčnem organu, na območju katerega nepremičnina leži. Skladno z 6. členom navedenega zakona imajo v postopku za odmero davka na promet nepremičnin, poleg zavezanca, položaj stranke tudi kupec, najemojemalec ali imetnik stavbne pravice, kadar pogodbeno prevzema obveznost plačila davka na promet nepremičnin. IP ni poznana zakonska podlaga, ki bi določala, da bi lahko predkupni upravičenec neke nepremičnine od FURS (oziroma od upravljavca osebnih podatkov) lahko zahteval podatek o tem, ali je konkretna oseba vložila napoved za odmero davka od prodaje te nepremičnine.
 
Splošno zakonsko podlago za posredovanje/razkritje podatkov upravičeni osebi v smislu člena 6(1)(c) Splošne uredbe sicer določa 19. člen ZDavp-2, ki v prvem odstavku določa, sem davčni organ razkriti naslednje podatke o zavezancu za davek v primerih, pod pogoji in na način, določen z zakonom o obdavčenju:
-       osebno ime, prebivališče in vrsto prebivališča (stalno ali začasno) ter davčno številko;
-       ime oziroma naziv osebe, ki ni fizična oseba, njen sedež in naslov ter davčno številko;
-       identifikacijsko številko za davek na dodano vrednost (v nadaljnjem besedilu: DDV), datum vpisa oziroma izbrisa zavezanosti za DDV;
-       identifikacijsko številko zavezanca za trošarine, datum vpisa oziroma izbrisa iz evidence oziroma registra imetnikov trošarinskih dovoljenj in pooblaščenih prejemnikov.
 
Drugi odstavek 19. čelna ZDavP-2 pa določa, da osebi, ki dokaže, da je stranka ali udeležena v upravnem postopku ali postopku pred sodiščem, lahko davčni organ razkrije, poleg podatkov iz prve in druge alineje prejšnjega odstavka, tudi naslednje podatke o zavezancu za davek, če te podatke potrebuje v postopku:
-       podatke o znesku neplačanih davkov in o znesku preveč plačanih davkov ter podatke o odloženem in obročnem plačilu davkov;
-       podatek o tem, ali je zavezanec za davek predložil davčno napoved oziroma obračun davka ali ne.
 
Ob tem IP poudarja, da izven postopka inšpekcijskega nadzora oziroma drugega upravnega postopka, konkretnih obdelav osebnih podatkov ne more presojati. To pomeni, da IP v okviru izdaje mnenja ne more odločati o tem, ali so v konkretnem primeru podani pogoji za posredovanje osebnih podatkov, temveč lahko zgolj opozori na relevantno pravno podlago ter pogoje, ki morajo biti izpolnjeni, da je določeno posredovanje podatkov zakonito. Dokončno presojo pa lahko oziroma mora opraviti izključno upravljavec osebnih podatkov. Upravljavec osebnih podatkov, ki bi jih predkupni upravičenec želel pridobiti, je v konkretnem primeru FURS. Zato je FURS tisti, ki odloča posredovanju le-teh in za svojo odločitev nosi tudi odgovornost in morebitne posledice. IP pa nima niti vseh informacij, da bi lahko sprejel stališče, niti tega izven inšpekcijskega postopka, v katerem odloča o zakonitosti obdelav osebnih podatkov, ne sme storiti.
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.
 
V upanju, da smo vam z našim mnenjem pomagali, vas lepo pozdravljamo.
 
 
Lep pozdrav,
                                                                                    Mojca Prelesnik
                                                                                    informacijska pooblaščenka
 
 
 
Maja Wondra Horvat, univ. dipl. prav.,
svetovalka IP
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
