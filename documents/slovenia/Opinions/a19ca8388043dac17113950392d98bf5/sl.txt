

Pridobitev osebnih podatkov učencev s strani zdravstvenega doma
+
-


Datum: 21.02.2022
Številka: 07120-1/2022/49

Kategorije: Šolstvo, Posredovanje OP med upravljavci
                        Pri Informacijskem pooblaščencu (IP) smo dne 16. 2. 2022 prejeli vaše vprašanje o tem, kako lahko kot zdravstveni dom pridete do podatkov vpisanih otrok v osnovne šole, če za njih ne smete zaprositi po novem Pravilniku za izvajanje preventivnega zdravstvenega varstva na primarni ravni.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Ker vam je mnenje IP št. 07120-1/2021/484 že poznano, vam dodatno pojasnjujemo, da je edina možnost za pridobitev podatkov privolitev staršev, če bi jo ti predhodno dali šoli kot upravljavcu podatkov. 
 
IP sicer ni pristojen za razlago določb Pravilnika za izvajanje preventivnega zdravstvenega varstva na primarni ravni, a iz določb je možno sklepati, da vabljenje in del izvedbe pregledov (npr. organizacija spremstva) prevzame šola. To pomeni, da zdravstveni dom ne vabi otrok neposredno (zaradi česar v predhodni fazi še ne potrebuje osebnih podatkov), temveč le posredno prek šole, kateri posreduje splošna gradiva v zvezi s tem (neindividualizirana vabila, vprašalnike, pojasnila ipd.). 
 
 
 
O b r a z l o ž i t e v:
 
Po mnenju IP, zaradi prenovljenega Pravilnika za izvajanje preventivnega zdravstvenega varstva na primarni ravni, v njem ni več pravne podlage za to, da bi šola posredovala osebne podatke učencev izvajalcu preventivnega zdravstvenega varstva, razen če je za to podana veljavna privolitev. Izvajalcu se lahko posredujejo agregirani statistični podatki, če so potrebni za pripravo na izvedbo preventivnih zdravstvenih pregledov.
 
V poglavju 2 »Preventivni pregledi učencev v drugem, četrtem, šestem in osmem razredu osnovne šole« je določeno le: »na preventivne preglede učencev, ki se izvajajo v drugem, četrtem, šestem in osmem razredu osnovne šole, učenca pisno vabi izvajalec Programa ZDAJ preko šole ali sam v primeru, ko se učenec ni udeležil pregleda v terminu za učence njegovega oddelka. Izvajalec Programa ZDAJ šoli v tiskani obliki posreduje vabilo za učence, informacije o pregledu in cepljenju, obrazce za privolitev za cepljenje ter vprašalnike, na katere odgovorijo starši ali skrbniki in jih učenec skupaj z zdravstveno kartico in s cepilno knjižico prinese na pregled. Izvajalec programa ZDAJ se s šolo dogovori o izvedbi preventivnega pregleda učencev. Učenci se organiziranega pregleda udeležijo v spremstvu strokovnega delavca šole«. Glede na omenjene določbe se vabljenje izvede prek šole; v tem primeru izvajalec pred samo izvedbo ne potrebuje nujno konkretnih osebnih podatkov o učencih. 
 
IP se v tem mnenju navezuje zgolj na določbe Pravilnika in ne na morebitno drugo zakonodajo.
 
IP ni pristojen za razlago načina izvajanja preventivnih zdravstveni pregledov po novi ureditvi. Zato vam predlagamo, da se za pojasnilo glede teh vprašanj obrnete tudi na pripravljavca pravilnika (MZ). Prav tako se lahko na njih obrnete z vprašanjem, ali so morebiti podane kakšne druge pravne podlage (tj. izven Pravilnika), če bi se v praksi izkazalo, da izvajalci še vedno neizogibno potrebujejo osebne podatke učencev ali dijakov.
 
To mnenje je skladno s prejšnjimi mnenji IP, ki so se, pri utemeljevanju takratne dopustnosti posredovanja osnovnih podatkov o učencih in dijakih, navezovala na prejšnje določbe Pravilnika. V zvezi s prenovljenim Pravilnikom je izdano podobno mnenje IP št. 07121-1/2021/1829.
 
Lepo vas pozdravljamo,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
