

Varnost uporabe elektronskega podpisa
+
-


Datum: 28.05.2020
Številka: 07121-1/2020/950

Kategorije: Moderne tehnologije, Pravne podlage, Razno, Zavarovanje osebnih podatkov
                        Informacijski pooblaščenec RS (v nadaljevanju IP) je prejel vaše zaprosilo za mnenje. Navajate, da vaš delodajalec želi, da mu na listu papirja čim prej posredujete svoj podpis in osebni žig (s številko licence), da bo lahko podpis elektroniziral, da se bo natisnil ob izdaji računov. Ker vas skrbi možnost zlorabe vašega elektronskega podpisa, vas zanima, kakšna so pravila varstva osebnih podatkov v zvezi s tem in za kakšen namen se bo podpis uporabljal.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.Področje varnosti elektorskega podpisovanja in zahteve v zvezi s tem ureja Uredba (EU) št. 910/2014 Evropskega parlamenta in Sveta z dne 23. julija 2014 o elektronski identifikaciji in storitvah zaupanja za elektronske transakcije na notranjem trgu in o razveljavitvi Direktive 1999/93/ES (v nadaljevanju uredba eIDAS) in Zakon o elektronskem poslovanju in elektronskem podpisu (Uradni list RS, št. 98/04 – uradno prečiščeno besedilo, 61/06 – ZEPT in 46/14; v nadaljevanju ZEPEP) ter na njuni podlagi sprejeti predpisi. To področje sodi v delovni okvir Direktorata za informacijsko družbo pri Ministrstvu za javno upravo. Predlagamo, da se za morebitna natančnejša vprašanja v zvezi z varnostjo in uporabo elektronskega podpisa obrnete nanje.Z vidika varstva osebnih podatkov lahko IP na splošno pojasni, da mora delodajalec sprejeti ustrezne ukrepe, da poskrbi za varnost osebnih podatkov za katere je odgovoren kot upravljavec – tudi za osebne podatke, ki jih zbira od zaposlenih. Ti ukrepi morajo zagotavljati tudi, da se prepreči nepooblaščen dostop do osebnih podatkov. Že omenjeni ZEPEP pa posebej glede sredstev za varno elektronsko podpisovanje, določa, da morajo z uporabo ustreznih postopkov in infrastrukture zagotavljati tudi, da lahko podpisnik zanesljivo varuje svoje podatke za elektronsko podpisovanje pred nepooblaščenim dostopom.IP brez poznavanja konkretnih okoliščin ne more zanesljivo ugotoviti, za kakšen namen konkretno vaš delodajalec želi vaš podpis. Ob tem lahko zgolj pojasnimo, da Splošna uredba zavezuje upravljavce (torej tudi vašega delodajalca), da mora ob vsakem zbiranju osebnih podatkov (tudi ko podatke zbira od zaposlenih), podati ustrezne informacije tako glede namenov, kot tudi glede podlag za obdelavo osebnih podatkov in druge zahtevane informacije skladno s členom 13 Splošne uredbe. Omenjene informacije morajo biti predstavljene jedrnato, razumljivo, lahko dostopno in izražene v jasnem in preprostem jeziku – torej tako, da lahko posameznik predvideva, kako upravljavec namerava zbrane podatke obdelovati. Vse te informacije lahko posameznik tudi zahteva, upravljavec pa mu jih mora zagotoviti brezplačno.Upamo, da smo vam s svojimi pojasnili uspeli pomagati.Lep pozdrav,Pripravil:Anže Novak, univ. dipl. prav.Svetovalec Pooblaščenca za preventivoInformacijski pooblaščenecMojca Prelesnik, univ. dipl. prav.informacijska pooblaščenka
