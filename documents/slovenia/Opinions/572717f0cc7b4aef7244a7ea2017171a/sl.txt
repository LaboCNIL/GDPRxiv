

Nenapovedan vstop hišnika v stanovanja v študentskem domu
+
-


Datum: 19.04.2020
Številka: 07121-1/2020/648

Kategorije: Razno
                        Informacijski pooblaščenec RS (v nadaljevanju IP) je prejel vaše zaprosilo za mnenje glede dopustnosti vstopanja hišnika v študentsko stanovanje v študentskem domu. Navajate, da hišnik pogosto nenapovedano vstopa v stanovanja študentov v študentskem domu, kar se vam zdi sporno z vidika ustavne pravice do nedotakljivosti stanovanja (36. člen Ustave RS) in posega v osebnostne pravice ter zasebnost (35. člen Ustave RS) stanovalcev. Navajate tudi, da pravila Domskega reda Študentskega doma v Ljubljani v 55. členu predvidevajo vstop delavcu ali pooblaščeni osebi zavoda med drugim tudi zaradi »kontrole delovanja stavbnega pohištva«, kar se vam zdi nevzdržno z vidika prej navedenih ustavnih pravic. Prosite za naše mnenje, da se opredelimo do ustavnosti in zakonitosti navedenih pravil domskega reda, kot tudi ravnanja uslužbencev zavoda.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP uvodoma pojasnjuje, da deluje kot državni organ, specializiran za nadzor nad ustavno pravico do varstva osebnih podatkov, ki jo ureja 38. člen Ustave RS in pravico dostopa do informacij javnega značaja po drugem odstavku 39. člena Ustave RS.Kot ugotavljate, se vaše vprašanje nanaša na širše vprašanje zasebnosti in osebnostnih pravic, ki ga pokriva 35. člen Ustave RS na katerem pa IP ni pristojen, zato na tem področju tudi ne more ukrepati oziroma podajati stališč. Ob tem IP zgolj pojasnjuje, da ima skladno s 136. členom Obligacijskega zakonika (Uradni list RS, št. 97/07 – uradno prečiščeno besedilo, 64/16 – odl. US in 20/18 – OROZ631) vsak pravico zahtevati od sodišča ali drugega pristojnega organa, da odredi prenehanje dejanja, s katerim se krši nedotakljivost človekove osebnosti, osebnega in družinskega življenja ali kakšna druga osebnostna pravica, da prepreči tako dejanje ali da odstrani njegove posledice. Sodišče oziroma drug pristojni organ lahko odredi, da kršitelj preneha z dejanjem, ker bo sicer moral plačati prizadetemu določen denarni znesek, odmerjen skupaj ali od časovne enote.IP tudi ni pristojen na področju ustavne pravice do nedotakljivosti stanovanja (36. člen Ustave RS), ki jo delno ureja tudi Stanovanjski zakon (Uradni list RS, št. 69/03, 18/04 – ZVKSES, 47/06 – ZEN, 45/08 – ZVEtL, 57/08, 62/10 – ZUPJS, 56/11 – odl. US, 87/11, 40/12 – ZUJF, 14/17 – odl. US, 27/17 in 59/19; v nadaljevanju SZ-1). Slednji v 94. členu med drugim določa, da mora najemnik stanovanja dopustiti vstop lastniku oziroma njegovemu pooblaščencu v stanovanje za preveritev pravilne uporabe stanovanja, vendar največ dvakrat letno. Za nadzor nad pravilnim izvajanjem predpisov s tega področja je pristojna stanovanjska inšpekcija pri Inšpektoratu za okolje in prostor (gp.irsop@gov.si). Za tolmačenje SZ-1 pa je pristojen predlagatelj – to je Ministrstvo za okolje in prostor (gp.mop@gov.si). Ker se vaše vprašanje nanaša na poseg v človekove pravice, se lahko obrnete tudi na Varuha človekovih pravic RS (info@varuh-rs.si).Upamo, da smo vam s svojimi pojasnili uspeli pomagati.Lep pozdrav,Informacijski pooblaščenecMojca Prelesnik, univ. dipl. prav.informacijska pooblaščenkaPripravil:Anže Novak, univ. dipl. prav.Svetovalec Pooblaščenca za preventivo
