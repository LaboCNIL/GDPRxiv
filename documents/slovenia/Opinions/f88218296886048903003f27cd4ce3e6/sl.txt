

Prijava lažne spletne trgovine
+
-


Datum: 02.09.2022
Številka: 07121-1/2022/947

Kategorije: Razno, Svetovni splet
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da želite prijaviti lažno spletno trgovino na povezavi https://www.jordanslovenija.co/, pri kateri ste v naglici naročili izdelek. Šele po potrditvi plačila v aplikaciji banke vas je zmotil nekoliko drugačen znesek izdelka, kot je bil objavljen na spletni strani. Ko niste prejeli potrditvene e-pošte, ste preverili spletno stran in ugotovili, da je očitno lažna. V trgovini ste se registrirali s svojimi osebnimi podatki, prav tako ste vnesli podatke o kreditni kartici, zato nas prosite za nasvet, kako naj postopate v nadaljevanju. Kreditne kartice še niste preklicali, ker razmišljate, da je brez potrditve v aplikaciji banke ne bo mogoče uporabiti – prosite pa tudi za nasvet glede tega. Svoje sporočilo ste predhodno poslali tudi na Tržni inšpektorat in SI-CERT.
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Za obdelavo osebnih podatkov v spletni trgovini bi moral imeti upravljavec ustrezno pravno podlago, npr. privolitev skladno s Splošno uredbo. Posameznikom bi moral zagotoviti tudi nekatere informacije o obdelavi osebnih podatkov skladno s 13. členom Splošne uredbe, kot so npr. kdo obdeluje osebne podatke, zakaj jih obdeluje, komu osebne podatke posreduje, koliko časa se bodo osebni podatki hranili, itd.
 
V zvezi z lažnimi spletnimi trgovinami vam predlagamo, da si preberete naše nasvete v smernicah »Informirani potrošnik – komu dajem katere osebne podatke in zakaj«, morebitno zlorabo bančne kartice pa čimprej prijavite pri banki in policiji.
 
O b r a z l o ž i t e v:
 
Pri tem IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
 
IP vam z vidika svoje pristojnosti lahko poda nekatere informacije v zvezi z obdelavo osebnih podatkov v okviru spletne trgovine. Upravljavec osebnih podatkov bi moral imeti za obdelavo vaših osebnih podatkov ustrezno pravno podlago skladno s prvim odstavkom 6. člena Splošne uredbe, npr. privolitev skladno s točko (a) prvega odstavka 6. člena Splošne uredbe. Prav tako bi upravljavec moral posamezniku skladno s 13. členom Splošne uredbe podati tudi ustrezne informacije o obdelavi osebnih podatkov, kot so npr. kdo obdeluje osebne podatke, zakaj jih obdeluje, komu osebne podatke posreduje, koliko časa se bodo osebni podatki hranili, itd. Več o tem si lahko preberete na povezavi: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/obve%C5%A1%C4%8Danje-posameznikov-o-obdelavi-osebnih-podatkov. Upravljavec mora ob obdelavi osebnih podatkov upoštevati tudi druge relevantne določbe in načela Splošne uredbe, izpostavljamo npr. načelo najmanjšega obsega podatkov, kar pomeni, da mora za zakonite namene zbirati zgolj tiste osebne podatke, ki so za njihovo dosego nujno potrebni.
 
V kolikor menite, da je prišlo do kršitve varstva osebnih podatkov, lahko podate prijavo kršitve varstva osebnih podatkov, v okviru inšpekcijskega postopka pa bomo podrobno preverjali zakonitost in sorazmernost zbiranja osebnih podatkov. Vzorec prijave kršitve je dostopen na spletni strani IP, na https://www.ip-rs.si/obrazci/varstvo-osebnih-podatkov/.
 
Predlagamo vam, da si preberete smernice Informacijskega pooblaščenca za potrošnike »Informirani potrošnik – komu dajem katere osebne podatke in zakaj« (predvsem str. 9-11). Kot smo poudarili v smernicah, moramo biti pri obiskovanju spletnih strani in predvsem spletnem nakupovanju pozorni na to, ali je vnos podatkov na strani varen in kdo je dejansko ponudnik blaga oz. storitve na spletni strani. V smernicah najdete nasvete, kako prepoznati varno spletno stran, na kaj je treba biti pozoren pri plačevanju preko spleta ter kam lahko prijavite zlorabe. Če gre za zlorabo vaše kartice, vam predlagamo, da prijavo čimprej podate na banko, naslednji korak pa je prijava na policijo. Nekaj napotil glede lažnih spletnih strani pa lahko preberete tudi na spletni strani Varni na internetu: https://www.varninainternetu.si/article/lazne-spletne-trgovine/.
 
 
Upamo, da smo vam s podanimi napotili uspeli pomagati.
 
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
