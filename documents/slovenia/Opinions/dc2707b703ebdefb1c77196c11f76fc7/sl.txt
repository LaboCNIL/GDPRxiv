

Potrdilo pediatra pojasnilo o nepristojnosti
+
-


Datum: 22.08.2022
Številka: 07121-1/2022/913

Kategorije: Razno, Zdravstveni osebni podatki, Obdelava osebnih podatkov otrok in mladoletnih
                        Informacijski pooblaščenec (v nadaljevanju IP) je prejel vaš dopis, v katerem sprašujete, kako postopati v primeru, da pediater otroka noče izdati potrdila za vpis otroka v vrtec, če starši sami oddajo predlog za oprostitev cepljenja.
 
V zvezi z vašim vprašanjem pojasnjujemo, da IP ni pristojen za vprašanja, ki se nanašajo na interpretacijo 22.a in 51.a člena Zakon o nalezljivih boleznih (Uradni list RS, št. 33/06 – uradno prečiščeno besedilo, 49/20 – ZIUZEOP, 142/20, 175/20 – ZIUOPDVE, 15/21 – ZDUOP, 82/21 in 178/21 – odl. US) oziroma na predlog za opustitev cepljenja in obveznost izdaje potrdila o zdravstvenem stanju otroka s strani pediatra.
 
Pristojnosti IP so skladno z Zakonom o informacijskem pooblaščencu (Uradni list RS, št. 113/05 in 51/07 – ZUstS-A; v nadaljevanju ZInfP) namreč omejene na dve temeljni področji, to sta varstvo osebnih podatkov ter dostop do informacij javnega značaja. Na podlagi 2. člena ZInfP so pristojnosti IP, da:
•              odloča o pritožbi zoper odločbo, s katero je organ zavrgel ali zavrnil zahtevo ali drugače kršil pravico do dostopa ali ponovne uporabe informacije javnega značaja; v okviru postopka na drugi stopnji je pristojen tudi za nadzor nad izvajanjem zakona, ki ureja dostop do informacij javnega značaja, in na njegovi podlagi izdanih predpisov;
•              izvršuje inšpekcijski nadzor nad izvajanjem zakona in drugih predpisov, ki urejajo varstvo ali obdelavo osebnih podatkov oziroma iznos osebnih podatkov iz Republike Slovenije ter opravlja druge naloge, ki jih določajo ti predpisi;
•              odloča o pritožbi posameznika, kadar upravljavec osebnih podatkov ne ugodi zahtevi posameznika glede njegove pravice do seznanitve z zahtevanimi podatki, do izpisov, seznamov, vpogledov, potrdil, informacij, pojasnil, prepisovanja ali kopiranja po določbah zakona, ki ureja varstvo osebnih podatkov;
•              kot prekrškovni organ nadzoruje izvajanje ZInfP, Zakona o dostopu do informacij javnega značaja v okviru pritožbenega postopka in Zakona o varstvu osebnih podatkov (2. člen ZInfP in 32. člen ZDIJZ).
 
Vaše vprašanje se torej nanaša na predlog za oprostitev cepljenja ter izdajo potrdila pediatra o zdravstvenem stanju otroka in ne na vprašanje varstva osebnih podatkov ali informacij javnega značaja. Zato vam na vaše vprašanje ne moremo odgovoriti. Svetujemo pa vam, da se z vašim vprašanjem obrnete na Ministrstvo za zdravje.
 
Ob tem vas usmerjamo še na spletno stran IP z mnenji, kjer lahko najdete tudi odgovore s področja obdelave osebnih podatkov otrok oziroma obdelave zdravstvenih podatkov: https://www.ip-rs.si/mnenja-gdpr/.
 
Lepo vas pozdravljamo,
 
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 
Mojca Prelesnik, univ. dipl. prav.
informacijska pooblaščenka
