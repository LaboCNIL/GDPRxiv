

Vpogled občine v CRP z namenom pošiljanja vabil
+
-


Datum: 13.12.2021
Številka: 07120-1/2021/613

Kategorije: Občine, Pridobivanje OP iz zbirk
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nas sprašujete, ali lahko kot občina na podlagi podatkov, ki bi jih pridobili iz CRP pošljete vabila na cepljenje občanom, starejšim od 50 let. Z Ministrstva za zdravje so vas povabili, da kot lokalne skupnosti aktivno pristopimo k obveščanju in nagovarjanju k cepljenju čim širše populacije, pri čemer so izpostavili populacijo starejših od 50 let. Tudi vaša občina bi v okviru cepilnega tedna želela nagovoriti starejšo populacijo in jih v ta namen spodbudila k cepljenju.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Obdelava osebnih podatkov je dopustna le, če zanjo obstaja ustrezna pravna podlaga. V 6. členu Splošne uredbe so tako določene pravne podlage, in sicer:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
Zakon o lokalni samoupravi (Uradni list RS, št. 94/07 – UPB, s sprem. in dop.; v nadaljnjem besedilu ZLS) glede obdelave osebnih podatkov ZLS v 21.a členu določa, da občina pridobiva in obdeluje podatke, ki jih potrebuje za opravljanje nalog iz svoje pristojnosti. V drugem odstavku navedenega člena so primeroma določeni osebni podatki, ki jih občina pridobiva in obdeluje, in sicer:
Občina pridobiva in obdeluje o posameznikih naslednje osebne podatke:
-        enotno matično številko občana;
-        osebno ime;
-        naslov stalnega ali začasnega prebivališča;
-        datum in kraj rojstva oziroma datum smrti;
-        podatke o osebnih vozilih;
-        podatke o nepremičninah ter
-        druge osebne podatke v skladu z zakonom.
Tretji odstavek 21.a člena ZLS pa določa, da lahko občina osebne podatke pridobi tudi od upravljavca centralnega registra prebivalstva, matičnega registra, zemljiškega katastra ali drugega upravljavca, če tako določa zakon.
 
V kolikor štejemo pošiljanje vabil na cepljenje za opravljanje nalog iz pristojnosti občine, ima občina podlago za pridobivanje zgoraj navedenih podatkov (tudi naslova in datuma rojstva, iz katerega izhaja starost občana) iz CRP.
 
Kot že sami navajate Zakon o zdravstveni dejavnosti (Uradni list RS, št. 23/05 – UPB; s sprem. in dop., v nadaljevanju ZZDej) v 5. členu določa, da mrežo javne zdravstvene službe na primarni ravni določa in zagotavlja občina oziroma mesto. Skladno s 7. členom ZZDej zdravstvena dejavnost na primarni ravni obsega osnovno zdravstveno dejavnost, ki pomeni tudi:

spremljanje zdravstvenega stanja prebivalcev in predlaganje ukrepov za varovanje, krepitev in zboljšanje zdravja ter preprečevanje, odkrivanje, zdravljenje in rehabilitacijo bolnikov in poškodovancev;
preventivno zdravstveno varstvo rizičnih skupin in drugih prebivalcev v skladu s programom preventivnega zdravstvenega varstva in z mednarodnimi konvencijami;
zdravstveno vzgojo ter svetovanje za ohranitev in krepitev zdravja;…

 
Preventivno delovanje in skrb za zdravje občanov je torej ena od nalog občine, zaradi katere ste se med drugim pridružili tudi projektu oziroma pobudi Ministrstva za zdravje z nazivom cepilni teden. Zaradi navedenega IP meni, da lahko na podlagi 21.a člena ZLS vpogledate v CRP in na podlagi tega pošljete vabilo občanom, starejšim od 50 let. To seveda velja le za natančno opisan namen, brez uparjanja teh podatkov z morebitnimi drugimi evidencami in registri, na primer s centralnim registrom podatkov o pacientih ipd.
 
Vabimo vas tudi, da si ogledate Smernice IP o obdelavi osebnih podatkov iz centralnega registra prebivalstva, ki so dostopne na tej povezavi: https://www.ip-rs.si/fileadmin/user_upload/Pdf/smernice/Smernice_o_CRP_web.pdf.
 
Nadalje pa vas želimo opozoriti na pomembno obveznost, ki jo morate izpolniti ob obdelavi omenjenih osebnih podatkov iz CRP in pošiljanju vabil na cepljenje. Gre namreč za dolžnost informiranja posameznikov o obdelavi njihovih osebnih podatkov, torej obveznost zagotavljanja transparentne obdelave osebnih podatkov. 14. člen Splošne uredbe v prvem odstavku določa, da kadar osebni podatki niso bili pridobljeni od posameznika, na katerega se ti nanašajo, upravljavec posamezniku, na katerega se nanašajo osebni podatki, zagotovi naslednje informacije:

identiteto in kontaktne podatke upravljavca in njegovega predstavnika, kadar ta obstaja;
kontaktne podatke pooblaščene osebe za varstvo podatkov, kadar ta obstaja;
namene, za katere se osebni podatki obdelujejo, kakor tudi pravno podlago za njihovo obdelavo;
vrste zadevnih osebnih podatkov;
uporabnike ali kategorije uporabnikov osebnih podatkov, kadar obstajajo;
kadar je ustrezno, informacije o tem, da namerava upravljavec prenesti osebne podatke uporabniku v tretji državi ali mednarodni organizaciji, ter o obstoju ali neobstoju sklepa Komisije o ustreznosti ali v primeru prenosov iz člena 46 ali 47 ali drugega pododstavka člena 49(1) sklic na ustrezne ali primerne zaščitne ukrepe in sredstva za pridobitev njihove kopije ali kje so na voljo.

 
Drugi odstavek 14. člena Splošne uredbe določa, da upravljavec poleg informacij iz prvega odstavka posamezniku, na katerega se nanašajo osebni podatki, zagotovi naslednje informacije, ki so potrebne za zagotavljanje poštene in pregledne obdelave v zvezi s posameznikom, na katerega se nanašajo osebni podatki:

obdobje hrambe osebnih podatkov ali, če to ni mogoče, merila, ki se uporabijo za določitev tega obdobja;
kadar obdelava temelji na točki (f) člena 6(1), zakonite interese, za uveljavljanje katerih si prizadeva upravljavec ali tretja oseba;
obstoj pravice, da se od upravljavca zahtevajo dostop do osebnih podatkov in popravek ali izbris osebnih podatkov ali omejitev obdelave v zvezi s posameznikom, na katerega se nanašajo osebni podatki, in obstoj pravice do ugovora obdelavi ter pravice do prenosljivosti podatkov;
kadar obdelava temelji na točki (a) člena 6(1) ali točki (a) člena 9(2), obstoj pravice, da se lahko privolitev kadar koli prekliče, ne da bi to vplivalo na zakonitost obdelave podatkov, ki se je na podlagi privolitve izvajala do njenega preklica;
pravico do vložitve pritožbe pri nadzornem organu;
od kje izvirajo osebni podatki in po potrebi, ali izvirajo iz javno dostopnih virov, in
obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.

 
Tretji odstavek istega člena določa, da upravljavec zagotovi informacije iz prvega in drugega odstavka:

v razumnem roku po prejemu osebnih podatkov, vendar najpozneje v enem mesecu, pri čemer se upoštevajo posebne okoliščine, v katerih se obdelujejo osebni podatki;
 če se bodo osebni podatki uporabili za komuniciranje s posameznikom, na katerega se nanašajo osebni podatki, najpozneje ob prvem komuniciranju s tem posameznikom, ali
če je predvideno razkritje drugemu uporabniku, najpozneje ob prvem razkritju osebnih podatkov.

 
Navedeno obveznost morate torej izpolniti najpozneje »ob prvem komuniciranju« s posamezniki (torej ob pošiljanju vabil).
 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
