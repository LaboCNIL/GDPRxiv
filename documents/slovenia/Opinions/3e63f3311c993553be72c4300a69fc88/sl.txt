

Vpogled v zdravstveno dokumentacijo pri zunanjem strokovnem nadzoru
+
-


Datum: 08.06.2022
Številka: 07120-1/2022/200

Kategorije: Pravne podlage, Zdravstveni osebni podatki
                        Pri Informacijskem pooblaščencu (IP) smo dne 6. 6. 2022 prejeli vaše vprašanje, ali lahko babiška zbornica pri rednem strokovnem nadzoru pregleda kartoteke pacientk brez njihovega dovoljenja (npr. porodni zapisnik). Po poklicu ste samostojna babica in opravljate porode na domu.  
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Pojasnjujemo še, da se lahko IP dokončno opredeljuje do konkretnih primerov le v inšpekcijskih in pritožbenih postopkih.
 
 
Zbornica zdravstvene in babiške nege lahko pri izvajanju zunanjih rednih ali izrednih strokovnih nadzorov v okviru javnih pooblastil vpogleda tudi v zdravstveno dokumentacijo, ki jo vodi izvajalec, ki je subjekt nadzora, in sicer pod pogojem, da je vsebina zdravstvene dokumentacije pričakovano potrebna in primerna za izvedbo konkretnega strokovnega nadzora. 
 
 
 
O b r a z l o ž i t e v:
 
Izvajanje strokovnih in drugih nadzorov v zdravstveni dejavnosti urejajo členi od 76 do 83.a Zakona o zdravstveni dejavnosti (ZZDej). Strokovni nadzor s svetovanjem obsega nadzor nad strokovnostjo, kakovostjo in varnostjo dela pri izvajalcu zdravstvene dejavnosti in lahko zajema tudi nadzor izvajalca zdravstvene dejavnosti v celoti ali samo njegove posamezne notranje organizacijske enote, ter nadzor posameznega zdravstvenega delavca ali zdravstvenega sodelavca. Strokovni nadzor s svetovanjem opravlja zbornica oziroma strokovno združenje, ki ima javno pooblastilo. V vašem primeru je to Zbornica zdravstvene in babiške nege Slovenije.
 
ZZDej v 78. členu določa, da so nadzorna dejanja pri izvajanju strokovnega nadzora med drugim tudi pregled listinske dokumentacije in pridobitev njenih kopij, pregled podatkov oziroma dokumentacije, ki se hrani v informatizirani obliki in pridobitev kopij, ter pregled listin. Omenjeni člen ne govori izrecno o zdravstveni dokumentaciji, vendar to ne pomeni, da izvajalec nadzore ne bi smel vpogledati tudi v zdravstveno dokumentacijo, če je ta relevantna za izvedbo konkretnega nadzora. Bolj konkretna zakonska podlaga je podana v 88. členu ZVOP-1, ki v prvem in drugem odstavku določa, da oseba javnega sektorja, ki izvaja strokovni nadzor, lahko obdeluje osebne podatke, ki jih obdelujejo upravljavci osebnih podatkov, nad katerimi ima po zakonu pristojnost izvajati strokovni nadzor; izvajalec strokovnega nadzora ima pravico do vpogleda, izpisa, prepisovanja ali kopiranja vseh osebnih podatkov, pri njihovi obdelavi za namene strokovnega nadzora in izdelave poročila ali ocene pa je dolžan varovati njihovo tajnost. Te določbe se nanašajo tudi na zdravstvene podatke (podatke o zdravstvenem stanju v širšem smislu), kar posredno izhaja iz 90. člena ZVOP-1. 
 
Iz 88. in 89. člena ZVOP-1 še izhaja:

da v poročilu ali oceni ob zaključku strokovnega nadzora izvajalec strokovnega nadzora lahko zapiše le tiste osebne podatke, ki so nujni za dosego namena strokovnega nadzora;
da stroške vpogleda, izpisa, prepisovanja ali kopiranja krije upravljavec osebnih podatkov;
da izvajalec strokovnega nadzora lahko pri opravljanju strokovnega nadzora pisno obvesti posameznika, na katerega se nanašajo osebni podatki, da izvaja strokovni nadzor in ga obvesti, da lahko pisno ali ustno poda svoja stališča.

 
Glede na zgoraj navedeno je torej dopustno, da se izvajalec strokovnega nadzora seznani z vsebino zdravstvene dokumentacije pri izvajalcu zdravstvene dejavnosti brez privolitve pacienta. Podlaga za to je namreč določena v ZZDej in ZVOP-1, kar sta nacionalni zakonski podlagi kot ju zahtevata točki (g) in (h) drugega odstavka 9. člena Splošne uredbe o varstvu podatkov.
 
Izvajalec nadzora mora pri vpogledu in nadaljnji obdelavi osebnih podatkov iz zdravstvene dokumentacije spoštovati tudi načelo najmanjšega obsega podatkov iz 5. člena Splošne uredbe o varstvu podatkov.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
