

Prepoved vpogleda v povzetek podatkov o pacientu v CRPP
+
-


Datum: 01.09.2021
Številka: 07121-1/2021/1637

Kategorije: Zdravstveni osebni podatki
                        Informacijski pooblaščenec (v nadaljevanju IP) je dne 31. 9. 2021 prejel vaš elektronski dopis, v katerem nas prosite, da vas napotimo na obrazec o prepovedi vpogleda v zdravstvene podatke ter na izvajalca, kamor morate ta obrazec posredovati. 
 
***
 
IP uvodoma poudarja, da je za interpretacijo določb Zakona o zbirkah podatkov s področja zdravstvenega varstva (Uradni list RS, št. 65/00 in 47/15) ter za pomoč strankam pri uveljavljanju svojih, na zakon oprtih pravic pristojno Ministrstvo za zdravje, na katerega vam svetujemo, da se obrnete za morebitna dodatna pojasnila.
 
Kljub temu pa vam IP glede vašega vprašanja pojasnjuje, da natančne pogoje, vsebino in postopek posredovanja pisne izjave pacienta, s katero pacient prepove vpogled v povzetek podatkov o pacientu opredeljuje Pravilnik o prepovedi vpogleda v povzetek podatkov o pacientu v Centralnem registru podatkov o pacientih (Uradni list RS, št. 84/15, v nadaljevanju Pravilnik), ki v 4. členu določa, da se prepoved vpogleda v povzetek podatkov o pacientu poda v pisni obliki in velja do njenega preklica. Prepoved pa posameznik lahko odda tudi na spletnem mestu zVEM, z vlogo, podpisano z varnim elektronskim podpisom, overjenim s kvalificiranim potrdilom, ali s posredovanjem prepovedi osebnemu zdravniku pacienta, ki mora prepoved posredovati v CRPP (Centralni register podatkov o pacientih) najpozneje do konca delavnika.
 
Obrazec o prepovedi vpogleda v povzetek podatkov o pacientu v Centralnem registru podatkov o pacientih je dostopen na povezavi: http://www.pisrs.si/Pis.web/npb/2015-01-3311-p1.pdf, kjer skladno s prvim odstavkom 3. člena Pravilnika lahko podate prepoved zoper izvajalca zdravstvene dejavnosti (npr. NIJZ, konkretni zdravstveni dom ipd.) v Republiki Sloveniji ali zoper državo izvajalca (npr. Republiko Slovenijo).
 
S spoštovanjem,
 
Mojca Prelesnik, univ.dipl.prav.,                                                 
informacijska pooblaščenka
