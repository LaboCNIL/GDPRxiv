

Sporočanje podatkov o študentih (VRK) za namen epidemiološke preiskave NIJZ
+
-


Datum: 04.10.2021
Številka: 07120-1/2021/557

Kategorije: Šolstvo, Zdravstveni osebni podatki
                        Pri Informacijskem pooblaščencu (IP) smo dne 3. 11. 2021 prejeli vaše vprašanje o tem, ali so »Navodila visokošolskim zavodom in študentskim domovom ob sumu ali potrjenem primeru okužbe s SARS-CoV-2 v zavodu«, z dne 27. 10. 2021 (v nadaljevanju Navodila NIJZ) z vidika zakonitosti obdelave osebnih podatkov študentov v zvezi z zdravjem ustrezna oziroma, kako naj fakultete ravnajo, da se bodo zadostile zakonitost obdelave osebnih podatkov študentov v opisanem primeru. V skladu z Navodili NIJZ, so fakultete ob pojavu okužbe na vajah in seminarjih, dolžne NIJZ poslati seznam vseh študentov, ki so bili prepoznani kot visoko rizičen stik (VRK). Ta seznam med drugim vsebuje tudi podatek, ali posamezen študent izpolnjuje izjemo za karanteno na domu ali ne. To posledično pomeni, da morajo fakultete za namen priprave in pošiljanja seznama NIJZ od študentov VRK pridobiti podatek o tem, ali je študent cepljen, testiran ali pa je prebolevnik. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Pridobivanje podatkov o cepljenosti ali prebolelosti študentov v okviru ugotavljanja VRK je dopustno le na podlagi prostovoljnega sporočanja podatkov s strani študentov, ker v Zakonu o nalezljivih boleznih, Zakonu o zbirkah podatkov s področja zdravstvenega varstva ali Zakonu o visokem šolstvu ni podlage za zbiranje teh podatkov za ta namen.
 
 
Če bi fakulteta morebiti že zakonito vodila podatke o cepljenosti ali prebolelosti študentov v okviru preverjanja pogoja PCT, bi te podatke oziroma podatke o izjemi od karantene lahko posredovala NIJZ, vendar le, če bi bili izpolnjeni pogoji po (i) točki drugega odstavka 9. člena Splošne uredbe o varstvu podatkov. To praktično pomeni, da bi morali biti izpolnjeni pogoji po četrtem odstavku 9. člena ZVOP-1 (nujna obdelava za izvrševanje zakonitih pristojnosti) v povezavi s 17. členom ZNB (epidemiološka preiskava), kar pa je malo verjetno, saj te podatke NIJZ lahko pridobi sam po prejemu seznama na podlagi poizvedbe v lastnih zbirkah podatkov.    
 
 
O b r a z l o ž i t e v:
 
Pri obrazložitvi se sklicujemo na javno objavljeno mnenje IP št. 07120-1/2021/456 in mnenje IP št. 07121-1/2021/1855, ker se ZNB in ZZPPZ od takrat nista spremenila.
 
V okviru ugotavljanja VRK lahko študenti, ki so prepoznani kot VRK, fakulteti sporočijo podatke o cepljenosti in prebolelosti, vendar mora biti to njihova popolnoma prostovoljna odločitev. Noben zakon jih namreč k temu ne zavezuje, prav tako fakulteta za obvezno zbiranje nima zakonske podlage. Če bi bili v takem primeru podatki o cepljenosti ali prebolelosti posredovani NIJZ, bi morali biti študenti obveščeni o tem in tudi o drugih vidikih obdelave osebnih podatkov v skladu s 13. členom Splošne uredbe o varstvu podatkov. 
 
O izjemni pravni podlagi v 9. členu ZVOP-1 je že izdanih nekaj starejših mnenj IP, vendar je v konkretnem primeru malo verjetno, da bi bil izpolnjen pogoj nujnosti, ker lahko te podatke pridobi NIJZ sam v CRPP, eRCO ali evidenci nalezljivih bolezni. Poleg tega je posredovanje podatkov odvisno od vprašanja, ali fakulteta podatke o cepljenosti in prebolelosti (v okviru preverjanja pogoja PCT) sploh vodi zakonito, kar je odvisno od konkretnih okoliščin na posamezni fakulteti. 
 
Dokončne ocene o zakonitosti posredovanja predmetnih podatkov NIJZ-ju IP ne more podati, ker je to možno le v inšpekcijskem postopku, poleg tega nimamo na voljo dovolj informacij o potrebah, namenih, obsegu in načinu obdelave podatkov. 
 
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
