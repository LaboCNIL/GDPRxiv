

Posredovanje kopije zdravstvene dokumentacije umrlega pacienta ženi njegovega sina
+
-


Datum: 10.10.2022
Številka: 07121-1/2022/1068

Kategorije: Zdravstveni osebni podatki, OP umrlih
                        Pri Informacijskem pooblaščencu (IP) smo dne 5. 10. 2022 prejeli vaše zaprosilo za mnenje o tem, ali je noseča žena pacientovega sina upravičena do seznanitve s pacientovo (tj. tastovo) zdravstveno dokumentacijo, pod kakšnimi pogoji in v kakšnem obsegu. Pacient je umrl. Prosilka omenja nedoločene resne bolezni v sorodstvu po moževi liniji, ki bi utegnile vplivati na njenega otroka.  
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Pri tem še pojasnjujemo, da se lahko do konkretnih primerov obdelave osebnih podatkov dokončno in zavezujoče opredelimo le v inšpekcijskih in pritožbenih postopkih.
 
Žena pacientovega sina ne spada med privilegirane upravičence (ožje svojce) iz prvega stavka drugega odstavka 42. člena Zakona o pacientovh pravicah (ZPacP) in praviloma tudi ne med upravičence iz zdravstvenih razlogov po četrtem odstavku 42. člena ZPacP. Lahko pa se seznani z relevantnim delom zdravstvene dokumentacije, če izkaže pravni interes z ustrezno listino (zadnji stavek drugega odstavka 42. člena ZPacP). V kokretnem primeru bi bilo smisleno, da pravico do seznanitve z zdravstveno dokumentacijo uveljavlja pokojnikov sin.  
 
O b r a z l o ž i t e v:
 
O vsebini 42. člena ZPacP, upravičencih in pogojih, ki morajo biti izpolnjeni za seznanitev, je  že izdanih več mnenj, ki so dostopna na spletni strani IP, npr. št. 07120-1/2022/188, št. 07120-1/2020/608, št. 0712-1/2019/2159, št. 07120-1/2022/250 in št. 07121-1/2020/1676.
 
Prav je, da ste prosilko že pozvali za dopolnitev zahteve v smislu obrazložitve pravnega interesa ter predložitve ustrezne listine v dokaz. Če prosilka pravnaga interesa ni utemeljila in dokazala, ali če na poziv ni odgovorila v roku, lahko zahtevo zavrnete oziroma zavržete.
 
Zdravstveni razlogi (npr. pomembne dedne bolezni, ki lahko vplivajo na plod) so lahko relevantni za presojanje pravnega interesa (torej po zadnjem odstavku drugega odstavka 42. člena ZPacP) noseče žene pacientovega sina, toda te mora podkrepiti z enim ali več dokumentov, ki to dokazuje (npr. zdravniško mnenje, zasebno mnenje izvedenca medicinske stroke, kombinacija relevantnega zdravniškega izvida pokojnika in rezultatov predrojstvenega testiranja). Tako na primer ni izključeno, da bi lahko bili razlogi za smrt pacienta relevantni za zdravje prosilkinega še nerojenega otroka zaradi sorodstvene zveze prek njenega zakonca (sina pokojnega pacienta). IP v mnenju ne more na konkretni ravni presojati, ali je prosilka izpolnila zakonske pogoje za seznanitev in kateri konkretni dokazil so lahko relevantni. Ponavadi so »ustrezne listine« na primer pozivi sodišča za dopolnitev vlog strank, sodni zapisniki z napotitvami, zavarovalni zahtevki v kombinaciji z zavarovalno pogodbo, pozivi zavarovalnice za predložitev dokazil s strani upravičenca iz zavarovanja, dokazila o aktivni udeležbi v prekrškovnem ali kazenskem postopku, oporoke ipd. 
 
Prosilka bi teoretično lahko izkazala, da spada med upravičence iz zdravstvenih razlogov po četrtem odstavka 42. člena ZPacP, tj. da spada med »druge osebe, ki so bile s pacientom v posebnem razmerju«, vendar je to malo verjetno. V tem primeru se seznanitev z zdravstveno dokumentacijo izvede le posredno prek zdravnika.  
 
Če ima enak ali podoben interes po seznanitvi tudi prosilkin mož, bi bilo bolj smiselno, da zahtevo vloži on na podlagi prvega stavka drugega odstavka 42. člena ZPacP, saj gre tudi za njegovega še nerojenega otroka. 
 
Prijazen pozdrav,
 
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
