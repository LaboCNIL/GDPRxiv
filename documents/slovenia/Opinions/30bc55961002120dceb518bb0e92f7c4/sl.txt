

Javnost registra članov zbornice
+
-


Datum: 03.01.2022
Številka: 07121-1/2021/2625

Kategorije: Društva, Pravne podlage
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste zbornico …. prosili, če lahko povezavo do vprašalnika, ki ste ga razvili, posredujejo svojim članom, vendar še niste prejeli odgovora. Zanima vas, ali se da sklepati, da je register e-naslovov članov Zbornice …. javen in ga lahko dobite.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Iz pregleda statuta Zbornice … ter njihove spletne strani IP ugotavlja, da je zbornica organizirana kot društvo, katerega delovanje poleg statuta ureja tudi Zakon o društvih (Uradni list RS, št. 64/11 – UPB in 21/18 – ZNOrg; v nadaljevanju ZDru-1). Gre torej za pravno osebo zasebnega prava. Skladno z navedenim pravnim okvirom javnost registra članov ni predvidena, zato glede na vse razpoložljive informacije IP sklepa, da register članov ni prosto dostopen javnosti. Gre za situacijo, ki je zaradi same zakonodaje drugačna od registra članov Gospodarske zbornice Slovenije, ki je skladno s tretjim odstavkom 7. člena Zakona o gospodarskih zbornicah določen kot javen register. Takšne določbe v zakonodaji glede registra članov Zbornice … ni zaslediti.
 
Ob tem moramo poudariti, da je IP pristojen za podajanje mnenj in za nadzor zgolj na področju varstva osebnih podatkov, osebni podatek pa je v 1. točki 4. člena Splošne uredbe opredeljen kot katera koli informacija v zvezi z določenim ali določljivim posameznikom, torej fizično osebo. Podatki, ki se nanašajo na pravne osebe in fizične osebe, ki opravljajo dejavnost, ne sodijo v kategorijo osebnih podatkov. V kolikor gre torej za podatke pravnih oseb in fizičnih oseb z dejavnostjo, se zakonodaja s področja varstva osebnih podatkov ne uporablja.
 
Če register članov zbornice … vsebuje tudi osebne podatke (ki jih pripišemo fizični osebi – posamezniku) je v tem delu register varovan z določbami Splošne uredbe, ki med drugim ureja pravne podlage za zakonito obdelavo osebnih podatkov. Za vsako obdelavo osebnih podatkov, tudi v konkretnem primeru za posredovanje registra članov na vašo zahtevo, je treba imeti ustrezno in zakonito pravno podlago. Te so določene v prvem odstavku 6. člena Splošne uredbe in so sledeče:

privolitev (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov posameznika (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1),
zakoniti interesi upravljavca, ki ne prevladajo nad interesi in pravicami posameznika (točka (f)).

 
Glede na navedeno IP meni, da je najbolj verjetna zakonita pravna podlaga, da pridobite osebne podatke iz registra članov …. osebna privolitev posameznika. Pri tem ponovno poudarjamo, da se navedene določbe glede pravne podlage uporabljajo zgolj za del registra, ki se nanaša na posameznike. Fizične osebe, ki opravljajo dejavnost, so vpisane v poslovni register in so določeni njihovi podatki, vezani na opravljanje dejavnosti, javni. Njihovo javnost namreč določa Zakon o Poslovnem registru Slovenije (Uradni list RS, št. 49/06, s sprem. in dop.; v nadaljevanju ZPRS-1), in sicer je določeno, da so »javni podatki« poslovnega registra vsi podatki o enotah poslovnega registra, razen podatkov, ki so s posebnim zakonom določeni kot osebni podatki. Davčna številka in naslov prebivališča fizične osebe, ki sta hkrati davčna številka in sedež poslovnega subjekta, z vpisom tega poslovnega subjekta v poslovni register postaneta javna podatka. Pri elektronskih naslovih pa poudarjamo, da takšni elektronski naslovi, ki so sestavljeni iz podatkov, ki se nanašajo na fizično osebo (npr. ime, priimek ipd.) sodijo med osebne podatke in ne med javne podatke, ki bi bili po določbah zakonodaje prosto dostopni v poslovnem registru, prav tako ne v registru članov zbornice.
 
V kolikor ni najti pravne podlage za to, da pridobite podatke iz registra članov želene zbornice, je verjetno najbolj ustrezna pot za posredovanje vašega sporočila (ankete) članom prek same zbornice, pri čemer se sami ne seznanite z osebnimi podatki članov, razen v kolikor vas nato morda povratno ne kontaktirajo ali svoje osebne podatke ne delijo z vami na drug način.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
