

Zahteva za predložitev osebnih podatkov v okviru sodnega postopka
+
-


Datum: 16.04.2021
Številka: 07121-1/2021/753

Kategorije: Sodni postopki, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da na sodišču poteka postopek, v okviru katerega vaš bivši partner zahteva znižanje preživnine za vajinega mladoletnega otroka. Sodišče sedaj od vas zahteva, da predložite plačilne liste in druge osebne podatke. Zanima vas, zakaj vam je sodišče to naložilo.  
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma pojasnjuje, da skladno z določbo člena 55(3) Splošne uredbe o varstvu podatkov ni pristojen za nadzor dejanj obdelave sodišč, kadar delujejo kot sodni organ.  
 
IP dodatno pojasnjuje, da lahko sodišče na zahtevo ali predlog upravičenca ali zavezanca zviša, zniža ali odpravi z izvršilnim naslovom določeno preživnino, če se spremenijo potrebe upravičenca ali zmožnosti zavezanca, na podlagi katerih je bila preživnina določena (189. člen Družinskega zakonika, Uradni list RS, št. 15/17, s spremembami in dopolnitvami; v nadaljevanju: DZ). Preživnina se določi glede na potrebe upravičenca ter materialne in pridobitne zmožnosti zavezanca (190. člen DZ). Pri odmeri preživnine za otroka mora sodišče upoštevati korist otroka, tako da je preživnina primerna za zagotavljanje njegovega uspešnega telesnega in duševnega razvoja (199. člen DZ). Sodišče pri odmeri preživnine tako upošteva prihodke vsakega od staršev, stroške otrok in staršev za lastno preživljanje, pa tudi dejstva, komu so otroci zaupani v varstvo in vzgojo, ki tako prevzema večji del starševske skrbi, in ki je v vzgojo otrok bolj vpet. Da lahko sodišče sprejme odločitev glede višine preživnine (oz. glede njenega morebitnega znižanja ali zvišanja), ki bo ustrezala določbam DZ in bo skladna s sodno prakso, v danem primeru potrebuje določena dokazila, kakor tudi izhaja iz poziva, ki ste ga priložili. Kakor pa je bilo že pojasnjeno, IP ni pristojen za nadzor obdelave osebnih podatkov v okviru sodnega postopka. IP vam svetuje, da se z vprašanji glede obdelave vaših osebnih podatkov v okviru sodnega postopka obrnete neposredno na sodišče.
 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                               informacijska pooblaščenka
 
Pripravila:                                                                                                                              
Neja Domnik, mag. prav.,
asistentka svetovalca pri IP                                         
 
 
