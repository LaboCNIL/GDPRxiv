

Ponudba za nakup nepremičnine v stečajnem postopku
+
-


Datum: 15.09.2021
Številka: 07121-1/2021/1774

Kategorije: Pravne podlage
                        Informacijski pooblaščenec (v nadaljevanju: IP) je prejel vaše zaprosilo za mnenje. Navajate, da ste stečajnemu upravitelju oddali zavezujočo ponudbo za nakup nepremičnine. Dogovorjeni ste bili, da se pred odpiranjem ponudb telekomunkacijsko  povežete in oddaljeno spremljate odpiranje v živo. Upravitelj je pohitel in vas obvestil že pred dogovorjenim terminom, da so ponudbe odprli in da ste poslali najboljšo ponudbo. Zanima vas, ali imate pravico izvedeti, kdo so bili ostali ponudniki in višino njihove ponudbe?
 
Na podlagi informacij, ki ste nam jih posredovali, vam v nadaljevanju skladno s 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
 
 
IP pojasnjuje, da je stečajni postopek uradni postopek, ki je urejen z Zakonom o finančnem poslovanju, postopkih zaradi insolventnosti in prisilnem prenehanju (Uradni list RS, št. 13/14 – uradno prečiščeno besedilo, 10/15 – popr., 27/16, 31/16 – odl. US, 38/16 – odl. US, 63/16 – ZD-C, 54/18 – odl. US, 69/19 – odl. US, 74/20 – odl. US in 85/20 – odl. US; v nadaljevanju: ZFPPIPP). V stečajnem postopku se nepremičnine prodajajo z vstavljanjem zavezujočih ponudb na podlagi 335. člena in naslednjih določb. Glede na stališče Ustavnega sodišča RS pa IP s svojimi ukrepi ne sme posegati v vodenje konkretnega postopka, ki ga vodijo v okviru svojih pooblastil za to pristojni organi (sklep št. U-I-92/12-13 z dne 10. 10. 2013, http://odlocitve.us-rs.si/documents/8b/89/u-i-92-122.pdf).
 
Omenimo lahko, da ZFPPIPP v 121. členu določa smiselno uporabo pravil zakona, ki ureja pravdni postopek. V skladu s 150. členom Zakona o pravdnem postopku (Uradni list RS, št. 73/07 – uradno prečiščeno besedilo, s sprem. in dop.; v nadaljevanju: ZPP) imajo stranke pravico pregledovati in prepisovati spise pravde, v kateri so udeležene. Drugim osebam, ki imajo upravičeno korist, se lahko dovoli ta pregled in prepis posameznih spisov.
 
Navedeni 150. člen ZPP zagotavlja pravno podlago, da se upravičene osebe seznanijo tudi z osebnimi podatki. Ali je navedena podlaga primerna za vaš konkretni primer, pa IP ni pristojen presojati. Glede na navedeno predlagamo, da se v zvezi s tem obrnete na stečajnega upravitelja oziroma na sodišče, ki postopek vodi.
 
Upamo, da smo vam s pojasnili uspeli pomagati.
 
Lep pozdrav,
 
 
 
Pripravil:
Anže Novak,                                                    
Svetovalec pooblaščenca
za preventivo
 
Mojca Prelesnik, univ. dipl. prav.,
Informacijska pooblaščenka
