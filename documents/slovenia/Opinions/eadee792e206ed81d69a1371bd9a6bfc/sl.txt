

Neupravičeno vpogledovanje uslužbencev FURS v osebne podatke
+
-


Datum: 28.06.2022
Številka: 07121-1/2022/721

Kategorije: Davčni postopki, Pravne podlage
                        Informacijski pooblaščenec (v nadaljevanju IP) je po elektronski pošti v vednost prejel vaš dopis, v katerem pojasnjujete, da ste prejeli odločbo o odmeri davka na premoženje, in sicer za premoženje, ki ni v vaši lasti. Skrbi vas, da je uslužbenka FURS (ki je družinska znanka) neupravičeno vpogledovala v vaše osebne podatke. Če uslužbenka ne bi vedela, kdo ste, nikakor ne bi mogla povezati premoženja v odločbi z vami kot fizično osebo, saj niste imeli in nimate nobene veze s predmetnim premoženjem; navajate, da gre za premoženje vaše žene. Pristojne organe prosite, da sistemsko preprečijo takšne in podobne zlorabe javnih uslužbencev. Zaprosilo za mnenje nam pošiljate anonimno.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
 
IP se sicer v konkretne upravne postopke ne sme vmešavati (odločbo lahko izpodbijate s pravnimi sredstvi), na sistemski ravni pa aktivno nadzira in odpravlja kršitve, povezane z nezakonitimi vpogledi uslužbencev v osebne podatke posameznikov.
 
 
Obrazložitev
 
Uvodoma poudarjamo, da Informacijski pooblaščenec izven postopka inšpekcijskega nadzora konkretnih obdelav osebnih podatkov, predvsem z vidika zakonitosti, ne more presojati. Poleg tega IP nima pristojnosti ugotavljati, ali se v konkretnih upravnih postopkih ustavnoskladno in zakonito spoštuje varstvo osebnih podatkov. Skladno s sklepom Ustavnega sodišča RS št. U-I-92/12-13 z dne 10. 10. 2013 IP namreč ne sme izvajati inšpekcijskega nadzora nad izvajanjem določb, ki urejajo varstvo osebnih podatkov, tako, da pri izvrševanju svojih zakonsko določenih pooblastil poseže v posamične pravne postopke, ki jih vodijo za to pristojni državni organi in državne institucije (osebe javnopravnega sektorja) ter ne sme preverjati, ali se v konkretnih pravnih postopkih ustavnoskladno in zakonito spoštuje varstvo osebnih podatkov. Kot je v citiranem sklepu ugotovilo Ustavno sodišče, bi bila zakonska podlaga, ki bi to omogočala, v nasprotju z načelom samostojnosti pristojnega državnega organa pri odločanju (drugi odstavek 120. člena Ustave Republike Slovenije za upravne organe, 125. člen Ustave Republike Slovenije za sodišča) ter v nasprotju z rednim sistemom pravnih sredstev oz. vzpostavljeno hierarhično strukturiranostjo državne oblasti (načelo večstopenjskega odločanja) in s tem v nasprotju z načeli pravne države (2. člen Ustave Republike Slovenije). Ta načela zahtevajo, da o pravicah in obveznostih fizičnih in pravnih oseb odločajo pristojni organi v postopkih, ki so vnaprej zakonsko določeni, pri čemer se njihove odločitve lahko preverjajo le v vnaprej določenih postopkih s pravnimi sredstvi pred pristojnimi organi
 
V primeru, ki ga opisujete, se postavlja vprašanje, ali je FURS pri izdaji odločbe o odmeri davka na premoženje zakonito vpogledoval v vaše osebne podatke. IP v inšpekcijskem postopku v sam postopek izdaje odločbe o odmeri davka na premoženje skladno z zgoraj navedenim ne bi smel poseči, predmetno odločbo pa lahko izpodbijate s pravnimi sredstvi, ki so vam na voljo.
 
Na sistemski ravni vam lahko sporočimo, da je IP v preteklosti že vodil številne inšpekcijske postopke zaradi domnevno nezakonitih vpogledov uslužbencev FURS v osebne podatke in na upravljavce zbirk osebnih podatkov že večkrat naslovil pojasnila, da so neupravičeni vpogledi v osebne podatke lahko razlog za uvedbo prekrškovnega postopka. Med drugim IP vztraja, da morajo upravljavci osebnih podatkov vpoglede v osebne podatke ustrezno beležiti (sledljivost obdelave osebnih podatkov), da je možno naknadno preveriti zakonitost takšnih vpogledov.
 
Glede na to, da nam pišete anonimno, IP ne more raziskati konkretnih vpogledov (in sicer izven konkretnega upravnega postopka), na sistemski ravni pa je IP, kot rečeno, aktiven pri preverjanju in odpravljanju tovrstnih (domnevnih) nezakonitosti.
 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
