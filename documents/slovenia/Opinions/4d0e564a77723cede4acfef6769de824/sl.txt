

Potencialna zloraba identitete
+
-


Datum: 05.05.2022
Številka: 07121-1/2022/480

Kategorije: EMŠO in davčna, Razno
                        Informacijski pooblaščenec (v nadaljevanju: IP) je prejel vaše zaprosilo za mnenje glede vašega posredovanja podatkov drugi stranki kupoprodajne pogodbe.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, 51/07 – ZUstS-A, v nadaljevanju: ZInfP) posredujemo naše neobvezno mnenje v zvezi z vašim vprašanjem.
 
Morebitno prekomerno posredovanje osebnih podatkov samo po sebi še ne pomeni, da bo prišlo do njihove neupravičene obdelave ali v skrajnem primeru celo do zlorabe identitete posameznika. 
V morebitnem primeru suma storitve kaznivega dejanja se lahko s prijavo obrnete na policijo.
 
O b r a z l o ž i t e v:
IP uvodoma pojasnjuje, da je glede hkratnega zbiranja dveh enoličnih identifikatorjev (EMŠO in davčna številka) že večkrat pojasnil, da to ni potrebno, če se podatke zbira le za namen identifikacije posameznika, saj za ta namen zadostuje zgolj eden od teh dveh podatkov. Tako izhaja tudi iz odločbe Ustavnega sodišča RS (U-I-229/03 z dne 9. 2. 2006, Uradni list RS, št. 21/06), ki je (tudi) iz tega razloga delno razveljavilo Zakon o nepremičninskem posredovanju. Ustavno sodišče je navedlo, da »popolno identifikacijo posameznika omogoča tako podatek o EMŠO kot tudi podatek o davčni številki. To pa pomeni, da je določitev kar dveh podatkov, ki omogočata popolno identifikacijo posameznika, odveč, saj zadostuje zgolj eden.«
IP uvodoma pojasnjuje tudi, da sme v skladu z načelom zakonitosti ravnati samo v okviru svojih pooblastil, za katera ima neposredno podlago v 2. členu ZInfP, na podlagi katerega je pristojen za:
– odločanje o pritožbi zoper odločbo, s katero je organ zavrgel ali zavrnil zahtevo ali drugače kršil pravico do dostopa ali ponovne uporabe informacije javnega značaja ter v okviru postopka na drugi stopnji tudi za nadzor nad izvajanjem zakona, ki ureja dostop do informacij javnega značaja, in na njegovi podlagi izdanih predpisov;
– inšpekcijski nadzor nad izvajanjem zakona in drugih predpisov, ki urejajo varstvo ali obdelavo osebnih podatkov oziroma iznos osebnih podatkov iz Republike Slovenije, ter opravljanje drugih nalog, ki jih določajo ti predpisi;
– odločanje o pritožbi posameznika, kadar upravljavec osebnih podatkov ne ugodi zahtevi posameznika glede pravice posameznika do seznanitve z zahtevanimi podatki, do izpisov, seznamov, vpogledov, potrdil, informacij, pojasnil, prepisovanja ali kopiranja po določbah zakona, ki ureja varstvo osebnih podatkov.
IP pojasnjuje, da bi v primeru morebitne zlorabe vaše identitete najverjetneje prišlo tudi do storitve katerega od kaznivih dejanj, ki jih določa Kazenski zakonik (KZ-1; Uradni list  RS, št. 50/12 - UPB, 6/16 - popr., 54/15, 38/16, 27/17, 23/20, 91/20, 95/21, 186/21) – npr. kaznivega dejanja zlorabe osebnih podatkov (143. člen KZ-1) ali katerega od kaznivih dejanj zoper čast in dobro ime iz 18. poglavja KZ-1. V morebitnem primeru suma storitve teh kaznivih dejanj se lahko obrnete na policijo, o njihovem obstoju pa odločajo sodišča v kazenskem postopku.
Več informacij lahko najdete tudi v smernicah IP za preprečevanje kraje identitete:
https://www.ip-rs.si/fileadmin/user_upload/Pdf/brosure/Smernice_kraja_identitete.pdf
IP sicer glede same obdelave osebnih podatkov splošno pojasnjuje, da je v skladu s členom 6. Splošne uredbe o varstvu podatkov njihova obdelava zakonita le in kolikor je za konkretni namen obdelave izpolnjen eden od naslednjih pogojev:
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b)  obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c)  obdelava je potrebna za izpolnitev zakonske obveznosti, ki velja za upravljavca;
(d)  obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f)  obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
Izbor ustrezne pravne podlage za posamezno obdelavo je stvar ocene konkretnih okoliščin, odgovornost za izbiro pa nosi upravljavec. Prav tako mora upravljavec poskrbeti za zavarovanje osebnih podatkov v skladu s členom 32. Splošne uredbe o varstvu podatkov ter 24. in 25. členom ZVOP-1. Tudi vsakdo drug, ki bi želel obdelovati vaše osebne podatke (npr. kupec vašega vozila) mora za obdelavo vaših osebnih podatkov imeti ustrezno pravno podlago v skladu z zgoraj predstavljenimi določili, sicer takšna obdelava ne bi bila zakonita.
IP sklepno pojasnjuje, da tudi morebitno prekomerno posredovanje osebnih podatkov samo po sebi seveda še ne pomeni, da bo prišlo do njihove neupravičene obdelave ali v skrajnem primeru celo do zlorabe identitete posameznika. IP vam kljub temu preventivno svetuje, da pozorno spremljate morebitna sumljiva dogajanja, še zlasti v zvezi z vašimi finančnimi podatki (transakcijski računi, kreditne kartice, …), ter vso prejeto fizično in elektronsko pošto.
 
S spoštovanjem.
 
 
Pripravil:
Matej Sironič,                                                   
Svetovalec pooblaščenca
za varstvo osebnih podatkov
 
Mojca Prelesnik, univ. dipl. prav.,
Informacijska pooblaščenka
