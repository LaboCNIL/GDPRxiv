

Ponudba novemu lastniku za nakup stanovanja, ki ga po e-pošti pošlje podjetje, ki je ob nakupu tržilo stanovanje
+
-


Datum: 16.12.2022
Številka: 07121-1/2022/1399

Kategorije: Neposredno trženje, nagradne igre, Elektronska pošta
                        Pri Informacijskem pooblaščencu (IP) smo dne 12. 12. 2022 prejeli vaše vprašanje o tem, ali je bilo dopustno, da vam je podjetje, ki je v času gradnje in nakupa novega stanovanja izvajalo oglaševanje in trženje stanovanj ter sprejemanje rezervacij za nakup stanovanj, poslalo trženjsko sporočilo oziroma konkretno ponudbo za nadaljnjo prodajo stanovanja. Ste namreč kupec novega stanovanja v Ljubljani. Ponudba vam je bila poslana po e-pošti, ki je pred tem služila le za komunikacijo v zvezi z nakupom stanovanja. Namere o nadaljnji prodaji niste izrazili, prav tako niste dali soglasja za e-komunikacijo o ponudbah.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji. Pojasnjujemo še, da se IP lahko dokončno opredeljuje do konkretnih primerov obdelav osebnih podatkov le v inšpekcijskih postopkih.
 
 
Neposredno trženje oziroma ponudba po e-pošti novemu lastniku stanovanja za nadaljnjo prodajo stanovanja lahko predstavlja zakonito ravnanje upravljavca, če lastnik stanovanja pred tem ni zavrnil tovrstne komunikacije za ta namen. 
 
 
O b r a z l o ž i t e v:
 
Drugi odstavek 226. člena Zakona o elektronskih komunikacijah (ZEKom-2) določa, da lahko fizična ali pravna oseba, ki od kupca svojih izdelkov ali storitev pridobi njegov elektronski naslov za elektronsko pošto, ta naslov uporablja za neposredno trženje svojih podobnih izdelkov ali storitev pod pogojem, da kupcu ponuja jasno in izrecno možnost, da brezplačno in enostavno zavrne takšno uporabo svojega elektronskega naslova takrat, ko so ti podatki za stike pridobljeni, in ob vsakem sporočilu, če kupec ni zavrnil takšne uporabe že na začetku. To pomeni, da privolitev posameznika ni pogoj, lahko pa posameznik kadarkoli prepove nadaljnjo komunikacijo po e-pošti za namen neposrednega trženja. Podobno je določal tudi prej veljavni ZEKom-1.
 
V vašem primeru je torej relevanten predpis ZEKOm-2, glede vsebine e-sporočila pa dodatno tudi 6. člen Zakona o elektronskem poslovanju na trgu (ZEPT). Tudi, če bi vaš primer presojali le po Splošni uredbi v varstvu podatkov, bi veljalo podobno, torej, da je nadaljnja obdelava osebnih podatkov, ki jih podjetje že ima zakonito (npr. na podlagi pogodbenega razmerja med podjetjem in posameznikom), dopustna tudi za neposredno trženje v razmerju do posameznika. Taka obdelava osebnih podatkov je namreč lahko upravičena na podlagi (f) točke prvega odstavka 6. člena Splošne uredbe o varstvu podatkov, ker se lahko šteje za opravljeno v zakonitem interesu podjetja – o tem gl. uvodni recital št. 47 Splošne uredbe o varstvu podatkov. V Splošni uredbi o varstvu podatkov je podobna ureditev tudi glede uveljavljanja volje posameznika, saj drugi, tretji in četrti odstavek 21. člena omogočajo pravico do ugovora uporabi osebnih podatkov za namene neposrednega trženja.    
 
Opozarjamo, da je v vašem primeru pristojen organ za svetovanje in ukrepanje Agencija za komunikacijska omrežja in storitve RS.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
