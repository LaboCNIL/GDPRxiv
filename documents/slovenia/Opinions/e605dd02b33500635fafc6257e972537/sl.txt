

Preverjanje točnosti podatkov v občinski zbirki
+
-


Datum: 03.06.2020
Številka: 07120-1/2020/385

Kategorije: Društva, Občine, Pravne podlage, Pridobivanje OP iz zbirk
                        Informacijski pooblaščenec RS (v nadaljevanju IP) je prejel vaše zaprosilo za mnenje. Navajate, da ste od društva upokojencev prejeli vlogo za pridobitev seznama občanov nad 75 let, ki bi vključeval osebne podatke (ime in priimek, naslov ter datum rojstva). Seznam potrebujejo za preveritev točnosti podatkov na svojih seznamih – ugotavljajo namreč, da so jim člani v pristopnih izjavah podali netočne podatke, zato bi radi seznam posodobili. Podatkov ne nameravajo uporabiti za drug namen.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP pojasnjuje, da bi smela občina posredovati osebne podatke društvu upokojence, če bi s tem izvajala naloge iz svoje pristojnosti, ki jih določa zakon. Po šestem odstavku 21.a člena Zakona o lokalni samoupravi (Uradni list RS, št. 94/07 – uradno prečiščeno besedilo, 76/08, 79/09, 51/10, 40/12 – ZUJF, 14/15 – ZUUJFO, 11/18 – ZSPDSLS-1, 30/18, 61/20 – ZIUZEOP-A in 80/20 – ZIUOOPE; v nadaljevanju ZLS) občina lahko, zaradi izvajanja nalog iz svoje pristojnosti v skladu z nameni in pod pogoji določenimi v zakonu, posreduje pridobljene podatke fizičnim in pravnim osebam.Naloge iz pristojnosti občin ureja 21. člen ZLS, ki določa, da občina za zadovoljevanje potreb svojih prebivalcev opravlja zlasti naslednje naloge: upravlja občinsko premoženje; omogoča pogoje za gospodarski razvoj občine in v skladu z zakonom opravlja naloge s področja gostinstva, turizma in kmetijstva; načrtuje prostorski razvoj, v skladu z zakonom opravlja naloge na področju posegov v prostor in graditve objektov ter zagotavlja javno službo gospodarjenja s stavbnimi zemljišči; ustvarja pogoje za gradnjo stanovanj in skrbi za povečanje najemnega socialnega sklada stanovanj; v okviru svojih pristojnosti ureja, upravlja in skrbi, za lokalne javne službe; pospešuje službe socialnega skrbstva, za predšolsko varstvo, osnovno varstvo otroka in družine, za socialno ogrožene, invalide in ostarele; skrbi za varstvo zraka, tal, vodnih virov, za varstvo pred hrupom, za zbiranje in odlaganje odpadkov in opravlja druge dejavnosti varstva okolja; ureja in vzdržuje vodovodne in energetske komunalne objekte; ustvarja pogoje za izobraževanje odraslih, ki je pomembno za razvoj občine in za kvaliteto življenja njenih prebivalcev; pospešuje vzgojno izobraževalno, informacijsko, dokumentacijsko, društveno, in drugo, dejavnost na svojem območju; pospešuje razvoj športa in rekreacije; pospešuje kulturnoumetniško ustvarjalnost, omogoča dostopnost do kulturnih programov, zagotavlja splošnoizobraževalno knjižnično dejavnost ter v skladu z zakonom skrbi za kulturno dediščino na svojem območju; gradi, vzdržuje in ureja lokalne javne ceste, javne poti, rekreacijske in druge javne površine v skladu z zakonom ureja promet v občini ter opravlja naloge občinskega redarstva; opravlja nadzorstvo nad krajevnimi prireditvami; organizira komunalno-redarstveno službo in skrbi za red v občini; skrbi za požarno varnost in organizira reševalno pomoč; organizira pomoč in reševanje za primere elementarnih in drugih nesreč; lahko podeljuje denarne pomoči in simbolične nagrade ob posebnih priložnostih ali obletnicah občanov; organizira opravljanje pokopališke in pogrebne službe; določa prekrške in denarne kazni za prekrške, s katerimi se kršijo predpisi občine in opravlja inšpekcijsko nadzorstvo nad izvajanjem občinskih predpisov in drugih aktov, s katerimi ureja zadeve iz svoje pristojnosti, če ni z zakonom drugače določeno; sprejema statut občine in druge splošne akte; organizira občinsko upravo; ureja druge lokalne zadeve javnega pomena. Vsaka obdelava osebnih podatkov mora slediti tudi načelom varstva osebnih podatkov v skladu s členom 5 Splošne uredbe, in sicer (med drugim tudi), morajo biti osebni podatki:(a)        obdelani zakonito, pošteno in na pregleden način v zvezi s posameznikom, na katerega se nanašajo osebni podatki („zakonitost, pravičnost in preglednost“);(b)        zbrani za določene, izrecne in zakonite namene ter se ne smejo nadalje obdelovati na način, ki ni združljiv s temi nameni; nadaljnja obdelava v namene arhiviranja v javnem interesu, v znanstveno- ali zgodovinskoraziskovalne namene ali statistične namene v skladu s členom 89(1) ne velja za nezdružljivo s prvotnimi nameni („omejitev namena“);(c)        ustrezni, relevantni in omejeni na to, kar je potrebno za namene, za katere se obdelujejo („najmanjši obseg podatkov“);(d)        točni in, kadar je to potrebno, posodobljeni; sprejeti je treba vse razumne ukrepe za zagotovitev, da se netočni osebni podatki brez odlašanja izbrišejo ali popravijo ob upoštevanju namenov, za katere se obdelujejo („točnost“);Iz načela zakonitosti v zvezi z načelom omejitve namena izhaja, da morajo biti nameni za obdelavo osebnih podatkov izrecno in določno predpisani v zakonu, kar zagotavlja jasnost in predvidljivost ureditve ter s tem pravno varnost. IP ugotavlja, da iz nalog zapisanih v 21. členu ZLS ne izhaja, da bi v okvir pristojnosti občin spadala tudi naloga za izpolnitev katere bi bilo (nujno) potrebno osebne podatke iz varovanih občinskih zbirk posredovati društvu upokojencev zgolj za preverjanje točnosti zbranih podatkov v pristopnih izjavah.Ob navedenem IP dodaja, da omenjeno načelo točnosti (ki zahteva od upravljavca, da preveri točnost zbranih podatkov pred vnosom v svoje zbirke) ne nalaga občini, da zagotovi podatke iz svojih zbirk za preverjanje točnosti zbranih podatkov. Še veljavni drugi odstavek 18. člena ZVOP-1 omogoča upravljavcu osebnih podatkov, da pred vnosom v zbirko osebnih podatkov preveri točnost osebnih podatkov z vpogledom v osebni dokument ali drugo ustrezno javno listino posameznika, na katerega se nanašajo. To pa ne pomeni, da lahko upravljavec točnost naknadno preverja v varovani zbirki pri javnem organu.Prav tako IP ne pozna drugega zakona, ki bi urejal občinsko pristojnost, iz katere bi – dovolj jasno in predvidljivo – izhajala nujna potreba po posredovanju podatkov društvu upokojencev zgolj za preverjanje točnosti zbranih podatkov v pristopnih izjavah. IP še opozarja, da obdelava osebnih podatkov brez ustrezne pravne podlage predstavlja hujšo kršitev Splošne uredbe in ZVOP-1.Lep pozdrav,Pripravil:Anže Novak, univ. dipl. prav.Svetovalec Pooblaščenca za preventivoInformacijski pooblaščenecMojca Prelesnik, univ. dipl. prav.informacijska pooblaščenka
