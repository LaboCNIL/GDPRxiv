

Vpogled v pogodbe o zaposlitvi s strani upravnega in nadzornega odbora zadruge
+
-


Datum: 15.12.2022
Številka: 07121-1/2022/1391

Kategorije: Pravne podlage, Zavarovanje osebnih podatkov
                        Pri Informacijskem pooblaščencu (IP) smo dne 8. 12. 2022 prejeli vaše vprašanje o javnosti podatkov o plači in javnosti vpogleda v pogodbo o zaposlitvi. Novi člani upravnega in nadzornega odbora zadruge zahtevajo javni vpogled v pogodbo o zaposlitvi direktorja in ostalih zaposlenih, ker menijo, da »imajo po pravilih zadruge pravico do vpogleda vseh poslovnih listin«. Zanima vas, če je to res dovoljeno in če je, na kakšen način (npr. ali morajo zaposleni dati soglasje za vpogled oz. ali morajo biti pri tem prisotni).
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji. Pojasnjujemo še, da se IP lahko dokončno opredeljuje do konkretnih primerov obdelav osebnih podatkov le v inšpekcijskih postopkih.
 
 
1.   Po mnenju IP nadzorni odbor in upravni odbor zadruge lahko – za namen izvajanja njunih zakonitih pristojnosti – pridobita na vpogled pogodbe o zaposlitvi direktorja in drugih zaposlenih v zadrugi, in sicer brez privolitve zaposlenih. Prisotnost zaposlenih pri pregledovanju ni nujna oziroma ni pogoj za zakonitost pregleda dokumentov. 
 
2.   Po mnenju IP velja smiselno enako za dokumente, iz katerih izhajajo podatki o plači in drugih prejemkih zaposlenih v zadrugi. 
 
3.   V obeh primerih gre za obdelavo osebnih podatkov znotraj upravljavca, ki mora imeti opredeljene uporabniške pravice organov oziroma njihovih članov in zaposlenih, ter opredeljene organizacijske in postopkovne ukrepe za zagotavljanje varnosti obdelave osebnih podatkov. 
 
 
O b r a z l o ž i t e v:
 
Zakon o zadrugah (ZZad) v tretjem odstavku 29. člena določa, da lahko nadzorni odbor pri opravljanju nalog s svojega delovnega področja bodisi kot celota bodisi njegovi posamezni člani vsak čas pregledujejo poslovne knjige, spise, listine, vrednostne papirje, blagajno, naprave, blago in drugo premoženje zadruge. Po mnenju IP med »listine« spadajo tudi pogodbe o zaposlitvi:
-      ker se ZZad ne omejuje le na točno določene listine, temveč na splošno zajema vse listine (torej dokumente) ne glede na tip dokumenta, njegovo vsebino, namen, obliko, obseg, izvor ipd.;
-      ker pogodba o zaposlitvi ustreza pojmu listina, saj gre za obličen dokument, ki vsebuje za zadrugo pomembne informacije s pravnimi učinki;
-      ker so pogodbe o zaposlitvi tipični dokumenti zadruge v vlogi delodajalca in se nedvomno nanašajo na njeno notranje poslovanje oziroma na notranja pravna razmerja.
 
Upravičenost nadzornega odbora do pregledovanja pogodb je podprta tudi z določbo prvega odstavka 29. člena ZZad, ki določa, da nadzorni odbor nadzira celotno delo in poslovanje predsednika zadruge, upravnega odbora, direktorja in delavcev s posebnimi pooblastili in odgovornostmi.
 
Smiselno enako velja za dokumente, ki izkazujejo višino plače in drugih izplačil zaposlenih.
 
Seveda nadzorni odbor ne more zahtevati pregledovanja pogodb brez utemeljenega razloga, ki ne bi spadal med njegove zakonite naloge. Upravljavec (zadruga) mora z notranjimi pravili urediti uporabniške pravice organov in njihovih članov ter zaposlenih in pri tem upoštevati dejanske potrebe po seznanitvi. Poleg tega mora urediti postopke in ukrepe za zagotavljanje varnosti osebnih podatkov tudi pri notranji obdelavi podatkov, kamor spada pregledovanje listin zadruge s strani upravnega in nadzornega odbora.
 
Predpisi s področja varstva osebnih podatkov ne določajo posebnih pravil o načinu pregledovanja tovrstnih dokumentov. Morajo pa biti v vsakem primeru zagotovljena splošna načela varstva osebnih podatkov, zlasti varnost obdelave podatkov (sem spada tudi skrb odbornikov za ohranitev integritete dokumentov, ki jih pregledujejo), načelo omejitve namena, načelo najmanjšega obsega podatkov in načelo zakonitosti, ki vključuje pravilo, da člani odbora ne smejo brez pravne podlage osebnih podatkov zaposlenih razkrivati tretjim osebam (gl. 5. člen Splošne uredbe o varstvu podatkov).
 
Pojasnjujemo še, da obravnavane pogodbe o zaposlitvi ne spadajo med prosto dostopne informacije javnega značaja po Zakonu o dostopu do informacij javnega značaja (ZDIJZ), razen posamezni deli in le pod določenimi pogoji, pri čemer je osnovni pogoj, če zadruga spada med t.i. zavezane poslovne subjekte pod prevladujočim vplivom oseb javnega prava po 1.a členu ZDIJZ. Tega vprašanja IP ne more presojati izven pritožbenega postopka.
 
Do pregledovanja pogodb je po mnenju IP upravičen tudi upravni odbor, ker je organ upravljanja. To posredno izhaja tudi iz tretjega odstavka 29. člena ZZad (ta ureja dostop do dokumentov in sredstev s strani nadzornega odbora), ki določa, da so upravni odbor, direktor ter delavci s posebnimi pooblastili in odgovornostmi v zadrugi dolžni dati nadzornemu odboru oziroma članom nadzornega odbora, ki jih je za to pooblastil nadzorni odbor, vsa potrebna pojasnila. Takih pojasnil, npr. v zvezi s pravicami in obveznostmi iz delovnih razmerij, upravni odbor ne more podati brez predhodne seznanitve z relevantno dokumentacijo. Nenazadnje tudi iz 28. člena ZZad izhaja, da upravni odbor sklicuje občni zbor, uresničuje sklepe občnega zbora, skrbi za smotrno poslovanje in organizacijo dejavnosti zadruge in postavlja delavce s posebnimi pooblastili in odgovornostmi; brez poznavanja vsebine relevantnih dokumentov, ni mogoče izvajati skrbi za smotrno poslovanje in organizacijo dejavnosti zadruge in v nekaterih primerih tudi ne ostalih nalog upravnega odbora.
 
Lepo vas pozdravljamo,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
