

Mnenje glede obdelave osebnih podatkov za namene izterjave neplačane parkirnine na Hrvaškem
+
-


Datum: 02.12.2020
Številka: 07121-1/2020/2152

Kategorije: Pravne podlage, Pridobivanje OP iz zbirk, Uradni postopki
                        Informacijski pooblaščenec RS (v nadaljevanju IP) je prejel vaš dopis v zvezi s prejetim pisnim pozivom (zadnji poziv pred vložitvijo tožbe ter osnutek tožbe) s strani odvetnika …, ki ste ga prejeli odvrženega v poštni nabiralnik, brez posebne vročitve ali podpisa. Odvetnik v pozivu piše, da se še zadnjič obrača na vas glede plačila parkirnine in sicer po pooblastilu odvetnika …, ki zastopa podjetje Pula Parking d.o.o. iz Pule za sodno in izvensodno izterjavo terjatev - neplačanih parkirnin. Poziv razumete kot grožnjo in prosite za mnenje glede zakonitosti pridobivanja osebnih podatkov. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Skladno z določbo 10. člena Zakona o odvetništvu (Uradni list RS, št. 18/93, 24/01, 54/08, 35/09, 97/14, 46/16 in 36/19; v nadaljevanju: ZOdv) morajo, ne glede na določbe drugih zakonov, ki določajo posredovanje osebnih podatkov upravljavcem osebnih podatkov in uporabnikom osebnih podatkov, državni organi, organi samoupravnih lokalnih skupnosti ter nosilci javnih pooblastil, brez privolitve posameznika, na katerega se osebni podatki nanašajo, brezplačno dati odvetniku podatke, ki jih potrebuje pri opravljanju odvetniškega poklica v posamični zadevi in to v roku 15 dni od dneva, ko prejmejo pisno zahtevo odvetnika.Skladno z navedenim je torej odvetnik upravičen do pridobivanja osebnih podatkov o domnevnih dolžnikih svoje stranke, kadar te podatke potrebuje za opravljanje dejanj, ki sodijo med storitve odvetniškega poklica. Storitve odvetniškega poklica so skladno z določbo 2. člena ZOdv pravno svetovanje, zastopanje in zagovarjanje stranke pred sodišči in drugimi državnimi organi, sestavljanje listin in zastopanje stranke v njihovih pravnih razmerjih. Kadar torej odvetnik pridobiva osebne podatke, kot v konkretnem primeru, iz evidence registriranih vozil, ki jo na podlagi Zakona o motornih vozilih (Uradni list RS, št. 75/17) vodi ministrstvo, pristojno za promet, je takšno pridobivanje podatkov zakonito, kadar odvetnik te podatke pridobiva za namene oprave katerekoli storitve iz 2. člena ZOdv. Le v primeru, kadar bi odvetnik podatke zgolj pridobil in pri tem ne bi opravil nobene dodatne storitve za svojo stranko, bi se v takšnem primeru zastavilo vprašanje morebitne zlorabe 10. člena ZOdv in s tem posledično sum nezakonite obdelave osebnih podatkov.Ker je, kot izhaja iz vašega dopisa, v konkretnem primeru odvetnik poleg pridobivanja osebnih podatkov vam, kot domnevnemu dolžniku v imenu upnika (oziroma njegovega pooblaščenca – hrvaškega odvetnika, katerega je upnik predhodno pooblastil za izterjavo vašega domnevnega dolga) tudi posredoval opomin pred začetkom sodnega postopka, je s tem izkazal, da je osebne podatke potreboval za opravo določene storitve odvetniškega poklica in namene zastopanja svoje stranke. Navedeno pomeni, da v obravnavanem primeru sum kršitve določb ZVOP-1 oz. Splošne uredbe ni izkazan.V zvezi z vašo navedbo, da ste predmetno kazen (oz. neplačano parkirnino) že plačali, IP pojasnjuje, da to dejstvo na samo zakonitost obdelave osebnih podatkov nima vpliva. Vam pa svetujemo, da v zvezi s tem sprožite ustrezne civilnopravne postopke zoper zahtevo po plačilu, če terjatev dejansko ne obstaja.S spoštovanjem,Pripravila:mag. Eva Kalan Logar,vodja državnih nadzornikovMojca Prelesnik, univ. dipl. prav.,informacijska pooblaščenka                                               
