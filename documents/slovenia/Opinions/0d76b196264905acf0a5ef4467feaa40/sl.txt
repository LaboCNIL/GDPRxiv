

Sporočanje rezultatov testiranja v zvezi s COVID-19 delodajalcu s strani izvajalca MDPŠ
+
-


Datum: 09.03.2021
Številka: 07121-1/2021/467

Kategorije: Zdravstveni osebni podatki, Delovna razmerja
                        Pri Informacijskem pooblaščencu (IP) smo dne 3. 3. 2021 prejeli vaše zaprosilo za mnenje o tem:

ali izvajalci medicine dela kršite zakonodajo, v kolikor delodajalcu posredujete seznam testiranih delavcev s pripisom "vsi negativni" (gre za hitre antigenske teste v zvezi s COVID-19);
ali izvajalci medicine dela kršite zakonodajo, če delodajalcu pošljete poimenski seznam testiranih in pripišete npr. 50 testiranih, 48 negativnih, 2 pozitivna, pri čemer ne poveste, kdo od teh je negativen ali pozitiven.

Pristojni inšpektorat naj bi od delodajalcev namreč zahteval dokazila o negativnih rezultatih delavcev, ki delajo.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji.
 
 
Dopustno je, da izvajalec medicine dela, ki za delodajalca izvaja HAGT, delodajalcu sporoči le splošen podatek o skupnem številu negativnih/pozitivnih rezultatov testov, vendar mora paziti, da s tem – v odvisnosti od števila testiranih delavcev, števila pozitivnih/negativnih rezultatov in drugih okoliščin – delodajalcu ne razkrije konkretnega rezultata, ki bi se nanašal na določljivega delavca.  
 
 
O b r a z l o ž i t e v:
 
Če je zaradi narave dela in s tem zaradi izvrševanja medsebojnih pravic in obveznosti iz delovnega razmerja (to vključuje tudi izvajanje ukrepov za varnosti in zdravje pri delu) to potrebno in če poseben predpis ne določa drugače, mora delavec sam sporočiti pozitiven oziroma negativen rezultat testiranja delodajalcu. Obveznost delavčevega sporočanja rezultatov delodajalcu ne pride v poštev vedno in v vsakem primeru.
 
Ker je torej sporočanje rezultatov načelna dolžnost delavca in ker že na splošno delodajalec ni upravičen do zbiranja konkretnih zdravstvenih podatkov delavcev od izvajalcev zdravstvene dejavnosti (razen določenih izjem), izvajalec testiranja nima pravne podlage za sporočanje konkretnih rezultatov testiranja za določene delavce. Lahko pa delodajalcu sporoči anonimizirane (npr. ustrezno agregirane) podatke, ki se nanašajo na testirano skupino delavcev, saj je smisel testiranja tudi v tem, da je delodajalec seznanjen s splošno »zdravstveno sliko«, ki mu omogoča ustrezno organizacijo dela in ukrepanje z vidika zagotavljanja varnosti in zdravja pri delu ter preprečevanja okužb.  
 
Ker mora biti tako sporočanje anonimizirano, je treba paziti na neko mejo »statistične tajnosti«, tj. da se na podlagi celokupnih informacij (torej tudi konteksta in okoliščin) ne da posredno določiti konkretnih rezultatov za konkretne delavce.  
 
Opozarjamo, da je zgornje mnenje splošno oziroma načelno, ker lahko posebni predpisi za določene skupine poklicev ali dejavnosti določajo posebna oziroma drugačna pravila glede sporočanja rezultatov testiranja. 
 
Lepo vas pozdravljamo,
 
 
Pripravil:mag. Urban Brulc, univ. dipl. prav.
samostojni svetovalec IP
 
 
Mojca Prelesnik, univ. dipl. prav.informacijska pooblaščenka
 
 
