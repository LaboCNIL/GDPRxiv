

Objava objava kompetenc zaposlenih na oglasni deski
+
-


Datum: 10.02.2020
Številka: 0712-1/2019/3036

Kategorije: Delovna razmerja, Pravne podlage
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje. Zanima vas ali lahko kot delodajalec v proizvodnih prostorih družbe, javno objavite na oglasne deske poimenski seznam zaposlenih glede njihove usposobljenosti/kompetenc. Objavili bi ime priimek in matično številko zaposlenega.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP ugotavlja,da je na vprašanje podobno vašemu odgovoril v smernicah glede varstva osebnih podatkov v delovnih razmerjih, ki so dostopne na spletni strani IP (https://www.ip-rs.si/publikacije/prirocniki-in-smernice/varstvo-osebnih-podatkov-v-delovnih-razmerjih/), in sicer: str. 16; 2.2 PODATEK O DELAVČEVI IZOBRAZBI NA DELODAJALČEVI SPLETNI STRANI; Ali lahko delodajalec na svoji spletni strani objavi podatek o izobrazbi delavca in ali ga mora na zahtevo delavca izbrisati?IP dodaja, da se pojasnilo v smernicah sicer nanaša na objavo na spletni strani podjetja, ki je javno dostopna vsakomur. Učinek objave na fizični oglasni deski je z vidika posega v varstvo osebnih podatkov zaposlenih lahko podoben učinku objave na spletni strani, če se oglasna deska nahaja na mestu, ki je praviloma dostopen tretjim osebam (npr. obiskovalcem oziroma strankam podjetja). Treba je upoštevati, da ko gre za »javno objavo«, je poseg v zasebnost večji in mora biti v konkretnem primeru uravnotežen s pravicami in svoboščinami zaposlenih. Delodajalec mora torej v konkretnih okoliščinah pretehtati ali je objava potrebna in sorazmerna glede na zakonit cilj (izvrševanje pravic in obveznosti iz delovnega razmerja oziroma v zvezi z delovnim razmerjem – 48. člen ZDR-1). Pri tem se mora delodajalec zlasti opredeliti do:(1) zakonitosti oziroma dopustnosti namena objave (skladnost z 48. členom ZDR-1); (2) da je objava nujna za dosego cilja in (3) da v konkretnem primeru nad objavo ne prevladajo pravice ali svoboščine posameznikov (konkretno varstvo osebnih podatkov ali zasebnost zaposlenih). Tehtanje je treba opraviti za konkreten primer, odgovornost pa nosi upravljavec. IP svetuje, da tehtanje dokumentirate, kar upravljavcu služi za dokazovanje skladnosti obdelave osebnih podatkov v primeru nadzora.Poleg navedenega je zelo pomembno tudi ustrezno informiranje posameznikov (zaposlenih) glede obdelave osebnih podatkov, skladno s 13. oz. 14. členom Splošne uredbe. Ustrezno informiranje pred obdelavo povečuje pričakovanje posameznikov glede obdelave osebnih podatkov in s tem zmanjšuje tveganje za nesorazmeren poseg v zasebnost. Na presojo sorazmernosti in s tem utrditev pravne podlage po členu 48 ZDR-1 lahko vpliva tudi morebitno nestrinjanje zaposlenih z obdelavo njihovih osebnih podatkov. Če delodajalec presodi, da zgoraj omenjeni pogoji niso izpolnjeni, lahko objavi podatke na podlagi prostovoljne privolitve zaposlenih (člen 6(1)(a) Splošne uredbe), pri čemer pa mora za veljavnost privolitve zlasti paziti, da lahko zaposleni brez bojazni pred škodo za njegovo delovno razmerje objavo zavrne. Upamo, da smo vam s svojim mnenjem uspeli pomagati.Lep pozdrav,                                                                                                                                 Anže Novak, univ. dipl. prav.Svetovalec Pooblaščenca za preventivoMojca Prelesnik, univ. dipl. prav.informacijska pooblaščenka  
