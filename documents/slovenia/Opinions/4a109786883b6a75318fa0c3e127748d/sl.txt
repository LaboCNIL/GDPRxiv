

Objava in posredovanje seznama dolžnikov
+
-


Datum: 24.03.2021
Številka: 07121-1/2021/575

Kategorije: Pravne podlage, Zavarovanje osebnih podatkov, Občine, Definicija OP
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da ste javno komunalno podjetje v 100 % lasti občine. Zanima vas, v kakšni obliki lahko posredujete informacije o vaših dolžnikih (občanih - fizičnih osebah) glede na varstvo osebnih podatkov: občini kot lastnici podjetja, nadzornemu svetu vašega podjetja, oz. ali jih lahko javno objavite v vaših poročilih na vaši spletni strani. Sprašujete tudi, katere podatke lahko posredujete, oz. objavite:
 

a) ime in priimek dolžnika, kraj bivanja, brez naslova, 
b) priimek dolžnika, kraj bivanja, brez naslova, 
c) samo priimek dolžnika,
d) nič od zgoraj navedenega.

 
***
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Tako vam v okviru nezavezujočega mnenja podajamo zgolj splošne usmeritve.
 
Uvodoma pojasnjujemo, da skladno s prvo točko 4. člena Splošne uredbe predstavlja osebni podatek katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. Načeloma predstavljajo ime, priimek in kraj bivanja osebe, njen osebni podatek, v konkretnih okoliščinah pa je mogoče, da oseba kljub temu ni določena oz. določljiva (npr. več oseb z enakim imenom in priimkom, ki bivajo v določenem kraju), ali pa je morda določljiva zgolj na podlagi priimka. 
 
Za zakonito obdelavo osebnih podatkov obstajati pravna podlaga skladno s prvim odstavkom 6. člena Splošne uredbe:
 
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Ob tem opozarjamo, da se točka (f) ne uporablja za obdelavo s strani javnih organov pri opravljanju njihovih nalog.
 
Glede posredovanja podatkov o dolžnikih javnosti, IP iz opisanega ne razbere, kakšen je namen objave osebnih podatkov oz. na kateri pravni podlagi bi se naj objavili. V kolikor gre za namen poplačila dolga, je IP v preteklosti že odgovarjal v nezavezujočih mnenjih, npr. v mnenju št. 0712-1/2019/887 z dne 16.4.2019, da ima upravljavec za poplačilo dolgov oziroma uveljavitev terjatev na voljo druga sredstva, kot so posredovanje ponovnega zahtevka za plačilo, posredovanje opomina ter izvršilni postopek. Za uveljavitev svojih terjatev imate tako potrebne podatke o dolžnikih kot tudi utečeno pravno pot, zato IP opozarja, da bi javna objava podatkov o dolžnikih brez pravne podlage predstavljala nezakonito obdelavo osebnih podatkov, ob izpolnitvi zakonskih znakov pa lahko predstavlja tudi kaznivo dejanje zlorabe osebnih podatkov po 143. členu Kazenskega zakonika (Uradni list RS, št. 50/12 – uradno prečiščeno besedilo, 6/16 – popr., 54/15, 38/16, 27/17, 23/20 in 91/20).
 
Poudarimo naj, da mora podjetje tako pri izvajanju svojih nalog, kakor tudi pri snovanju svojih internih pravil, zagotoviti spoštovanje pravil in načel varstva osebnih podatkov (določena so v 5. členu Splošne uredbe). V tem kontekstu predvsem opozarjamo na načelo najmanjšega obsega podatkov, skladno s katerim se smejo obdelovati zgolj tisti osebni podatki, ki so nujno potrebni za dosego določenega cilja, zato vam predlagamo, da skladno s tem načelom določite, s kakšnim naborom podatkov se lahko osebe seznanijo. Osebne podatke pa je treba s tehnično-organizacijskimi ukrepi tudi primerno zavarovati, med drugim pred nepooblaščeno seznanitvijo z osebnimi podatki s strani tretjih oseb. Z osebnimi podatki se lahko seznanijo tisti, ki to potrebujejo za izvajanje svojih nalog. V kolikor določene osebe ne plačujejo komunalnih storitev, se lahko s finančnimi podatki na primer seznanijo organi upravljanja, finančna služba ali nadzorni svet družbe. Vsaka oseba, ki se seznani z osebnimi podatki v vlogi zastopanja upravljavca, pa je dolžna podatke varovati in jih ne sme obdelovati za noben drug namen. Namreč, osebni podatki se lahko pridobivajo zgolj za določene, izrecne in zakonite namene in se ne smejo nadalje obdelovati na način, ki ni združljiv s temi nameni, npr. nezakonito posredovati tretjim osebam (gre za t.i. načelo omejitve namena po (b) točki prvega odstavka 5. člena Splošne uredbe). Predlagamo vam, da preverite, kdo se v vašem podjetju sme seznaniti z navedenimi podatki glede na vrsto dela, ki ga opravlja in v kakšnem obsegu.
 
V zvezi s posredovanjem podatkov občini je treba preveriti, ali obstaja pravna podlaga za posredovanje oz. seznanitev z navedenimi podatki občine kot ustanoviteljice (npr. skladno z občinskimi akti) oz. zunaj njene nadzorstvene funkcije, ki jo opravlja preko članov nadzornega sveta. Občina lahko torej obdeluje osebne podatke zgolj, če je to potrebno za namene opravljanja njenih zakonitih nalog kot ustanoviteljice, ob tem pa predlagamo, da presodite tudi, ali skladno z zgoraj citiranim načelom najmanjšega obsega podatkov in z namenom zavarovanja osebnih podatkov zadošča sporočitev podatka npr. o skupni višini dolga ali številu dolžnikov. Za odgovorne osebe, zaposlene na občini pa prav tako velja, kot smo opozorili zgoraj, da lahko navedene podatke pridobivajo zgolj za določene, izrecne in zakonite namene in jih ne smejo nadalje obdelovati na način, ki ni združljiv s temi nameni.
 
Več o zavarovanju osebnih podatkov si lahko preberete na spletni strani www.upravljavec.si oziroma v smernicah Zavarovanje osebnih podatkov, ki so objavljene na: https://www.ip-rs.si/fileadmin/user_upload/Pdf/smernice/Smernice_o_zavarovanju_OP.pdf.
 
 
 
Lepo vas pozdravljamo,
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                              
Barbara Pirš, univ.dipl.prav.,
Svetovalka Pooblaščenca za preventivo                                   
 
