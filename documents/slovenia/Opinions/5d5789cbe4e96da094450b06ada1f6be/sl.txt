

Pridobivanje podatkov o dolžniku iz CRP
+
-


Datum: 22.06.2021
Številka: 07121-1/2021/1147

Kategorije: Občine, Pridobivanje OP iz zbirk
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nas sprašujete, ali ima občina kot upnica (najemodajalka občinskega stanovanja) pravno podlago za pridobivanje novega naslova dolžnika zapadle in neplačane najemnine v centralnem registru prebivalstva. Dolžnik se je namreč izselil iz občinskega stanovanja, njegov novi naslov pa je neznan, zato občina pošte z opomini in izvršbami ne more poslati oz. vročiti.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Obdelava osebnih podatkov je dopustna le, če zanjo obstaja ustrezna pravna podlaga. V 6. členu Splošne uredbe so tako določene pravne podlage; med drugim je obdelava zakonita, če je podana privolitev posameznika, če je obdelava potrebna za izvajanje pogodbe, za izpolnitev zakonske obveznosti upravljavca, za zaščito življenjskih interesov posameznika, zaradi javnega interesa ali zakonitih interesov upravljavca (vse pod določenimi strogimi pogoji).
 
Kot navaja IP že v smernicah »Obdelava osebnih podatkov iz centralnega registra prebivalstva« (https://www.ip-rs.si/fileadmin/user_upload/Pdf/smernice/Smernice_o_CRP_web.pdf) je v primeru zapadlih in izvršljivih dolgov upravljavec podatkov ali zbirk podatkov (v primeru CRP MNZ oz. zanj upravne enote) dolžan upniku, ki izkaže pravni interes, na njegovo zahtevo posredovati podatke iz 1. do 16. točke ter 18. in 19. točke prvega odstavka tega člena (tudi podatek o stalnem oziroma začasnem prebivališču). Upnik izkaže pravni interes z listino, ki je izvršilni naslov, na podlagi katerega je mogoče po tem zakonu predlagati izvršbo. Pri zahtevi upnika in posredovanju podatkov velja omejitev iz tretjega odstavka tega člena. Na tej podlagi morajo upravljavci osebnih podatkov posredovati podatke upniku, ki izkaže pravni interes, v roku 8 dni.
 
Ta podlaga v vašem primeru ne pride v poštev, saj iz vašega dopisa izhaja, da z izvršilnim naslovom občina še ne razpolaga. Vendar pa IP meni, da ima občina pravno podlago v 21.a členu Zakona o lokalni samoupravi (Uradni list RS, št. 94/07 – UPB, s sprem. in dop.; v nadaljevanju: ZLS) v povezavi z 21. členom tega zakona, kot organ lokalne samouprave, ki skrbi za lokalne zadeve javnega pomena, za pridobivanje podatka o stalnem ali začasnem prebivališču bivšega najemnika z namenom izterjave zapadlih in neplačanih najemnin.
 
Prvi odstavek 21.a člena ZLS namreč določa, da občina pridobiva podatke, ki jih potrebuje za opravljanje nalog iz svoje pristojnosti, jih obdeluje ter opravlja statistično, evidenčno in analitično funkcijo za svoje potrebe. Pri varstvu, obdelovanju in hrambi podatkov mora občina ravnati v skladu z zakoni, ki urejajo to področje. Drugi odstavek omenjenega člena opredeljuje, da lahko občina pridobiva in obdeluje o posameznikih med drugim enotno matično številko občana; osebno ime; naslov stalnega ali začasnega prebivališča; itd. Tretji odstavek 21.a člena ZLS pa omogoča občini (pod pogojem obstoja ustrezne pravne podlage oziroma, konkretneje, če občina podatke potrebuje za izvajanje svojih z zakonom določenih pristojnosti) pridobivanje osebnih podatkov tudi od upravljavca centralnega registra prebivalstva.
 
Naloge in pristojnosti občine opredeljuje 21. člen ZLS, in sicer je treba v okoliščinah opisanega primera omeniti predvsem prvo alinejo drugega odstavka 21. člena, ki določa, da občina za zadovoljevanje potreb svojih prebivalcev »upravlja občinsko premoženje«. Oddajanje občinskih stanovanj v najem nesporno predstavlja upravljanje s premoženjem. 
 
V primeru, ki ga opisujete, IP torej meni, da gre pri oddajanju občinskega stanovanja, kamor sodi tudi učinkovito pobiranje in izterjava najemnin, za zakonsko določeno nalogo občine, zaradi česar se lahko le-ta obrne na upravljavca centralnega registra prebivalstva, da bi pridobila podatek o stalnem ali začasnem prebivališču najemnika – dolžnika. Okoliščine, ki utemeljujejo upravičenje občine, da pridobi omenjeni podatek od upravljavca CRP, mora občina seveda ustrezno izkazati z obstojem dolžniškega razmerja in dejstvom, da gre za upravljanje občinskega premoženja (npr. najemno pogodbo, iz katere izhaja, da gre za občinsko premoženje, ki se oddaja v najem).
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
