

Vpogled v vlogo za subvencioniran prevoz otrok s strani otrokovega zakonitega zastopnika
+
-


Datum: 21.05.2021
Številka: 07121-1/2021/962

Kategorije: Pravne podlage, Pravica do seznanitve z lastnimi osebnimi podatki
                        Pri Informacijskem pooblaščencu (IP) smo dne 17. 5. 2021 prejeli vaše zaprosilo za mnenje o tem, ali je dopustno, da vam pravna oseba pri urejanju dokumentacije za subvencionirano vozovnico ni dovolila vpogleda v vlogo mladoletne hčerke s pojasnilom, da gre za varstvo osebnih podatkov. Pojasnjujete, da je hči vlogo sama odnesla na prodajno okence, ker pa vloge niste podpisali vi, ste želeli vpogled v to vlogo na prodajnem okencu. Čeprav ste dokazali, da ste zakonita zastopnica, vam vpogleda niso omogočili. Ste tudi plačnica vozovnice. Zanima vas tudi, kakšni so postopki za vpogled v dokumente mladoletnega otroka. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 

 Na splošno drži, da imajo starši pravico:

- da lahko kot zakoniti zastopniki v imenu otroka izvršujejo pravico do seznanitve z lastnimi osebnimi podatki iz 15. člena Splošne uredbe o varstvu podatkov in 
- da lahko pridobivajo osebne podatke o otroku tudi v okviru zakonsko priznane starševske skrbi, če so ti osebni podatki nujno potrebni za njeno izvrševanje.
 
Toda v konkretnem primeru so te možnosti odvisne tudi od starosti otroka ter osebnih podatkov, ki se nahajajo na vlogi, in sicer:
- če je otrok že dopolnil 15 let, lahko praviloma že sam odloča o dostopu do njegovih osebnih podatkov, zaradi česar bi za uresničevanje pravice do seznanitve z lastnimi osebnimi podatki (prva alineja zgoraj) potrebovali njegovo pooblastilo, in
- če so na dokumentu tudi osebni podatki drugih oseb (npr. podpis neke druge osebe), se s temi osebnimi podatki ne morete seznaniti na nobeni od zgornjih dveh podlag.  
 
 
Če pa bi želeli pridobiti na vpogled le svoj podpis, lahko pravico do seznanitve z lastnimi podatki uresničite tudi v lastnem imenu. Upravičenost do seznanitve je v tem primeru odvisna zlasti od tega, čigav je podpis. 
 

 Pojasnila o načinu uveljavljanja pravice do seznanitve z lastnimi osebnimi podatki lahko najdete na tej povezavi:

https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki.
 
Uresničevanje vpogleda v osebne podatke otroka s sklicevanjem na starševsko skrb (druga alineja prvega odstavka 1. točke zgoraj) ni posebej postopkovno urejeno in v primeru zavrnitve ne uživa pravnega varstva. 
 
 
O b r a z l o ž i t e v:
 
IP se lahko dokončno opredeli do konkretnega primera razkritja oziroma dostopa do osebnih podatkov  le v pritožbenem (če bi bila zahteva za seznanitev z lastnimi osebnimi podatki zavrnjena v pisni obliki in bi zoper zavrnitev vložili pritožbo) ali inšpekcijskem postopku (npr. če bi prišlo do domnevnega nezakonitega razkritja in bi bila vložena inšpekcijska prijava). Poleg tega je v vašem primeru ključna konkretna vsebina obrazca vloge in zapisov na njej, česar pa ne poznamo. Od podatkov na vlogi in tudi od starosti otroka ter vašega namena seznanitve je odvisno, katero pravico je možno in smiselno uveljavljati.
 
V zvezi z dostopom do osebnih podatkov otrok vam predlagamo tudi ogled mnenja IP št. 07121-1/2020/2059, ki je dostopen na spletni strani IP s pomočjo iskalnika.
 
Različne vidike starševske skrbi ter starostne meje pri uveljavljanju pravic ureja Družinski zakonik, zlasti od 136. člena dalje - http://www.pisrs.si/Pis.web/pregledPredpisa?id=ZAKO7556#. Če bi se sklicevali le na starševsko skrb (torej, če bi zaprosilo vložili v lastnem imenu za potrebe nujnega izvrševanja starševske skrbi) in bi upravljavec zaprosilo zavrnil, ni možna pritožba ali inšpekcijska obravnava.
 
Pravico do seznanitve z lastnimi osebnimi podatki (v svojem imenu ali v imenu otroka) lahko uveljavljate tudi s pomočjo obrazca »SLOP«, ki je dostopen na tej povezavi: https://www.ip-rs.si/obrazci/varstvo-osebnih-podatkov/.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
