

Uporaba podatkov oseb, ki so vključene v program usposabljanja, ki ga izvaja Agencija RS za varnost prometa, za drug namen, kot so bili ti podatki zbrani
+
-


Datum: 04.05.2022
Številka: 07121-1/2022/138

Kategorije: Elektronska pošta, Neposredno trženje, nagradne igre, Zakoniti interesi
                        Pri Informacijskem pooblaščencu (IP) smo dne 14. 4. 2022 prejeli vaše zaprosilo za mnenje, v katerem navajate, da so se člani Združenja … Slovenije obrnili na vas, ko so osebe, ki so jih napotili na osnovno izobraževanje za učitelje …, prejeli obvestila, da jim … pošilja povpraševanja za zaposlitev. Ti posamezniki menijo, da je … njihove e-naslove uporabila v nasprotju z namenom, za katerega so bili ti podatki zbrani.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 in 177/20, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Kot je razumeti iz vašega vprašanja, gre pri opisanemu ravnanju … za izvajanje neposrednega trženja (ponujanje blaga, storitve, zaposlitve) po e-pošti, ki pa se presoja skladno z določbami 158. člena ZEKom-1. Nadzor nad izvajanjem navedenega člena ZEKom-1 je v pristojnosti AKOS in ne IP. 
 
 
O b r a z l o ž i t e v:
 
Opisano ravnanje … je razumeti kot izvajanje neposrednega trženja po e-pošti, ki je specialno urejeno v Zakonu o elektronskih komunikacijah (Ur. l. RS, št. 109/12, s spr., v nad. ZEKom-1). Ta v prvem odstavku 158. člena določa, da je uporaba elektronske pošte za namene neposrednega trženja dovoljena samo na podlagi naročnikovega ali uporabnikovega predhodnega soglasja. V drugem odstavku pa je določeno, da ne glede na določbe prejšnjega odstavka lahko fizična ali pravna oseba, ki od kupca svojih izdelkov ali storitev pridobi njegov elektronski naslov za elektronsko pošto, ta naslov uporablja za neposredno trženje svojih podobnih izdelkov ali storitev pod pogojem, da kupcu ponuja jasno in izrecno možnost, da brezplačno in enostavno zavrne takšno uporabo svojega elektronskega naslova takrat, ko so ti podatki za stike pridobljeni in ob vsakem sporočilu v primeru, da kupec ni zavrnil takšne uporabe že na začetku. Nadzor nad izvajanjem 158. člena ZEKom-1 je v pristojnosti Agencije za komunikacijska omrežja in storitve RS (v nad. AKOS), zato IP o zakonitosti opisanega ravnanja … ne more presojati, saj gre za materijo ki je izven njegove pristojnosti.
 
Sicer pa bi se skladno s splošno pravno podlago za obdelavo osebnih podatkov, torej Splošno uredbo o varstvu podatkov, nadzor nad katero vrši IP, osebni podatki udeležencev nekega izobraževanja s strani izobraževalne organizacije skladno z določbo člena 6(1)(f) lahko nadalje obdelovali tudi za namene pošiljanja ponudb za zaposlitev. Recital 47 Splošne uredbe o varstvu podatkov namreč določa, da se obdelava osebnih podatkov za neposredno trženje lahko šteje za opravljeno v zakonitem interesu upravljavca, v konkretnem primeru izvajalca izobraževanja. Poleg tega pa za tako obdelavo podatkov najverjetneje ne bi mogli trditi, da ni nezdružljiva z namenom, za katerega so bili kontaktni podatki udeležencev prvotno zbrani. Ob tem je treba upoštevati predvsem dva vidika, in sicer poseg oziroma vsiljivost takega posega v posameznikove pravice zaradi prejema nenaročenega e-sporočila ter pravice, ki jih prejemnik nenaročenega e-sporočila ima – pri tem sta mišljeni pravici po členu 17 in 21 Splošne uredbe o varstvu podatkov, skladno s katerima lahko posameznik zahteva izbris svojih osebnih podatkov pri upravljavcu oziroma uveljavlja pravico do ugovora.
 
Lepo vas pozdravljamo.
 
 
Pripravila:
mag. Eva Kalan Logar,
vodja državnih nadzornikov
 
Mojca Prelesnik, univ. dipl. prav.,
informacijska pooblaščenka
