

Sporočanje podatkov o učenčevi bolezni šoli
+
-


Datum: 16.09.2021
Številka: 07121-1/2021/1815

Kategorije: Šolstvo, Zdravstveni osebni podatki
                        Pri Informacijskem pooblaščencu (IP) smo dne 13. 9. 2021 prejeli vaše vprašanje o tem, ali je dopustno, da šola zahteva od staršev, da v primeru odsotnosti otroka navedejo, za katero konkretno bolezen gre. O tem naj bi se vodila statistika na državni ravni. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Pri tem še pojasnjujemo, da je naš odgovor splošen:

ker se IP izven inšpekcijskega postopka ne more konkretno in dokončno opredeljevati do obdelave osebnih podatkov v posamičnih primerih in
ker IP ni seznanjen s podrobnostmi konkretnega primera, npr. za katere bolezni naj bi to veljalo, kaj konkretno naj bi se sporočalo, na kakšen način, za kateri konkretni namen ipd.

 
 
Informacijskemu pooblaščencu ni znana pravna podlaga, ki bi dopuščala, da šola sistematično zbira konkretne podatke o boleznih, zaradi katerih so učenci odsotni. 
 
Te podatke lahko starši šoli sporočajo prostovoljno, vendar šola nima podlage, da bi o tem vodila poimensko evidenco. 
 
Izjema so okužbe z virusom SARS-CoV-2.
 
 
O b r a z l o ž i t e v:
 
V Zakonu o snovni šoli (ZOsn), Zakonu o organizaciji in financiranju vzgoje in izobraževanja (ZOFVI-1),  Pravilniku o zbiranju in varstvu osebnih podatkov na področju osnovnošolskega izobraževanja, Pravilniku o dokumentaciji v osnovni šoli, Splošni uredbi o varstvu podatkov ter ZVOP-1 ni videti pravne podlage, ki bi dopuščala in zahtevala, da se zbirajo konkretni zdravstveni razlogi za otrokovo odsotnost.
 
Ni pa sporno, če starši šoli povsem prostovoljno in neformalno sporočajo konkretne zdravstvene razloge za odsotnost njihovih otrok. Ker pa, kot že rečeno, za vodenje teh podatkov ni pravne podlage, ni dopustno, da šola sistematično vodi evidenco s temi podatki, ki bi se navezovali na posamične oziroma na točno določene učence. Vendar po drugi strani ni sporno, če šola na podlagi prostovoljno sporočenih informacij vodi povsem anonimizirano evidenco o zdravstvenem dogajanju za statistiko in za izvajanje potrebnih ukrepov.
 
Drugače velja za okužbe z virusom SARS-CoV-2, ki so potrjene s PCR testom. O tem je na spletni strani IP že na voljo več mnenj. Drugače velja tudi za individualne primere (torej gre za nesistematično zbiranje podatkov) evidentiranja bolezni, v zvezi s katerimi šola izvaja določene pristojnosti in obveznosti. Do takih primerov pride na primer pri obravnavi otrok, ki potrebujejo pomoč in svetovanje, pri obravnavi otrok s posebnimi potrebami ali če je za delo z otrokom nujno poznavanje zdravstvenega stanja.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
 
