

Vprašanja v zvezi s preverjanjem pogoja PCT
+
-


Datum: 04.08.2021
Številka: 07121-1/2021/1378

Kategorije: Razno, Zdravstveni osebni podatki, Pravne podlage
                        Informacijski pooblaščenec (v nadaljevanju: IP) je e-pošti prejel vaša vprašanja v zvezi s preverjanjem pogoja PCT. Sprašujete naslednje:
- Ali so pri pregledu in zahtevi izpolnjevanja PCT kršene vaše pravice po 131. členu Kazenskega zakonika? 
- Ali ste diskriminirani, če se vam onemogočajo vaše osnovne pravice? 
- Ali je zakonsko dovoljeno, da gostinci in ostali ponudniki storitev pregledujejo vaše zdravstveno stanje brez sodnega naloga? 
- Ali gre v tem primeru za varstvo osebnih podatkov? 
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Glede vaših vprašanj vam IP v okviru nezavezujočega mnenja ne more podati dokončnega odgovora in tudi ni pristojen presojati morebitnih posegov v širšo pravico do zasebnosti, zato vam skladno s svojimi pristojnostmi podaja splošne usmeritve in pojasnila glede obdelave osebnih podatkov.
 
Predlagamo vam, da se seznanite z novico IP z dne 23.7.2021 »Informacijski pooblaščenec po prejeti prijavi začel inšpekcijski postopek o aplikaciji NIJZ za preverjanje izpolnjevanja pogoja PCT«, ki je dosegljiva na spletni strani www.ip-rs.si in z mnenjem št. 07121-1/2021/1333 z dne 28.7.2021, s katerim smo na podobno vprašanje kot je vaše, že odgovarjali. Mnenja IP so dostopna s pomočjo iskalnika, ki je dosegljiv na www.ip-rs.si/vop.
 
Za vsako obdelavo osebnih podatkov mora biti podana ustrezna pravna podlaga skladno s prvim odstavkom 6. člena Splošne uredbe, prav tako pa 9. člen Splošne uredbe določa izjeme, v katerih primerih je obdelava posebnih vrst osebnih podatkov (kot so npr. zdravstveni podatki) dovoljena. Kot smo že večkrat izpostavili v svojih mnenjih, bi lahko pravno podlago za obdelavo zdravstvenih podatkov zaradi ukrepov, povezanih z obvladovanjem epidemije, predstavljala točka (c) drugega odstavka 9. člena Splošne uredbe in sicer v primerih, ko je obdelava potrebna za zaščito življenjskih interesov posameznikov ali točka (i) drugega odstavka 9. člena Splošne uredbe, kadar je obdelava potrebna zaradi razlogov javnega interesa na področju javnega zdravja, če je to predpisano z nacionalno zakonodajo.
 
Preverjanje pogojev v zvezi s prebolelostjo, cepljenjem ali testiranjem (t.i. pogoj PCT) pri ponudnikih storitev je določeno v trenutno veljavnem Odloku o začasnih omejitvah ponujanja in prodajanja blaga in storitev potrošnikom v Republiki Sloveniji (Uradni list RS, št. 122/21 in 124/21, v nadaljevanju: odlok). Skladno s tretjim odstavkom 4. člena odloka morajo ponudniki blaga in storitev zagotoviti spoštovanje navedenega pogoja PCT, pri čemer se pogoj preveri že pred vstopom v prostor iz drugega odstavka 2. člena. Ponudniki blaga in storitev morajo na vidnem mestu s pisnim obvestilom obvestiti potrošnike, da je izpolnjevanje pogoja (PCT) obvezno v prostorih iz drugega odstavka 2. člena tega odloka. Šesti odstavek nadalje določa, da morajo ponudniki blaga in storitev med drugim zagotoviti upoštevanje PCT pogojev. Način samega preverjanja PCT pogojev v odloku ni posebej predviden, prav tako ni določen nabor osebnih podatkov, ki bi se ob tem lahko obdelovali oz. preverjali.
 
Kot smo poudarili v citiranem sporočilu za javnost, IP kot nadzorni organ za varstvo podatkov ne more presojati, kdaj je zahteva glede pogoja PCT potrebna in primerna, s čimer je povezano tudi vprašanje sorazmernosti in nediskriminacije omejevanja gibanja necepljenim posameznikom pod drugačnimi pogoji kot cepljenim. V prvi vrsti mora zato najprej stroka jasno in sorazmerno opredeliti, kdaj oz. v katerih primerih je zahteva glede izpolnjevanja pogoja PCT smiselna, potrebna in primerna glede na obstoječa strokovna in medicinska stališča. Drugo vprašanje pa je sam obstoj pravne podlage, da tak pogoj preverja vsak organizator prireditev in se posledično s temi podatki seznanijo prav vsi, ki preverjajo vstopnice, izvajajo zasebno varovanje prireditev ipd.
 
Glede na to, da v zadevi glede uporabe aplikacije za preverjanje izpolnjevanja pogoja PCT teče inšpekcijski postopek, IP v okviru nezavezujočega mnenja bolj konkretnih pojasnil ne more podati. V zvezi z nadaljnjimi vprašanji v zvezi s kršitvijo enakopravnosti oz. diskriminacije vam predlagamo, da se obrnete na Varuha človekovih pravic ali Zagovornika načela enakosti.
 
V upanju, da vam bodo naša napotila v pomoč, vas lepo pozdravljamo.
 
                                                                                             
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
