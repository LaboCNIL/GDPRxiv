

Obdelava OP v izvedenskih mnenjih
+
-


Datum: 19.11.2020
Številka: 07121-1/2020/2089

Kategorije: Pridobivanje OP iz zbirk, Sodni postopki, Statistika in raziskovanje, Zdravstveni osebni podatki
                        Prejeli smo vašo prošnjo za presojo skladnosti študije, ki temelji na analizi psiholoških izvedenskih mnenj s predpisi s področja varstva osebnih podatkov. Kot navajate, so bila v zvezi s tem izpostavljena vprašanja seznanitve pacienta oz. njegovih skrbnikov in privolitve posebej v zvezi z rabo občutljivih in drugih osebnih podatkov za raziskovalni namen in zahtev po tem, da bi morali izvedenci za izvedbo raziskave podati privolitev. Kot navajate, so bili v raziskavi analizirani podatki iz izvedenskih mnenj. Dostop do pravnomočno rešenih sodnih zadev, v katerih so bila psihološka izvedenska mnenja, je dovolilo Vrhovno sodišče Republike Slovenije. Kot je razbrati, v poročilu in v članku ni navedenih osebnih podatkov.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Glede na to, da nas zaprošate za presojo skladnosti raziskave s predpisi s področja varstva osebnih podatkov uvodoma pojasnjujemo, da lahko IP podaja nezavezujoča mnenja in pojasnila, ne sme pa izven konkretnih inšpekcijskih postopkov vnaprej potrjevati posameznih rešitev ali konkretnih dejanj obdelave osebnih podatkov z vidika skladnosti s Splošno uredbo o varstvu podatkov ali drugimi predpisi s področja varstva osebnih podatkov. Etičnosti izvedbe konkretnih znanstvenih raziskav, ki se dotikajo različnih vidikov te izvedbe, pa IP sploh ni pristojen presojati. Prav tako IP ne sme izvajati nadzora dejanj obdelave sodišč, kadar delujejo kot sodni organ. Tako presoje, za katero zaprošate IP v mnenju ne more in ne sme podati, saj za to ni pristojen.Lahko pa vam na splošno pojasnimo, da vprašanje obdelav in pridobivanja osebnih podatkov za namene zgodovinskega, statističnega in znanstvenega-raziskovanja ureja 17. člen ZVOP-1, ki pravi, da se osebni podatki posredujejo uporabniku osebnih podatkov za zgodovinsko, statistično in znanstveno-raziskovalne namene v anonimizirani obliki, če zakon ne določa drugače ali če posameznik, na katerega se nanašajo osebni podatki, ni predhodno podal pisne privolitve, da se lahko obdelujejo brez anonimiziranja. Ob tem je treba razlikovati soglasje posameznika za obdelavo od soglasja posameznika za sodelovanje v študiji ali raziskavi, v kateri bi morda sami raziskovalci zbirali posameznikove osebne podatke neposredno od posameznika (in ne od tretjih).Obdelavo zdravstvenih osebnih podatkov oz. podatkov, ki se nahajajo v zdravstveni dokumentaciji izvajalcev zdravstvene dejavnosti sicer ureja Zakon o pacientovih pravicah v 44. členu, ki med drugim določa, da je uporaba in druga obdelava pacientovih zdravstvenih in drugih osebnih podatkov izven postopkov zdravstvene obravnave dovoljena le z njegovo privolitvijo ali privolitvijo oseb, ki imajo pravico do privolitve v medicinski poseg ali zdravstveno obravnavo, če pacient ni sposoben odločanja o sebi. Po pacientovi smrti lahko dajo privolitev njegovi ožji družinski člani, razen če je pacient to pisno prepovedal. Ne glede na to določbo lahko uporabo pacientovih zdravstvenih in drugih osebnih podatkov izven postopkov zdravstvene obravnave določa zakon. Izvedenska mnenja, ki jih sodni izvedenci izdelajo po odredbi in naročilu sodišč, ne sodijo v zdravstveno dokumentacijo, saj gre za gradivo, ki je del sodnih postopkov in dokumentacije sodišč.V kolikor bi določeni podatki in/ali deli dokumentov predstavljali prosto dostopne informacije javnega značaja v skladu z Zakonom o dostopu do informacij javnega značaja zgoraj navedene omejitve v tem delu ne pridejo v poštev. Zaključno IP še pojasnjuje, da podatki o pravnih osebah oz. poslovnih subjektih ne spadajo med osebne podatke in niso varovani s predpisi s področja varstva osebnih podatkov. Enako velja tudi za statistične podatke, ki ne omogočajo določljivosti posameznika.Lepo vas pozdravljamo.Mojca Prelesnik, univ. dipl. prav.,informacijska pooblaščenkaPripravila:Alenka Jerše, univ. dipl. prav.namestnica informacijske pooblaščenke
