

Ponatis knjige in varstvo OP
+
-


Datum: 23.03.2021
Številka: 07121-1/2021/564

Kategorije: Pravne podlage
                        Informacijski pooblaščenec (v nadaljnjem besedilu IP) je prejel vaše zaprosilo za mnenje glede ponatisa knjige in objave osebnih podatkov v njej.  Navedli ste, da je bila leta 1980 izdana knjiga Kronika starega Krškega in njegovih meščanov, ki jo želite dati v ponatis. Zanima vas, v kakšni meri lahko objavite podatke, ki se nanašajo na posameznike (v knjigi ni datumov rojstev, ni točnega naslova, so pa osebe imenovane po  imenu in priimku, s kom so poročene, koliko otrok, opisuje pa vse hiše starega mestnega jedra v Krškem). Knjiga pa je tudi polna zgodovinskih podatkov in zgodovinskih oseb. Osrednji del je povezan s podatki ulic in njihovimi prebivalci.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljnjem besedilu Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljnjem besedilu ZVOP-1) ter 2. členom Zakona o informacijskem pooblaščencu (Uradni list RS, št. 113/05) posredujemo naše neobvezno mnenje v zvezi z vašim vprašanjem.
 
Kadar se osebni podatki umrlih posameznikov uporabljajo v zgodovinske namene, lahko zadostno pravno podlago za njihovo uporabo predstavlja tretji odstavek 23. člena ZVOP-1.
 
Pravne podlage za obdelavo osebnih podatkov še živečih posameznikov so opredeljene v členu 6 Splošne uredbe o varstvu podatkov.
 
Če gre za osebne podatke, ki so sestavni del arhivskega gradiva, je treba glede dostopnosti teh osebnih podatkov upoštevati določbe ZVDAGA.
 
Ker ste kot primer obdelave osebnih podatkov dopisu priložili tudi povezavo na elektronsko obliko knjige, ki jo želite ponatisniti, IP uvodoma pojasnjuje, da dokončno zakonitost obdelav osebnih podatkov presoja zgolj v okviru inšpekcijskega ali drugega upravnega postopka, upoštevajoč vse okoliščine posameznega primera.
 
O objavi osebnih podatkov v publikacijah oz. zbornikih je IP izdal že več neobvezujočih mnenj, npr.:

mnenje, št. 0712-1/2019/2753 z dne 2. 12. 2019,
mnenje, št. 0712-1/2019/807 z dne 10. 4. 2019,
mnenje, št. 0712-1/2019/3004 z dne 10. 1. 2020,
mnenje, št. 07121-1/2020/457 z dne 31. 3. 2020.

Z njimi se lahko seznanite na spletni strani IP https://www.ip-rs.si/vop/, s pomočjo iskalnika po vprašanjih in odgovorih.
 
V navedenih mnenjih je izpostavljeno, da je pri vsaki obdelavi osebnih podatkov, kamor sodi tudi objava v publikacijah, glede osebnih podatkov še živečih posameznikov treba upoštevati člen 6(1) Splošne uredbe o varstvu podatkov, ki določa pravne podlage, kdaj se osebni podatki lahko obdelujejo:
(a)        privolitev,
(b)        sklenitev oz. izvajanje pogodbe,
(c)        zakon,
(d)        zaščita življenjskih interesov,
(e)        za izvajanje javnih nalog,
(f)         zaradi zakonitih interesov upravljavca.
 
Splošna uredba o varstvu podatkov se ne uporablja za osebne podatke umrlih oseb, zato pri izdaji publikacije, v kateri se osebni podatki umrlih posameznikov uporabljajo v zgodovinske namene (kot npr. raziskovanje človeškega vedenja skozi čas, preučevanje človeške družbe skozi prostor in čas ipd.), lahko pravno podlago za obdelavo osebnih podatkov predstavlja tretji odstavek 23. člena ZVOP-1. Pri tem je treba biti pozoren, da umrli posameznik ali njegovi zakoniti dediči prvega ali drugega dednega reda niso pisno prepovedali obdelave teh osebnih podatkov.
 
Ker IP ni pristojen za tolmačenje določb ZVDAGA, smo vam svoje mnenje podali izključno z vidika določb Splošne uredbe o varstvu podatkov in ZVOP-1.
 
V upanju, da smo odgovorili na vaše vprašanje, vas lepo pozdravljamo.
 
 
                                                                                               Mojca Prelesnik, univ. dipl. prav.,
                                                                                               informacijska pooblaščenka
Pripravila:
Karolina Kušević, univ. dipl. prav.,
svetovalka IP
 
