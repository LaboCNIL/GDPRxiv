

Posredovanje zdravstvene kartona pacientu, dodatno vprašanje
+
-


Datum: 18.03.2022
Številka: 07121-1/2022/323

Kategorije: Zdravstveni osebni podatki, Zavarovanje osebnih podatkov, Posredovanje OP med upravljavci
                        Informacijski pooblaščenec (v nadaljevanju IP) je prejel vaše dodatno vprašanje v zvezi z mnenjem št. 07121-1/2022/275 z dne 7. 3. 2022. Sprašujete, ali lahko specialist medicine dela brez vašega pooblastila prejme vašo kartoteko in s tem osebne podatke.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
Kot smo že pojasnili, Pravilnik o preventivnih zdravstvenih pregledih delavcev (Uradni list RS, št. 87/02, 29/03 – popr., 124/06 in 43/11 – ZVZD-1) v 2. odst. 13. člena določa, da potrebuje pooblaščeni zdravnik za oceno izpolnjevanja posebnih zdravstvenih zahtev za določeno delo v delovnem okolju ustrezno medicinsko dokumentacijo delavca, ki mu jo na njegovo pisno ali ustno zahtevo posreduje delavčev izbrani osebni zdravnik v roku treh dni po predhodnem soglasju delavca, ki je v postopku ocene izpolnjevanja posebnih zdravstvenih zahtev. Navedeno izhaja iz 33. člena Zakona o varnosti in zdravju pri delu (Uradni list RS, št. 43/11, v nadaljevanju ZVZD-1), ki v 4. odstavku določa, da lahko izvajalec medicine dela po predhodni pisni privolitvi delavca od osebnega zdravnika delavca pridobi oziroma vpogleda podatke o zdravstvenem stanju delavca, o njegovem zdravljenju in rehabilitaciji. Izvajalec medicine dela mora osebnemu zdravniku na njegovo zahtevo posredovati informacije o obremenitvah delavca na delovnem mestu in o zahtevah njegovega delovnega mesta.
 
Konkretno to pomeni, da je izvajalec medicine dela na navedeni pravni podlagi upravičen pridobiti oziroma vpogledati v osebne podatke iz kartoteke posameznika oziroma delavca. Potrebna pa je posameznikova predhodna privolitev in če jo posameznik poda, lahko izvajalec medicine dela, ki posameznika obravnava v povezavi z omenjenim 33. členom ZVZD-1, pridobi oziroma vpogleda podatke o zdravstvenem stanju delavca, o njegovem zdravljenju in rehabilitaciji.
 
V primeru kršitve varstva osebnih podatkov lahko prijavo oddate na obrazcu, ki je dostopen na spletni strani IP: https://www.ip-rs.si/varstvo-osebnih-podatkov/pravice-posameznika/vlozitev-prijave
 
Upamo, da smo vam s svojimi pojasnili uspeli pomagati.
 
 
Klara Kozina,
državna nadzornica za varstvo osebnih podatkov
