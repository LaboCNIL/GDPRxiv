

Posredovanje OP zavarovalnici ob prekinitvi nezgodnega zavarovanja
+
-


Datum: 18.12.2020
Številka: 07121-1/2020/2285

Kategorije: Pravne podlage, Zavarovalništvo
                        Informacijski pooblaščenec (v nadaljevanju: IP) je prejel vaše elektronsko sporočilo, v katerem navajate, da želite prekiniti nezgodno zavarovanje. Zavarovalnica je sprva od vas zahtevala potrdilo o višini pokojnine, naknadno pa je zahtevala še bančni izpis vaših transakcij. Slednje se vam zdi neupravičeno, saj gre za osebne podatke med banko in komitentom. Prosite za napotek kako ravnati.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Zavarovalnica je upravičena do pridobitve relevantne dokumentacije, vezane na osebni oziroma finančni položaj, ki se nanaša na zavarovanca ali upravičenca iz zavarovanja, če je ta dokumentacija potrebna za sklepanje oz. izvajanje pogodbe o zavarovanju, izterjave neplačanih obveznosti iz naslova zavarovalnih pogodb, uveljavljanje povračilnih zahtevkov in drugih pravic ter obveznosti ipd. Podlago za to najdemo v četrtem in osmem odstavku 268. člena Zakona o zavarovalništvu (Uradni list RS, št. 93/15 in 9/19, v nadaljevanju: ZZavar-1).V četrtem odstavku 268. člena ZZavar-1 je tako navedeno, da lahko zavarovalnica ob upoštevanju namena obdelave podatkov zbira naslednje osebne podatke:1. osebno ime, spol, datum in kraj rojstva, stalno in začasno prebivališče oziroma stalni in začasni naslov v tujini, naslov za vročanje, datum smrti, davčna številka, vrsta in številka osebnega dokumenta zavarovalca oziroma zavarovanca, v primeru zdravstvenega zavarovanja pa tudi ZZZS številka zavarovane osebe;2. ime zavarovalnice, številka police, trajanje zavarovanja in zavarovalno kritje;3. podatki, ki se nanašajo na predmet zavarovanja;4. zavarovalnice, ki izvajajo dopolnilno prostovoljno zdravstveno zavarovanje, lahko z namenom lažjega uresničevanja pravic zavarovancev poleg podatkov iz 1. točke tega odstavka zbirajo tudi enotno matično številko občana;5. podatki, ki so jih zavarovalnice zavezane pridobivati in obdelovati na podlagi zakona, ki ureja preprečevanje pranja denarja in financiranja terorizma;6. podatki, ki opredeljujejo osebni oziroma finančni položaj, življenjski slog oziroma navade, obstoječe ali želeno zavarovalno kritje, motiv za sklenitev zavarovanja, finančno znanje, izkušnje oziroma finančno pismenost zavarovalca, podatki o zmožnosti kritja izgub, ciljih naložbe ter stopnji dovoljenega tveganja oziroma podatki o drugih osebnih okoliščinah, ki jih prostovoljno posreduje zavarovalec, ter so primerni in potrebni za ugotavljanje potreb in zahtev, ocenjevanje primernosti in ustreznosti, izdajo osebnega priporočila zavarovalcu oziroma izvedbo svetovanja zavarovalnice na podlagi poštene in osebne analize.Praviloma dokumentacijo v obliki kopije zagotovi neposredno posameznik, na katerega se podatki nanašajo (1. točka osmega odstavka 268. člena ZZavar-1). Zavarovalnica podatkov iz 6. točke četrtega odstavka 268. člena ne sme pridobivati od drugih oseb.Zavarovalnica je torej upravičena od vas zahtevati osebne podatke, ki kažejo na vaš finančni položaj, življenjski slog in navade ter podatke o osebnih okoliščinah, ki jih prostovoljno posreduje zavarovalec, ter so primerni in potrebni za ugotavljanje potreb in zahtev. IP pa se v neobveznem mnenju ne more opredeliti do vprašanja, ali je slednje v vašem konkretnem primeru tudi potrebno in primerno. Glede na to, da je zakonska določba 268. člena ZZavar-1, ki zavarovalnico daje podlago za pridobivanje podatkov, relativno odprte narave, mora presojo nujnosti v prvi vrsti opraviti upravljavec osebnih podatkov, to je zavarovalnica.Svetujemo, da si več o pravicah posameznika glede varstva podatkov preberete na naši spletni strani www.tiodločaš.si.Vsa mnenja IP so objavljena in dostopna na naši spletni strani: https://www.ip-rs.si/vop/.Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.Lep pozdrav,                                                                                    Mojca Prelesnik,                                                                                    informacijska pooblaščenkamag. Vanja Zrimšek, univ. dipl. prav., svetovalka IPTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
