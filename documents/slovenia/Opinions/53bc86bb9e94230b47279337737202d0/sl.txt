

Dostop do portalov zVEM in ZZZS staršev s podaljšano roditeljsko pravico
+
-


Datum: 01.02.2022
Številka: 07121-1/2022/108

Kategorije: Svetovni splet, Zbirke osebnih podatkov, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da ste starš dveh otrok s posebnimi potrebami, za katera imate podaljšano roditeljsko pravico čez polnoletnost. Moti vas, da s svojim digitalnim potrdilom ne morete dostopati do njunih portalov zVEM in ZZZS. Prav tako njunega digitalnega potrdila ne morete pridobiti. Menite, da gre za diskriminatorno ravnanje. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. 
Kakor izhaja iz vašega dopisa in priloženih dokumentov, je sodišče s sklepom sklenilo, da vam za vajina otroka podaljša roditeljsko pravico čez polnoletnost. IP v nadaljevanju pojasnjuje, da se je s 15. 4. 2019 pričel uporabljati Družinski zakonik (Uradni list RS, št. 15/17, 21/18 – ZNOrg, 22/19, 67/19 – ZMatR-C in 200/20 – ZOOMTVI; v nadaljevanju: DZ), ki podaljšane roditeljske pravice več ne ureja, temveč je treba v skladu z določbo 293. člena DZ za zakonske učinke pravnomočne sodne odločbe o podaljšanju roditeljske pravice uporabiti določbe DZ. Ta ne pozna več podaljšanja roditeljske pravice čez otrokovo polnoletnost, ampak sodišče mlade odrasle, ki zaradi motenj v razvoju ne morejo sami poskrbeti za svoje pravice in koristi, postavi pod skrbništvo za odrasle osebe. Zakonski učinek sklepa, s katerim je staršem podaljšana roditeljska pravica, je torej, da je oseba (v danem primeru vaša otroka) postavljena pod skrbništvo za odrasle osebe.
 
Člen 293 DZ tudi določa, da se šteje, da ima oseba, nad katero je bila podaljšana roditeljska pravica, položaj otroka, ki je že dopolnil starost 15 let, razen v primerih, ko je sodišče v odločbi o podaljšanju roditeljske pravice odločilo, da ima oseba položaj otroka, ki še ni dopolnil 15 let. Pri tem je potrebno upoštevati, da je otrok, ki je starejši od 15 let omejeno poslovno sposoben, kar v praksi pomeni, da lahko določene pravice in pravne posle izvršuje sam, omejen je le pri izvrševanju pravic in pravnih poslov, ki bi lahko pomembnejše vplivali na življenje tega posameznika ali na njegovo življenje po polnoletnosti. V takem primeru lahko poslovno voljo otroka izrazi njegov zakoniti zastopnik oziroma skrbnik. Enako velja pri uveljavljanju pravice do seznanitve z lastnimi osebnimi podatki, ki je urejena v členu 15 Splošne uredbe o varstvu podatkov – v kolikor je otrok starejši od 15 let lahko pravico sam uveljavlja, razen v primerih, ko bi uveljavljanje pravice lahko pomembneje vplivalo na življenje posameznika oziroma njegovo življenje po polnoletnosti.
 
Pravica do seznanitve, ki je urejena v členu 15 Splošne uredbe o varstvu podatkov, omogoča posamezniku dostop do osebnih podatkov in pridobitev določenih informacij v zvezi z obdelavo osebnih podatkov (več o pravici si lahko preberete na naši spletni strani: https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki), ni pa mogoče enačiti navedene pravice z obveznostjo upravljavca, da omogoči dostop do portalov z zdravstvenimi osebnimi podatki. Splošna uredba o varstvu podatkov takšne obveznosti oziroma pravice ne določa in IP posledično ne more komentirati načina omogočanja dostopa do portalov zVEM in ZZZS ter določitve pogojev, pod katerimi je posameznikom oziroma skrbnikom odraslih oseb omogočen dostop, saj to vprašanje presega pristojnosti IP. Glede na to, da v svojem dopisu zatrjujete diskriminatorno obravnavo posameznikov glede na določeno osebno okoliščino (glej 14. člen Ustave Republike Slovenije – načelo enakosti pred zakonom), vam IP svetuje da se obrnete na Zagovornika načela enakosti ali na Varuha človekovih pravic Republike Slovenije.
 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                  
                                                                                                informacijska pooblaščenka
 
Pripravila: Neja Domnik, mag. prav.,
asistentka svetovalca pri IP                                           
