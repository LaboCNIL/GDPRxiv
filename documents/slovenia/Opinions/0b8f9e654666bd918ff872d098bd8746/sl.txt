

Zahteva za izbris osebnih podatkov s spletne strani podjetja
+
-


Datum: 13.12.2022
Številka: 07121-1/2022/1377

Kategorije: Pravica do pozabe
                        Pri Informacijskem pooblaščencu (IP) smo dne 6. 12. 2022 prejeli vaše vprašanje o tem, ali je posameznik upravičen do uveljavitve pravice do izbrisa (umika) osebnega imena s spletne strani podjetja, kjer je naveden v okviru promocijskega gradiva za storitve podjetja, za kar pa posameznik ni dal privolitve. Naziv drugega podjetja (naročnika storitve), iz katerega ta posameznik prihaja je na spletni strani naveden ločeno, kar pomeni, da med osebnim imenom in nazivom drugega podjetja ni neposredne povezave. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašimi vprašanji.
 
1.   Če gre pri osebnem imenu, ki se pojavlja v vzorčnem promocijskem gradivu podjetja, res za osebno ime točno tega posameznika, ki zahteva izbris, je posameznik načeloma upravičen do uveljavitve zahteve za izbris, pod dodatnim pogojem, da za javno objavo njegovega osebnega imena ni pravne podlage.  
 
2.   IP se kot pritožbeni organ v zvezi s pravico do izbrisa, ne more vnaprej dokončno opredeljevati do konkretnih primerov zahtev za izbris.  
 
O b r a z l o ž i t e v:
 
Po prvem odstavku 4. člena Splošne uredbe o varstvu podatkov »osebni podatek« pomeni katerokoli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti. Na splošno res drži, da zgolj osebno ime (ime in priimek), ki ni unikatno (ker je takih oseb veliko) in ki ga ne spremljajo dodatne informacije ali okoliščine, ki bi omogočale vsaj določljivost tega posameznika, ne gre za osebni podatek v smislu Splošne uredbe o varstvu podatkov. Toda načeloma je lahko drugače, če podjetje kot vzorčno promocijsko gradivo uporabi grafični prikaz dela konkretne informacijske rešitve vključno z osebnim imenom, torej rešitve, ki jo je naročila stranka (drugo podjetje), pri čemer osebno ime resnično pripada posamezniku, ki je zaposlen pri drugem podjetju. To pomeni, da je v gradivu navedena oseba točno ta posameznik, ki zahteva izbris in ne kdo drug. V takem primeru je možno trditi, da je posameznik določljiv. Dodaten razlog, da gre lahko za določljivega posameznika, je tudi ločeno pojavljanje naziva drugega podjetja (naročnika), kjer je ta posameznik zaposlen, na isti spletni strani med referencami. Če pa bi bilo v gradivu navedeno naključno izbrano osebno ime, ki bi se zgolj slučajno ujemalo z osebnim imenom posameznika, ki zahteva izbris, bi verjetno težko govorili o določljivem posamezniku oziroma o tem, da se gotovo nanaša prav na posameznika, ki zahteva izbris. Podjetje mora biti sposobno to dokazati.  
 
Če bi se izkazalo, da gre res za osebno ime posameznika, ki je zaprosil za izbris oziroma umik osebnega imena, in če za javno objavo tega osebnega podatka ni privolitve ali druge pravne podlage (npr. gl. pravne podlage v 6. členu Splošne uredbe o varstvu podatkov), bi bila zahteva za izbris oziroma umik načeloma upravičena. Pravica do izbrisa osebnih podatkov je določena v prvem odstavku 17. člena Splošne uredbe o varstvu podatkov. Praviloma je to možno, če za vodenje osebnih podatkov ni (več) pravne podlage ali ni več podanega zakonitega namena. Nekatere izjeme od pravice so določene v tretjem odstavku 17. člena Splošne uredbe o varstvu podatkov. Postopek uveljavljanja zahteve je določen v 12. členu Splošne uredbe o varstvu podatkov.
 
IP nastopa kot pritožbeni organ v primeru, če posameznik vloži pritožbo zoper upravljavca, ker mu je ta zavrnil zahtevo za izbris. Zato se ne more vnaprej določno opredeljevati do konkretnih primerov zahtev za izbris. Poleg tega je presoja upravičenosti izbrisa odvisna od vrste dejstev in okoliščin, ki IP niso znana in bi jih lahko ugotovil ter upošteval le v pritožbenem postopku.
 
V vašem primeru je treba o zahtevi posameznika pisno odločiti v enem mesecu od prejema zahteve. Če bo odločitev zavrnilna ali delo zavrnilna, mora biti posameznik pisno obveščen tudi o pravici do vložitve pritožbe pri IP v 15 dneh od prejema odločitve upravljavca. V primeru pritožbenega postopka, IP z upravno odločbo odloči, ali mora upravljavec osebni podatek izbrisati.
 
Lepo vas pozdravljamo,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
