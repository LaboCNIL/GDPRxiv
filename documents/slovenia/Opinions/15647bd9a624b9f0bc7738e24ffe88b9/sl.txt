

Seznanitev matere s porodno dokumentacijo
+
-


Datum: 09.01.2019
Številka: 0712-1/2019/20

Kategorije: Pravica do seznanitve z lastnimi osebnimi podatki, Zdravstveni osebni podatki
                        Pri Informacijskem pooblaščencu (IP) smo 3. 1. 2019 prejeli vaše zaprosilo za mnenje o tem, ali lahko kot porodnišnica posredujete zdravstveno dokumentacijo (»porodno kartoteko«) materi, ki je oddala otroka v rejništvo. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.1. Mati otroka, ki ima roditeljsko pravico, lahko na zahtevo pridobi kopijo zdravstvene dokumentacije v zvezi s porodom, kar vključuje zapise, ki se nanašajo nanjo ter zapise, ki se nanašajo na njenega otroka, čeprav je bil ta neposredno oddan v rejništvo. 2. Mati pa ni upravičena:- do morebitnih zapisov, ki se nanašajo na otrokove rejnike ali- do zapisov, ki se nanašajo le na otroka, če je ta že dopolnil 15 let starosti in v razkritje ni privolil oziroma ga ni prepovedal. O b r a z l o ž i t e v:V konkretnem primeru gre za primer uveljavljanja pravice do seznanitve z lastnimi osebnimi podatki iz 41. člena ZPacP, ki jo pacientka uveljavlja zase in hkrati za svojega otroka kot zakonita zastopnica (če in dokler je seveda nosilka roditeljske pravice). V zvezi s to pravico je na naši spletni strani že objavljenih več mnenj.Pacientka je upravičena do zapisov, ki se hkrati nanašajo nanjo ter na otroka (npr. potek poroda); glede zapisov, ki se nanašajo le na otroka (npr. zdravstveno stanje ob prvi oceni), pa je treba upoštevati tudi četrti odstavek 45. člena ZPacP, torej starost otroka in njegovo voljo glede razkritja.Če se v zdravstveni dokumentaciji slučajno nahajajo tudi zapisi o rejnikih, pacientka do njih ni upravičena, ne glede na to, ali rejnike pozna ali ne.Prijazen pozdrav,Pripravil: mag. Urban Brulc, univ. dipl. prav.samostojni svetovalec IP              Mojca Prelesnik, univ. dipl. prav.                                                                                                          informacijska pooblaščenka
