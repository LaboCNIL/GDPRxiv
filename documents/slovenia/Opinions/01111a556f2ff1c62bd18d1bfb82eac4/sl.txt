

Podatki o drugje sklenjenih zavarovanjih
+
-


Datum: 27.05.2020
Številka: 07121-1/2020/943

Kategorije: Informiranje posameznika, Pravne podlage, Zavarovalništvo
                        Informacijski pooblaščenec RS (v nadaljevanju IP) je prejel vaše zaprosilo za mnenje. Zanima vas, zakaj vaša zavarovalnica na obrazcu zahteva podatek, če imate še kje drugje sklenjeno nezgodno zavarovanje (pri kateri zavarovalnici in številko police)?Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.IP pojasnjuje, da imajo zavarovalnice po 268. členu Zakona o zavarovalništvu (Uradni list RS, št. 93/15 in 9/19; v nadaljevanju ZZavar-1) pravno podlago, da zbirajo (med drugim tudi) podatke o:      imenu zavarovalnice, številki police, trajanju zavarovanja in zavarovalnem kritju; in podatke, ki se nanašajo na predmet zavarovanja (2. in 3. točka četrtega odstavka ter 2. in 3. točka sedmega odstavka 268. člena). Navedeni podatki se skladno z ZZavar-1 vodijo v zbirki podatkov o zavarovalcih in zavarovancih (četrti odstavek 268 člena) IN zbirki podatkov o potencialnih zavarovalcih in zavarovancih (sedmi odstavek 268 člena). Zakon opredeljuje tudi namene za katere smejo zavarovalnice te podatke uporabiti in sicer: namen zbirke podatkov o zavarovalcih in zavarovancih je sklepanje in izvajanje pogodb o zavarovanju, izterjava neplačanih obveznosti iz naslova zavarovalnih pogodb, reševanje škod, uveljavljanje povračilnih zahtevkov in drugih pravic ter obveznosti, vključno s preiskovanjem sumljivih primerov neupravičeno izplačanih odškodnin oziroma zavarovalnin, ki izvirajo iz zavarovanj po tem zakonu, in preverjanje politične izpostavljenosti oseb po zakonu, ki ureja preprečevanje pranja denarja in financiranja terorizma (1. točka tretjega odstavka 268 člena); namen zbirke podatkov o potencialnih zavarovalcih in zavarovancih je svetovanje oziroma ugotavljanje potreb in zahtev strank v okviru pogajanj za sklenitev zavarovalne pogodbe, izvedba pogajanj za sklenitev pogodbe o zavarovanju, ugotavljanje potreb in zahtev strank ter ocenjevanje primernosti in ustreznosti zavarovalne storitve oziroma produkta za stranko, izdajo osebnega priporočila oziroma izvedbo svetovanja zavarovalnice na podlagi poštene in osebne analize, kot to določa ta zakon. Podatki za ta namen se pridobivajo od stranke(2. točka tretjega odstavka 268 člena). Glede na navedeno torej zakon omogoča zavarovalnicam tudi zbiranje podatkov o tem – kje drugje ima oseba sklenjeno nezgodno zavarovanje, ta podatek pa upravljavec (ki podatke zbira) sme uporabiti le skladno s zakonsko opredeljenimi nameni. Za kateri namen konkretno pa bo zavarovalnica uporabila vaše podatke, pa bo odvisno od bodočih okoliščin. Za konkretna vprašanja, v katerih primerih zavarovalnica uporabi določene podatke, se lahko obrnete na zavarovalnico. Upravljavec osebnih podatkov (v vašem primeru zavarovalnica) je namreč dolžna posredovati posamezniku pregledne, razumljive in jasne informacije, ki omogočajo posamezniku, da lahko predvideva, kako bo upravljavec njegove osebne podatke obdeloval (členi 12-14 Splošne uredbe o varstvu podatkov).Lep pozdrav,Pripravil:Anže Novak, univ. dipl. prav.Svetovalec Pooblaščenca za preventivoInformacijski pooblaščenecMojca Prelesnik, univ. dipl. prav.informacijska pooblaščenka
