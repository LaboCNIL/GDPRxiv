

Vpogled v vozniško dovoljenje s strani izvajalca medicine dela
+
-


Datum: 15.06.2021
Številka: 07121-1/2021/1098

Kategorije: Delovna razmerja
                        Pri Informacijskem pooblaščencu (IP) smo dne 3. 6. 2021 prejeli vaše vprašanje o tem, ali je dopustno, da izvajalec medicine dela vpogleda v vozniško dovoljenje delavca – pacienta. To se vam je zgodilo, ker v službi uporabljate tudi službeno vozilo. Zdravnico je zanimala veljavnost dovoljenja in omejitve.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
Po mnenju IP je dopustno, da izvajalec medicine dela vpogleda v relevantne podatke v vozniškem dovoljenju delavca (npr. podatki, ki so potrebni za identifikacijo, kategorija, veljavnost, omejitve), če je to v konkretnem primeru s strokovnega vidika potrebno za izvedbo preventivnega pregleda delavca in če je vožnja motornih vozil pogoj za opravljanje dela.
 
 
 
O b r a z l o ž i t e v:
 
V Zakonu o varnosti in zdravju pri delu (ZVZD-1), Zakonu o zbirkah podatkov s področja zdravstvenega varstva (ZZPPZ) in Pravilniku o preventivnih zdravstvenih pregledih delavcev ni izrecne pravne podlage za vpogled in prepis podatkov iz vozniškega dovoljenja s strani izvajalca medicine dela, ki opravlja preventivni zdravstveni pregled delavcev.
 
Kljub temu pa je na voljo:

splošna pravna pravna podlaga v (h) točki drugega odstavka 9. člena Splošne uredbe o varstvu podatkov, ki določa, da je obdelava zdravstvenih podatkov (npr. zdravstvene omejitve za voznika) dopustna, če je obdelava podatkov potrebna za namene preventivne medicine ali medicine dela, oceno delovne sposobnosti zaposlenega, zdravstveno diagnozo, zagotovitev zdravstvene ali socialne oskrbe ali zdravljenja ali upravljanje sistemov in storitev zdravstvenega ali socialnega varstva na podlagi prava Unije ali prava države članice;
splošna pravna podlaga v na primer (c) točka 6. člena Splošne uredbe o varstvu podatkov, ki dopuščata obdelavo »navadnih« osebnih podatkov (npr. veljavnost vozniškega dovoljenja in priznana kategorija) zaradi izpolnjevanja zakonskih obveznosti upravljavca in
zgoraj zahtevana nacionalna pravna podlaga v Pravilniku o preventivnih zdravstvenih pregledih delavcev (v zvezi z ZVZD-1, ki je podlaga za pravilnik), ki v prilogi določa, da zdravstveni pregled, med drugim, obsega tudi anamnezo delavca. Gre za informacije, ki jih zdravnik na začetku zdravstvene obravnave pridobi neposredno od pacienta in so potrebne in primerne za izvedbo specifične zdravstvene obravnave (v obravnavanem primeru za oceno delazmožnosti). Te informacije so s strani pacienta največkrat podane v ustni obliki, lahko pa tudi s pisnimi dokazili. Če je torej z vidika medicinske stroke v povezavi z delodajalčevo izjavo o varnosti in z zahtevami delovnega mesta (npr. delavec vozi določeno motorno vozilo) potrebno poznati dejstva, ki izhajajo iz vozniškega dovoljenja, je taka pridobitev anamnestičnih podatkov dopustna tudi z vidika varstva osebnih podatkov.

 
IP ni pristojen za strokovno presojo potrebnosti informacij, ki izhajajo iz vozniškega dovoljenja za izvedbo preventivnega zdravstvenega pregleda delavca, ker to spada v medicinsko stroko.  
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
 
