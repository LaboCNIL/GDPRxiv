

Videonadzor z živo sliko za spremljanje pacientov v psihiatrični bolnišnici
+
-


Datum: 02.06.2022
Številka: 07120-1/2022/192

Kategorije: Ocene učinkov v zvezi z varstvom podatkov, Video in avdio nadzor, Zdravstveni osebni podatki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da opravljate specialistično bolnišnično dejavnost s področja psihiatrije. Zanima vas, ali lahko nad takšnimi pacienti (predvsem na intenzivnih oddelkih) izvajate videonadzor, vendar le t. i živo sliko, brez hrambe posnetkov. Na tak način bi zdravstveno stanje pacienta lahko nenehno spremljali. Ko ste razmišljali, ali je mogoče isti namen doseči z manjšim posegom v zasebnost, ste po opravljenem tehtanju v okviru ocene učinka prišli do ugotovitve, da skrb za zdravje pacientov pretehta nad pravico do zasebnosti, ki si v tem primeru stojita nasproti. Zanima vas naše mnenje o uvedbi takšnega videonadzora.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
Videonadzor pacientov s pomočjo žive slike je lahko dopusten zgolj izjemoma, če bi to utemeljevali konkretno izkazani razlogi in posebne okoliščine. Konkretne razloge, ki terjajo uvedbo tovrstnega videonadzora mora strokovno utemeljiti upravljavec, ki je tudi odgovoren za zakonito izvajanje videonadzora. IP ne more opraviti presoje in odločiti o ustreznosti uvedbe takšnega videonadzora namesto upravljavca, prav tako ne dajemo predhodnega soglasja k uvedbi videonadzora. Upravljavec se najlažje in najbolj pravilno odloči o uvedbi takšne obdelave osebnih podatkov po temeljito izvedeni oceni učinka. Posebej izpostavljamo nujnost opredelitve vseh ukrepov za obravnavanje tveganj, predvsem ustreznega zavarovanja osebnih podatkov. Po izdelavi celovite ocene učinka se lahko na IP obrnete v postopku predhodnega posvetovanja (če bodo za to izpolnjeni pogoji).
 
 
Obrazložitev
 
V vašem zaprosilu za mnenje omenjate, da ste seznanjeni z mnenji IP št. 712-1/2019/1679 in št. 07120-1/2021/207, pri čemer je situacija v vaši bolnišnici v določenem delu podobna situaciji v navedenih mnenjih, deloma pa se od njiju bistveno razlikuje.
 
Kot je IP izpostavil v mnenju št. 07120-1/2021/207 bi bil tak videonadzor lahko dopusten zgolj izjemoma, če bi to utemeljevali konkretno izkazani razlogi in posebne okoliščine. Konkretne razloge, ki terjajo uvedbo tovrstnega videonadzora mora strokovno utemeljiti upravljavec, ki je tudi odgovoren za zakonito izvajanje videonadzora. IP lahko dokončno presojo zakonitosti izvede le v konkretnem inšpekcijskem ali drugem ustreznem postopku po preučitvi vseh okoliščin konkretnega primera.
 
V vašem zaprosilu za mnenje prav tako omenjate, da ste izvedli oceno učinkov v zvezi z varstvom podatkov, vendar je niste priložili, zato same ocene (če ste jo izvedli v skladu s 35. členom Splošne uredbe) ne moremo komentirati. Iz vašega zaprosila za mnenje bi se dalo razbrati, da ste morda z izdelavo ocene začeli (do ocene potrebnosti in sorazmernosti), niste pa je še v celoti dokončali. Ker ne gre za presojo konkretnega dokumenta, bo IP v nadaljevanju mnenje zasnoval na način, da se opredeli še do vsebine, ki naj bi jo ocena učinka v zvezi z varstvom podatkov zajemala. IP namreč meni, da je v vašem primeru bistveno, da opravite ustrezno in popolno oceno učinka v zvezi z varstvom osebnih podatkov, saj gre za potencialno obdelavo posebnih vrst osebnih podatkov z videonadzornim sistemom pri izvajanju zdravstvenega obravnave pacientov (podobno IP v mnenju št. 07120-1/2021/559 in št. 0712-1/2019/1679).
 
Sedmi odstavek 35. člena Splošne uredbe določa, da mora ocena učinka zajemati vsaj:

sistematičen opis predvidenih dejanj obdelave in namenov obdelave, kadar je ustrezno pa tudi zakonitih interesov, za katere si prizadeva upravljavec;
oceno potrebnosti in sorazmernosti dejanj obdelave glede na njihov namen;
oceno tveganj za pravice in svoboščine posameznikov, na katere se nanašajo osebni podatki, iz odstavka 1, ter
ukrepe za obravnavanje tveganj, vključno z zaščitnimi ukrepi, varnostne ukrepe ter mehanizme za zagotavljanje varstva osebnih podatkov in za dokazovanje skladnosti s to uredbo, ob upoštevanju pravic in zakonitih interesov posameznikov, na katere se nanašajo osebni podatki, ter drugih oseb, ki jih to zadeva.

 
Praktične napotke za izvedbo ocene učinka je IP podal v mnenju št. 07120-1/2021/207, sicer pa so na voljo številni ustrezni viri, ki jih je IP nanizal na posebni podstrani na naši spletni strani: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/ocena-u%C4%8Dinka-v-zvezi-z-varstvom-podatkov/.
 
Glede ocene potrebnosti in sorazmernosti ter tveganj za pravice in svoboščine posameznikov (točka (b) in (c) sedmega odstavka 35. člena Splošne uredbe) bi želeli izpostaviti, da so pacienti v vaši ustanovi v posebno ranljivem položaju, med drugim so določeni pacienti sprejeti tudi na podlagi odločitve sodišča in torej proti lastni volji, veliko pa se jih zaradi svojega zdravstvenega stanja zdravi tudi s pomirjevali in drugimi zdravili, ki vplivajo na sposobnost odločanja. Poleg tega, da gre torej za obsežno obdelavo posebnih vrst podatkov z uvedbo informacijskega (videonadzornega) sistema, gre v opisanem primeru tudi za obdelavo osebnih podatkov ranljivih skupin posameznikov, kjer obstaja nesorazmerje moči med upravljavcem in posameznikom, posameznik pa se obdelavi svojih osebnih podatkov praktično ne more upreti ali se ji izogniti. IP meni, da so te okoliščine tudi bistvene pri tehtanju potrebnosti in sorazmernosti posega v zasebnost posameznikov ter ugotavljanju tveganj za pravice in svoboščine takšnih pacientov. Ukrepi za blažitev tveganj morajo biti v takšnih okoliščinah toliko bolj strogi, rigorozni in obsežni.
 
Na tem mestu IP komentira tudi vaše sklicevanje na 29. člen Zakona o duševnem zdravju, po katerem so na vaših intenzivnih oddelkih potrebni posebni varovalni ukrepi (pri nekaterih pacientih). Ob tem poudarjamo, da navedeni člen kot posebna varovalna ukrepa opredeljuje telesno oviranje s pasovi in omejitev gibanja znotraj enega prostora (slednji ukrep je omejen na 12 ur, po preteku katerih zdravnik preveri utemeljenost ponovne uvedbe posebnega varovalnega ukrepa). IP meni, da ni izkazano, da bi zgolj izvajanje posebnih varovalnih ukrepov (ki so omejeni tako na konkretne paciente, okoliščine, časovno obdobje in redno preverjanje utemeljenosti) utemeljevalo uvedbo sistematičnega nadzora vseh pacientov na intenzivnih oddelkih (torej neomejeno na čas trajanja ukrepa za vsakega posameznika). Glede utemeljenosti uvedbe videonadzora zaradi drugih urgentnih stanj, ki narekujejo stalno spremljanje in nadzor zdravstvenega osebja, pa bi vam ustrezne odgovore podala pravilno in temeljito izvedena ocena učinka v zvezi z varstvom podatkov.
 
Glede ukrepov za obravnavanje tveganj ter ostalih ukrepov in mehanizmov (točka (d) sedmega odstavka 35. člena Splošne uredbe) je treba v primeru, da se odločite za uvedbo takšnega videonadzora, izpostaviti potrebo po zagotavljanju ustreznega zavarovanja podatkov. Zagotoviti je treba namreč ustrezno varnost oziroma zavarovanje osebnih podatkov, kot to določa iz člen 32 Splošne uredbe ter 24. in 25. člen ZVOP-1, kar pomeni, da mora upravljavec za namene varnosti oziroma zavarovanja osebnih podatkov sprejeti in izvajati ustrezne postopke in ukrepe, ki jih predvidevajo določbe navedenih členov. V vašem primeru velja opozoriti zlasti na zavarovanje posnetkov in/ali zaslonov oz. prikazovalnikov, na katere se prenaša slika dogajanja, saj mora biti v zvezi s tem zagotovljeno, da bo dostop do posnetkov ali spremljanje žive slike omogočen samo omejenemu krogu za to pooblaščenih oseb, ki takšen dostop potrebujejo zaradi opravljanja svojih delovnih nalog in da bo onemogočen dostop nepooblaščenim osebam (npr. obiskovalcev) do take slike. V primeru prenosa žive slike po brezžičnem omrežju je treba z ustreznim šifriranjem preprečiti tudi nepooblaščen dostop do slike pri njenem prenosu od kamere do ekrana. Poleg tega pa je treba za zakonito izvajanje videonadzora sprejeti tudi ustrezne dodatne ukrepe za ublažitev tveganj, kot na primer omejen nadzor le v določenem času, možnost izklopa sistema s strani osebja zavoda, ko se na primer izvaja oskrba pacienta, možnost izklopa na zahtevo pacienta, njegovega zastopnika ali obiskovalca (pravica do ugovora), itd.
 
IP še opozarja, da mora biti videonadzor usmerjen na točno določen in omejen prostor, izvajalec videonadzora pa bi moral izpolniti tudi zahteve iz 74. člena ZVOP-1, kar pomeni, da bi moral o izvajanju videonadzora obvezno objaviti ustrezno obvestilo, ki posamezniku omogoča, da se seznani z izvajanjem videonadzora najkasneje takrat, ko se ta nad njim začne izvajati. Obvestilo mora vsebovati točno določene informacije (da se izvaja videonadzor; naziv osebe javnega ali zasebnega sektorja, ki ga izvaja; telefonsko številko za pridobitev informacije, kje in koliko časa se shranjujejo posnetki iz videonadzornega sistema ter vse informacije in prvega in drugega odstavka 13. člena Splošne uredbe). Poleg tega bi bilo opozoriti še na določbe 77. člena ZVOP-1, ki v prvem in drugem odstavku določa, da se lahko izvajanje videonadzora znotraj delovnih prostorov izvaja le v izjemnih primerih, kadar je to nujno potrebno za varnost ljudi ali premoženja ali za varovanje tajnih podatkov ter poslovne skrivnosti, tega namena pa ni možno doseči z milejšimi sredstvi. Videonadzor se lahko izvaja le glede tistih delov prostorov, kjer je potrebno varovati prej navedene interese. V nadaljnjih odstavkih je določeno še, da je prepovedano izvajati videonadzor v delovnih prostorih izven delovnega mesta, zlasti v garderobah, dvigalih in sanitarnih prostorih (tretji odstavek); da morajo biti zaposleni pred začetkom izvajanja videonadzora po tem členu vnaprej pisno obveščeni o njegovem izvajanju (četrti odstavek) ter da se mora pred uvedbo videonadzora v osebi javnega ali zasebnega sektorja delodajalec posvetovati z reprezentativnim sindikatom pri delodajalcu (peti odstavek 77. člena).
 
Po izdelavi celovite ocene učinka vas lahko usmerimo na določbo 36. člena Splošne uredbe, ki predvideva postopek predhodnega posvetovanja glede izvedene ocene učinka, in sicer določa, da se upravljavec pred obdelavo posvetuje z nadzornim organom, kadar je iz ocene učinka v zvezi z varstvom podatkov iz člena 35 razvidno, da bi obdelava povzročila veliko tveganje, če upravljavec ne bi sprejel ukrepov za ublažitev tveganja. 36. člen nadalje opredeljuje obvezno vsebino vloge za predhodno posvetovanje.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
