

Prenašanje osebnih podatkov pacientov domov
+
-


Datum: 16.04.2020
Številka: 07120-1/2020/306

Kategorije: Pravne podlage, Zavarovanje osebnih podatkov, Zdravstveni osebni podatki
                        Pri Informacijskem pooblaščencu (IP) smo dne 16. 4. 2020 prejeli vaše vprašanje v zvezi s pripravami na začetek izvajanja nenujnih zdravstvenih pregledov v zunajbolnišnični dejavnosti. Medicinska sestra naj bi večer pred pregledom opravila telefonski pogovor s pacientom, ki naj bi prišel na pregled drugi dan in o tem (o zdravstvenem stanju pacienta in družinskih članov) opravila tudi zapis v določeno tabelo, ki bi jo nato naslednji dan prinesla v službo, kjer bi pacientu ponovno postavila enaka vprašanja in zabeležila odgovore. To pomeni, da bi morala iz ambulante domov odnesti seznam pacientov za naslednji dan z njihovimi osnovnimi osebnimi podatki. V zvezi s tem vas zanima, ali je prenašanje pacientovih osebnih podatkov domov v skladu z varovanjem osebnih podatkov. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.Pri tem domnevamo, da se vaše vprašanje nanaša na izvrševanje ministrskega Navodila za za sprejem in ambulantno specialistično obravnavo nenujnih pacientov v času epidemije COVID-19.Pod pogojem, da je zagotovljeno ustrezno zavarovanje osebnih podatkov je dopustno, da zdravstveni delavec, za potrebe izvajanja državnega navodila v zvezi z epidemijo COVID-19, iz ambulante odnese domov seznam pacientov zato, da bo lahko v okviru delovnih obveznosti izvedel komunikacijo z naročenim pacientom ter od njega pridobil ustrezne anamnestične podatke. O b r a z l o ž i t e v:Prenos osebnih podatkov domov je v konkretnem primeru dopusten, ker oziroma če: je prenos namenjen izvajanju zdravstvene dejavnosti, je prenos namenjen izvedbi zdravstvene oskrbe za konkretne paciente v skladu z enotnimi strokovnimi navodili pristojnega ministrstva ter v skladu z zahtevami po kakovostni, primerni in varni zdravstveni oskrbi, prenos izvede oseba, ki je pri izvajalcu zdravstvene dejavnosti zaposlena (ali opravlja delo na kakšni drugi pogodbeni podlagi) in to spada med njene delovne obveznosti, se prenos podatkov izvede po navodiih in z vednostjo izvajalca zdravstvene dejavnosti in se osebni podatki ne bodo obdelovali (uporabili, hranili ipd,) za kakšen drug namen ali na drug način, ki ni združljiv z izvajanjem zdravstvene dejavnosti. Pri tem je pomembno, da izvajalec zdravstvene dejavnosti in zdravstveni delavec poskrbita za to, da bodo osebni podatki pacientov varni v smislu izvajanja tehničnih in organizacijskih ukrepov za preprečitev nepooblaščenih dostopov do podatkov in nepooblaščenega spreminjanja podatkov s strani tretjih oseb, ter uničenja ali izgube podatkov. Glede zagotavljanja varnosti podatkov (zavarovanja podatkov) je na spletni strani IP že dostopnih več mnenj.Iz smiselno enakih razlogov je dopustno tudi beleženje anamnestičnih in drugih strokovno utemeljenih podatkov v tabelo, ki jo potem zdravstveni delavec naslednji dan prinese v ambulanto.To mnenje je skladno tudi z mnenjem št. 0712-1/2019/2476, ki je objavljeno na spletni strani IP in se nanaša na področje šolstva.Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav.informacijska pooblaščenka
