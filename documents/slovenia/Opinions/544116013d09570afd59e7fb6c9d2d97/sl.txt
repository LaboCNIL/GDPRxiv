

Način odjave promocijskih klicev
+
-


Datum: 01.03.2021
Številka: 07121-1/2021/385

Kategorije: Neposredno trženje, nagradne igre, Telekomunikacije in pošta
                        Informacijski pooblaščenec (v nadaljevanju: IP) je prejel vaše zaprosilo za mnenje in sicer vas zanima, ali obstaja predpisana oblika/način obvestila, ki se jo mora uporabnik držati, da se lahko po pravilih odjavi od promocijskih sporočil? Ste naročnik mobilnega operaterja in ves čas dobivate promocijske klice s strani vašega operaterja. Zanima vas, ali morajo upoštevati vašo željo po prenehanju promocijskih klicev, v kolikor je bila izražena:

 na samem klicu,
 poslana preko e-pošte.

Kot pojasnjujete je njihovo prepričanje, da se morate oglasiti v poslovalnici in podpisati dokument, vendar se vam zdi to samo zgolj dodatna ovira, ki bi odvrnila uporabnika od odjave. Glede na to, da se lahko od e-sporočil odjavite tudi preko e-pošte, se lahko tudi na klice odjavite na različne načine?
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Informacijski pooblaščenec (v nadaljevanju IP) pojasnjuje, da področje neposrednega trženja oziroma promocije z uporabo elektronskih komunikacij ureja Zakon o elektronskih komunikacijah (Uradni list RS, št. 109/12, 110/13, 40/14 – ZIN-B, 54/14 – odl. US, 81/15 in 40/17; ZEKom-1). ZEKom-1 v 2. odstavku 158. členu določa, da lahko fizična ali pravna oseba, ki od kupca svojih izdelkov ali storitev pridobi njegov elektronski naslov za elektronsko pošto, ta naslov uporablja za neposredno trženje svojih podobnih izdelkov ali storitev pod pogojem, da kupcu ponuja jasno in izrecno možnost, da brezplačno in enostavno zavrne takšno uporabo svojega elektronskega naslova takrat, ko so ti podatki za stike pridobljeni in ob vsakem sporočilu v primeru, da kupec ni zavrnil takšne uporabe že na začetku.
V tretjem odstavku 158. člena pa dalje določa, da je uporaba drugačnih sredstev za neposredno trženje z uporabo elektronskih komunikacij, kakor so določena v prejšnjih dveh odstavkih, je dovoljena le s soglasjem naročnika ali uporabnika. Zavrnitev soglasja mora biti za zadevnega naročnika ali uporabnika brezplačna. Pri uporabi govornih telefonskih klicev je treba upoštevati tudi določbe tretjega, četrtega in petega odstavka 150. člena  ZEKom-1.
Omenjene določbe 150. člena ZEKom-1 so:
(3) Naročniki morajo imeti možnost, da prepovedo uporabo svojih osebnih podatkov za klice, ki imajo komercialni ali raziskovalni namen. Naročnik lahko prepove uporabo svojih osebnih podatkov za oba ali samo za enega od navedenih namenov ob vpisu v imenik ali kadar koli pozneje. Izdajatelj imenika mora prepoved uporabe naročnikovih osebnih podatkov za določen namen nedvoumno označiti v imeniku. Če je naročnik prepoved uporabe posredoval po vpisu v imenik ali jo je vsebinsko spremenil, mora izdajatelj imenika spremembo v imeniku označiti takoj ob prvi naslednji izdaji.
(4) Zavrnitev vpisa v javni imenik, preverjanje, sprememba ali izbris osebnih podatkov iz drugega odstavka tega člena kakor tudi vpis prepovedi uporabe naročnikovih osebnih podatkov za namena iz prejšnjega odstavka ali vpisi sprememb te prepovedi morajo biti za naročnika brezplačni.
(5) Pravne ali fizične osebe, ki opravljajo klice, ki imajo komercialni ali raziskovalni namen, morajo upoštevati prepoved uporabe naročnikovih osebnih podatkov, označene v zadnjem izdanem elektronskem imeniku, če se te označbe razlikujejo od označb v tiskanem imeniku istega izdajatelja.
Glede na navedeno menimo, da v zakonu ni podlage, da bi vaš mobilni operater pogojeval prepoved uporabe vaše telefonske številke v komercialne namene z vašim prihodom v poslovalnico in podpisom dokumenta, saj zakon ne zahteva takšnega načina preklica soglasja; ravno obratno, glede na določbo 3. odstavka 158. člena imate pravico preklicati soglasje in ne iz določb ZEKom-1 niti iz določb Splošne uredbe ne izhaja, da morate to storiti osebno z obiskom v poslovalnici. Tudi 3. odstavek člena 7 Splošne uredbe namreč določa, da ima posameznik, na katerega se nanašajo osebni podatki, pravico, da svojo privolitev kadar koli prekliče in da je privolitev enako enostavno preklicati kot dati. Navedeno je treba razumeti tudi tako, da četudi ste privolitev v izvajanje neposrednega trženja dali osebno, to še ne pomeni, da je ne morete preklicati na drugačen (enostavnejši) način, kot ste jo podali.
Predlagamo, da z mnenjem seznanite vašega operaterja oziroma se obrnete na pristojni organ za nadzor 150. in 158. člena ZEKom-1, in sicer je to:
Agencija za komunikacijska omrežja in storitve Republike SlovenijeStegne 7, 1000 Ljubljana, Slovenija; e-pošta: info.box@akos-rs.si.
 
S spoštovanjem,
 
Mojca Prelesnik, univ.dipl.prav.,                                                                                                   
informacijska pooblaščenka
 
Pripravil:                                                                                                                                 
mag. Andrej Tomšič,
namestnik informacijske pooblaščenke        
