

Oznaka lokacije objekta na zemljevidu
+
-


Datum: 04.11.2021
Številka: 07121-1/2021/2168

Kategorije: Definicija OP
                        Informacijski pooblaščenec (v nadaljevanju: IP) je prejel vaše zaprosilo za mnenje glede oznake vaše hiše na zemljevidu spletne strani podjetja, ki se ukvarja s spletno prodajo.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
IP uvodoma pojasnjuje, da osebni podatki skladno s prvo točko 4. člena Splošne uredbe o varstvu podatkov predstavljajo katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. Splošna uredba o varstvu podatkov tako v odnosu na ZVOP-1 bistveno ni spremenila definicije osebnega podatka in ključni test še vedno ostaja določljivost posameznika. Na določljivost posameznika pa se gleda široko, torej ne samo skozi lastne zmožnosti, namene in interese, temveč se upošteva tudi, ali bi iz podatkov, ki jih nekdo obdelujete, drugi lahko izvedeli, na koga se nanašajo podatki. Treba je upoštevati vsa sredstva, informacije in znanja, ki jih imajo na voljo tudi drugi subjekti, ki bi lahko določili, za katerega posameznika gre
Iz navedb v vašem zaprosilu za mnenje po mnenju IP izhaja, da gre za objavo lokacije objekta. IP poudarja, da imajo podatki lahko naravo osebnega podatka zgolj in samo v primeru, če se nanašajo na posameznika, ne pa na objekt (nepremičnino). Ob tem IP pojasnjuje, da bi tudi v primeru, da je mogoče določiti lokacijo objekta (na podlagi objavljenega naslova), ne da bi bili objavljeni tudi drugi podatki in okoliščine, ki bi omogočale določitev posameznika, slednji le stežka bil določen oziroma določljiv, saj bi se podatek lahko nanašal na večje število posameznikov in na podlagi poznavanja zgolj lokacije objekta v večini primerov ni mogoče priti do enega, določljivega posameznika.
IP ob tem poudarja, da konkretno presojo, ali gre v primeru, ki ga opisujete v vašem zaprosilu za mnenje, za obdelavo osebnih podatkov v smislu Splošne uredbe o varstvu podatkov, lahko opravi le v inšpekcijskem postopku. IP tako v okviru neobveznega mnenja in brez poznavanja konkretnih okoliščin ne more ugotavljati obstoja morebitne kršitve varstva osebnih podatkov v konkretnem primeru. To lahko stori le po preučitvi vseh okoliščin primera v ustreznem inšpekcijskem postopku.
IP pojasnjuje tudi, da se v skladu s četrtim odstavkom 143. člena Kazenskega zakonika (KZ-1; Uradni list RS, št. 50/12 – UPB, 6/16 – popr., 54/15, 38/16, 27/17, 23/20, 91/20, 95/21) z zaporom od treh mesecev do treh let kaznuje, kdor prevzame identiteto druge osebe ali z obdelavo njenih osebnih podatkov izkorišča njene pravice, si na njen račun pridobiva premoženjsko ali nepremoženjsko korist ali prizadene njeno osebno dostojanstvo. Če menite, da so v konkretnem primeru izpolnjeni znaki navedenega kaznivega dejanja, lahko to dejanje prijavite Policiji, ki je pristojna za ukrepanje. Ob tem pa IP opozarja, da mora za obstoj navedenega kaznivega dejanja obstajati naklep storilca, da prevzame identiteto, izkorišča pravice žrtve tega kaznivega dejanja ali pridobiva premoženjsko ali nepremoženjsko korist ali prizadene njeno osebno dostojanstvo.
IP sklepno svetuje, da se za odstranitev lokacije objekta s spletne strani primarno ponovno obrnete na lastnika spletne strani, saj boste praviloma tako najhitreje in najenostavneje rešili nastalo situacijo.
 
S spoštovanjem.
 
 
Pripravil:
Matej Sironič,                                                   
Svetovalec pooblaščenca
za varstvo osebnih podatkov
 
Mojca Prelesnik, univ. dipl. prav.,
Informacijska pooblaščenka
