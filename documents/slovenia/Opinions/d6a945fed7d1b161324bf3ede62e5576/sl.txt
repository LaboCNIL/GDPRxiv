

Pridobivanje informacij o vpogledu v registrsko številko
+
-


Datum: 06.08.2020
Številka: 07121-1/2020/1375

Kategorije: Inšpekcijski postopki, Pravica do seznanitve z lastnimi osebnimi podatki, Rok hrambe OP, Zavarovanje osebnih podatkov
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nas sprašujete, na kakšen način oziroma na koga se lahko obrnete, da bi preverili, ali je kdo (nepooblaščeno) preverjal vaše osebne podatke v povezavi z registrsko številko vašega avtomobila. Ali za to potrebujte utemeljen sum ali je dovolj samo, da želite to informacijo? Zanima vas še, za koliko časa nazaj so te informacije dostopne (zabeležene, v kolikor bi do vpogleda prišlo).Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.IP pojasnjuje, da ima vsak posameznik skladno z določbami Splošne uredbe pravico pridobiti v jedrnati, pregledni, razumljivi in lahko dostopni obliki ter jasnem in preprostem jeziku vse informacije iz členov 13 in 14 ter sporočila iz členov 15 do 22 in 34 Splošne uredbe.Posameznik ima tako skladno s členom 15(1) pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in naslednje informacije:(a) namene obdelave;(b) vrste zadevnih osebnih podatkov;(c) uporabnike ali kategorije uporabnika, ki so jim bili ali jim bodo razkriti osebni podatki, zlasti uporabnike v tretjih državah ali mednarodnih organizacijah;(d) kadar je mogoče, predvideno obdobje hrambe osebnih podatkov ali, če to ni mogoče, merila, ki se uporabijo za določitev tega obdobja;(e) obstoj pravice, da se od upravljavca zahteva popravek ali izbris osebnih podatkov ali omejitev obdelave osebnih podatkov v zvezi s posameznikom, na katerega se nanašajo osebni podatki, ali obstoj pravice do ugovora taki obdelavi;(f) pravico do vložitve pritožbe pri nadzornem organu;(g) kadar osebni podatki niso zbrani pri posamezniku, na katerega se ti nanašajo, vse razpoložljive informacije v zvezi z njihovim virom;(h) obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.Skladno s členom 12(3) Splošne uredbe upravljavec informacije o ukrepih, sprejetih na zahtevo v skladu s členi 15 do 22, posamezniku, na katerega se nanašajo osebni podatki, zagotovi brez nepotrebnega odlašanja in v vsakem primeru v enem mesecu po prejemu zahteve.V vašem primeru vam svetujemo, da pri upravljavcu osebnih podatkov (kdo je upravljavec osebnih podatkov morate glede na okoliščine primera ugotoviti sami, lahko je to policija, upravna enota…) naslovite zahtevo pridobitev informacij skladno s členom 15(1) Splošne uredbe. Obrazec zahteve je dostopen na naslovu https://www.ip-rs.si/obrazci/varstvo-osebnih-podatkov/.Pri tem pojasnjujemo, da točka (c) člena 15(1) določa, da ima posameznik pravico pridobiti informacije o uporabnikih ali kategorijah uporabnikov, ki so jim bili ali jim bodo razkriti osebni podatki, vendar se to nanaša le na t.i. zunanje uporabnike. To pomeni, da lahko skladno z navedeno pravno podlago dostopate le do podatka o tem, komu izven upravljavca so bili posredovani vaši osebni podatki in ne, kdo konkretno je obdeloval osebne podatke znotraj upravljavca (npr. kateri zaposleni). Če pa sumite, da je upravljavec oz. njegovi zaposleni nezakonito obdeloval vaše osebne podatke, lahko vložite prijavo zaradi kršitve varstva osebnih podatkov (obrazec prijave je dostopen na spletnem naslovu https://www.ip-rs.si/obrazci/varstvo-osebnih-podatkov/).V zvezi z vašim zadnjim vprašanjem glede roka hrambe podatkov vam prav tako svetujemo, da vprašanje skladno s točko (d) člena 15(1) naslovite na upravljavca osebnih podatkov.Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.Vsa mnenja IP so objavljena in dostopna na naši spletni strani: https://www.ip-rs.si/vop/.Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.Lep pozdrav,                                                                                   Mojca Prelesnik                                                                                   informacijska pooblaščenkaPripravila:                                                                                                                              mag. Polona Merc, univ. dipl. prav.,svetovalka IP za varstvo osebnih podatkovTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
