

Javnost davčne številke samostojnega podjetnika
+
-


Datum: 24.12.2020
Številka: 07121-1/2020/2309

Kategorije: Definicija OP, Pravne podlage
                        Informacijski pooblaščenec (v nadaljevanju: IP) je prejel vaše elektronsko sporočilo, v katerem navajate, da ste pred kratkim odprli popoldanski s. p. Opazili ste, da sedaj nekatera podjetja vaše podatke objavljajo na spletu, med drugim tudi vašo davčno številko. Menite, da gre za zlorabo vaših osebnih podatkov in se vam takšna objava ne zdi dopustna.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP pojasnjuje, da Splošna uredba o varstvu podatkov, v prvi točki 4. člena opredeljuje pojem »osebni podatek« kot katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.Samostojni podjetnik (s. p.), glede na veljavno statusno pravno ureditev gospodarskih subjektov, je fizična oseba, ki na trgu samostojno opravlja pridobitno dejavnost kot svojo izključno dejavnost. Samostojni podjetnik ni pravna oseba in tudi ni gospodarska družba, je pa nosilec gospodarskega podjema, »imetnik« podjetja in zato enakovreden gospodarski subjekt nasproti npr. gospodarskim družbam. Naziv samostojnega podjetnika, ki sicer vsebuje ime in priimek fizične osebe, ne predstavlja osebnega podatka, saj gre dejansko za podatek o gospodarskem subjektu. Po določbah Splošne uredbe je samostojni podjetnik zaščiten v smislu varovanja njegovih osebnih podatkov le, torej kot ne-gospodarski subjekt. Takšno stališče je že zavzelo tudi Ustavno sodišče RS v odločbah št. U-I-84/03 in št. U-I-298/04.V konkretnem primeru to pomeni, da obdelava vaših podatkov kot subjekta, ki opravlja oz. je opravljal dejavnost kot s. p., ne pomeni obdelave varovanih osebnih podatkov. Posledično so v skladu z veljavnimi predpisi javno objavljeni tisti podatki, ki se nanašajo na vaš s. p. (torej ime, priimek, naslov opravljanja dela, telefonska številka s. p., davčna številka ipd.), ne pa tudi npr. datum rojstva ipd. Gre namreč za podatke, ki se nanašajo na opravljanje vaše gospodarske dejavnosti kot podjetnika oziroma podatke, s katerimi  nastopate na trgu kot poslovni subjekt. Ti podatki izgubijo status varovanih osebnih podatkov posameznika kot fizične osebe, ko tak posameznik prične nastopati na trgu kot poslovni subjekt.Glede javnosti podatka o davčni številki s. p. IP tudi opozarja na določbe Zakona o gospodarskih družbah Uradni list RS, št. 65/09 s spremembami in dopolnitvami; v nadaljevanju: ZGD-1 in Zakona o Poslovnem registru Slovenije (Uradni list RS, št. 49/06, s spremembami in dopolnitvami, v nadaljevanju: ZPRS-1). V zvezi s tem drugi odstavek 74. člena ZGD-1 določa, da se v Poslovni register Slovenije oziroma AJPES vpisujejo med drugim tudi podatki o samostojnem podjetniku, in sicer njegovo ime in priimek, EMŠO, prebivališče, davčna številka ter navedba dejavnosti, ki jih bo podjetnik opravljal. ZGD-1 sicer ne opredeljuje, kateri od navedenih podatkov se objavijo oziroma so javni. ZPRS-1 pa v prvem odstavku 8. člena določa, da upravljavec registra oziroma AJPES za vodenje in vzdrževanje poslovnega registra ter za zagotavljanje varnosti pravnega prometa obdeluje podatke o ustanoviteljih posamezne enote poslovnega registra (to so osebno ime oziroma firma, sedež in naslov oziroma naslov stalnega ali začasnega prebivališča, EMŠO ali matična številka ter davčna številko, telefon, telefaks, elektronski naslov in naslov spletne strani). V osmi alineji 2. člena ZPRS-1 pa določa, da davčna številka in naslov prebivališča kot naslov fizične osebe, ki sta hkrati davčna številka in sedež poslovnega subjekta, z vpisom tega poslovnega subjekta v poslovni register postaneta javna podatka. Ker gre za javne podatke, jih kot take lahko uporabljajo tudi druge spletne strani.Svetujemo, da si več o pravicah posameznika glede varstva podatkov preberete tudi na naši spletni strani www.tiodločaš.si.Vsa mnenja IP so objavljena in dostopna na naši spletni strani: https://www.ip-rs.si/vop/.Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.Lep pozdrav,Mojca Prelesnikinformacijska pooblaščenkaPripravila:mag. Vanja Zrimšek, univ. dipl. prav.,svetovalka IPTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
