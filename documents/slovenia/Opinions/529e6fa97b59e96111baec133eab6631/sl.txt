

Kršitev varstva OP pri menjavi programske sheme operaterja
+
-


Datum: 20.07.2021
Številka: 07121-1/2021/1272

Kategorije: Telekomunikacije in pošta, Pravne podlage, Obveščanje o kršitvah varnosti
                        Prejeli smo vaše zaprosilo za mnenje, v katerem pojasnjujete, da je operater elektronskih komunikacij nepooblaščeno spremenil nastavitve vaše programske sheme. Menite, da gre pri tem za kršitev  varnosti osebnih podatkov po 33. in 34. členu  Splošne uredbe o varstvu podatkov. Prilagate tudi pojasnilo operaterja, ki navaja, da so zaradi zagotavljanja ustrezne učinkovitosti sistema pričeli s  ponastavitvijo TV-programov žal tudi tistim uporabnikom, ki ste si programsko  shemo predhodno že prilagodili. To pomeni, da se vam je pri tem ponastavil  sistemsko nastavljen vrstni red TV-programov. Operater pojasnjuje, da imate možnost programsko shemo še enkrat  nastaviti in se vam za nevšečnosti zaradi sprememb opravičuje.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uvodoma pojasnjujemo, da Informacijski pooblaščenec podaja nezavezujoča mnenja in pojasnila, ne more pa izven inšpekcijskih postopkov presojati konkretnih dejanj obdelave osebnih podatkov.
 
Splošna uredba v členu 6 določa pravne podlage, na podlagi katerih lahko upravljavec osebnih podatkov le-te zakonito obdeluje. Med drugim lahko podlago za obdelavo določa specialna zakonodaja, skladno s 3. odstavkom člena 6 Splošne uredbe. Specialna zakonodaja, ki ureja obdelavo osebnih podatkov na področju storitev elektronskih komunikacij, ki jih izvajajo operaterji elektronskih komunikacij je Zakon o elektronskih komunikacijah (Uradni list RS, št. 109/12 s spremembami in dopolnitvami; ZEKom -1).
 
Odbor za varstvo podatkov (EDPB) je sprejel mnenje (št. 5/2019) glede odnosa med Splošno uredbo in Direktivo o e-zasebnosti 2002/58/ES (ta direktiva je v slovenski pravni red prenesena z ZEKom-1). V mnenju, ki je za IP v smislu enotne interpretacije zavezujoče, odbor pojasnjuje, da so pravne podlage za obdelavo osebnih podatkov na omenjenem področju določene v ZEKom-1, kot specialnem aktu. V kolikor pravne podlage za določeno obdelavo osebnih podatkov v ZEKom-1 ni, taka obdelava ne more biti zakonita z vidika načela obdelave osebnih podatkov iz člena 5 Splošne uredbe.
 
Prav tako ZEKom-1 v 159. členu določa obveznosti  operaterja v zvezi z kršitvami varstva osebnih podatkov, o katerih mora operater nemudoma obvestiti agencijo. Če je verjetno, da kršitev varstva osebnih podatkov škodljivo vpliva na osebne podatke in zasebnost naročnika ali posameznika, mora izvajalec iz prejšnjega odstavka brez neupravičenega odlašanja o tej kršitvi obvestiti tudi zadevnega naročnika ali posameznika.
 
Ker gre v vašem primeru za aktivnosti operaterja elektronskih komunikacij, mora ta upoštevati tako dopustne pravne podlage, ki jih za obdelavo osebnih podatkov naročnikov določa ZEKom-1, kot tudi ostale tam določene omejitve.
 
IP ob tem poudarja, da ni pristojen za interpretacijo in za izvajanje nadzora nad določbami ZEKom-1, saj to sodi v pristojnosti Agencije za komunikacijska omrežja in storitve RS (info.box@akos-rs.si).
 
S spoštovanjem,
 
Mojca Prelesnik, univ. dipl. prav.,
Informacijska pooblaščenka
 
 
Pripravila:                                                                                                                                
Jelena Burnik,
vodja mednarodnega sodelovanja in nadzora
