

Posredovanje podatkov občini o nacionalnem preverjanju znanja
+
-


Datum: 21.01.2022
Številka: 07120-1/2022/18

Kategorije: Pravne podlage, Šolstvo, Statistika in raziskovanje, Anonimizacija/psevdonimizacija
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da je občina od vaše osnovne šole zahtevala posredovanje podatkov o nacionalnem preverjanju znanja za leto 2020/2021, pri čemer naj bi navedli odstotke. Občina to potrebuje za ISO presojo na občini. Zanima vas, ali lahko te podatke posredujete. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.

 Posredovanje statističnih anonimiziranih podatkov 

Glede na vaš zapis IP sklepa, da bi v danem primeru lahko šlo za posredovanje statističnih podatkov, saj navajate, da naj bi občina zahtevala podatke o odstotkih glede nacionalnega preverjanja za leto 2020/2021 za vašo šolo. Obdelava v statistične namene ima v Splošni uredbi poseben režim in pogosto predstavlja primer nadaljnje obdelave osebnih podatkov, ki po namenu ni enaka prvotni obdelavi. Skladno s členom 5(1)(b) Splošne uredbe, ki ureja načelo omejitve namena, morajo biti vsi osebni podatki zbrani za določene, izrecne in zakonite namene ter se ne smejo nadalje obdelovati na način, ki ni združljiv s temi nameni; nadaljnja obdelava v namene arhiviranja v javnem interesu, v znanstveno- ali zgodovinskoraziskovalne namene ali statistične namene v skladu s členom 89(1) pa ne velja za nezdružljivo s prvotnimi nameni. Domneva združljivosti torej velja le pod pogojem, da se pri takšni nadaljnji obdelavi upoštevajo ustrezni zaščitni ukrepi za pravice in svoboščine posameznika, na katerega se nanašajo osebni podatki, kot jih zahteva člen 89(1) Splošne uredbe (npr. anonimizacija ali psevdonimizacija).
Prvi odstavek še veljavnega 17. člena ZVOP-1 določa, da se ne glede na prvotni namen zbiranja lahko osebni podatki nadalje obdelujejo za zgodovinsko, statistično in znanstveno-raziskovalne namene. Osebni podatki se posredujejo uporabniku osebnih podatkov za namen obdelave iz prejšnjega odstavka v anonimizirani obliki, če zakon ne določa drugače ali če posameznik, na katerega se nanašajo osebni podatki, ni predhodno podal pisne privolitve, da se lahko obdelujejo brez anonimiziranja (drugi odstavek 17. člena ZVOP-1). Če se osebni podatki glede na to določbo posredujejo v neanonimizirani obliki, pa tretji in četrti odstavek 17. člena ZVOP-1 določata nadaljnje varovalke, ki jih mora upoštevati uporabnik.
IP ob tem izpostavlja, da je treba ločevati pojma anonimizacija in psevdonimizacija. Anonimizacija podatkov pomeni obdelavo osebnih podatkov in mora biti opravljena skladno z določbami Splošne uredbe. Vendar pa je anonimiziran podatek nemogoče pripisati določljivemu ali določenemu posamezniku, zato tak podatek ne šteje več za osebni podatek in posledično ne spada v področje uporabe Splošne uredbe. Psevdonimizacija pa pomeni obdelavo osebnih podatkov na tak način, da osebnih podatkov brez dodatnih informacij ni več mogoče pripisati specifičnemu posamezniku, na katerega se nanašajo osebni podatki, če se take dodatne informacije hranijo ločeno ter zanje veljajo tehnični in organizacijski ukrepi za zagotavljanje, da se osebni podatki ne pripišejo določenemu ali določljivemu posamezniku (člen 4(5) Splošne uredbe). Takšni podatki pa še vedno veljajo za osebne podatke in so podvrženi določbam Splošne uredbe.
Ob tem pa je pomembno upoštevati določbo 21. člena Pravilnika o nacionalnem preverjanju znanja v osnovni šoli (Uradni list RS, št. 30/13 in 49/17; v nadaljevanju: Pravilnik), ki določa, da se podatki in analize o dosežkih nacionalnega preverjanja znanja ne smejo uporabiti za razvrščanje osnovnih šol. Kadar se podatki uporabijo za raziskovalne, analitične in izobraževalne namene in kadar se ovrednoteni preizkusi znanja uporabijo za učne namene, identiteta učencev in šole ne sme biti razpoznavna.

 Posredovanje osebnih podatkov

V kolikor pa v danem primeru občina zahteva posredovanje (neanonimiziranih) osebnih podatkov, v takem primeru mora za obdelavo osebnih podatkov obstajati ustrezna pravna podlaga. Obdelava osebnih podatkov je na podlagi člena 6(1) Splošne uredbe zakonita le in kolikor je izpolnjen vsaj eden od naslednjih pogojev:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito posameznika, na katerega se nanašajo osebni podatki, ali druge fizične osebe;
obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok

Za javni sektor (kamor spadajo tudi osnovne šole in občine) v skladu z 9. členom ZVOP-1, ki se v tem delu še uporablja, velja, da se osebni podatki v javnem sektorju lahko obdelujejo, če obdelavo osebnih podatkov in osebne podatke, ki se obdelujejo, določa zakon. Z zakonom se lahko določi, da se določeni osebni podatki obdelujejo le na podlagi osebne privolitve posameznika.
 
V kolikor niste prepričani, na kateri pravni podlagi občina zahteva osebne podatke, vam svetujemo, da pred posredovanjem osebnih podatkov, pri občini preverite, ali pravna podlaga (npr. zakonska določba) za takšno obdelavo obstaja. Namreč kot upravljavec osebnih podatkov imate odgovornost za zakonito posredovanje osebnih podatkov.
 
Kakor izhaja iz mnenja, morate primarno ugotoviti, ali gre v danem primeru za posredovanje statističnih in anonimiziranih podatke, katere je mogoče posredovati, kakor je obrazloženo zgoraj in upoštevajoč omejitev iz 21. člena Pravilnika, ali gre za osebne podatke, za katere mora obstajati ustrezna pravna podlaga iz člena 6(1) Splošne uredbe v povezavi z 9. členom ZVOP-1. IP na koncu pojasnjuje, da v okviru mnenja ne more podati dokončnega odgovora, saj izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati, temveč lahko zgolj opozori na relevantno pravno podlago ter pogoje, ki morajo biti izpolnjeni, da je določeno posredovanje podatkov zakonito.
 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                  
                                                                                                informacijska pooblaščenka
 
Pripravila: Neja Domnik, mag. prav.,
asistentka svetovalca pri IP
