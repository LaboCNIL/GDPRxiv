

Neposredno trženje in obdelava OP tretjih oseb
+
-


Datum: 12.02.2021
Številka: 07121-1/2021/275

Kategorije: Elektronska pošta, Neposredno trženje, nagradne igre, Pravica do ugovora
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da odpirate spletno trgovino in opažate vedno pogostejšo prakso, da posamezniki naročijo izdelek za tretjo osebo, recimo kot darilo. Zanima vas, ali lahko takšni tretji osebi (obdarovancu oz. prejemniku) skladno z 72. členom ZVOP-1 pošiljate reklamna obvestila po navadni pošti.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Področje izvajanja neposrednega trženja je urejeno tako v ZVOP-1 kot v Zakonu o elektronskih komunikacijah (Uradni list RS, št. 109/12, s sprem. in dop.; v nadaljevanju ZEKom-1), pravna podlaga za obdelavo pa se razlikuje glede na vrsto komunikacije, ki je uporabljena za neposredno trženje (elektronske komunikacije, poštne storitve itd.)
 
Neposredno trženje s pomočjo elektronskih komunikacij je zakonodajalec uredil v 158. členu Zakona o elektronskih komunikacijah (Uradni list RS, št. 109/12, s sprem. in dop.; v nadaljevanju ZEKom-1), kadar gre za nenaročena e-sporočila, telefonske klice in SMS sporočila. Pošiljanje nenaročenih sporočil s pomočjo elektronskih komunikacij je dovoljeno le v naslednjih primerih:
-    če je posameznik za to podal predhodno soglasje ali
-    če je posameznik pri pošiljatelju kupil kakšen izdelek ali storitev in mu pri tem zaupal svoj e-naslov je dovoljeno trženje njegovih podobnih izdelkov ali storitev na ta e-naslov (natančne pogoje določa drugi odstavek 158. člena ZEKom-1).
 
Ugotavljamo, da trženje s pomočjo elektronskih komunikacij v primeru, kot ga opisujete (pošiljanje sporočil tretjim osebam, ki niso posamezniki, brez njihovega soglasja), ne bi bilo dopustno. Drugače pa je s trženjem po navadni pošti, na kar se osredotoča vaše zaprosilo za mnenje. To je urejeno v 72. členu ZVOP-1, ki je ohranil veljavnost kljub sprejemu Splošne uredbe, saj ureja specifično področje, ki ga Splošna uredba ne ureja eksplicitno (področna ureditev). Prvi odstavek 72. člena določa, da lahko upravljavec osebnih podatkov uporablja osebne podatke posameznikov, ki jih je zbral iz javno dostopnih virov ali v okviru zakonitega opravljanja dejavnosti, tudi za namene ponujanja blaga, storitev, zaposlitev ali začasnega opravljanja del. V tretjem odstavku 72. člena ZVOP-1 je nadalje še določeno, da mora upravljavec osebnih podatkov neposredno trženje izvajati tako, da posameznika ob izvajanju neposrednega trženja obvesti o njegovih pravicah iz 73. člena tega zakona, to je, da lahko kadarkoli pisno ali na drug dogovorjen način zahteva, da upravljavec osebnih podatkov trajno ali začasno preneha uporabljati njegove osebne podatke za namen neposrednega trženja.
 
IP glede na vse navedeno meni, da se lahko šteje, da so bili osebni podatki tretjih oseb (obdarovancev, prejemnikov izdelka) pridobljeni v okviru zakonitega opravljanja dejavnosti in jih lahko posledično uporabite za namene ponujanja blaga in storitev.
 
Pri tem pa morate, kot že sami pravilno ugotavljate, upoštevati določbe prvega in drugega 14. člena Splošne uredbe in prejemniku izdelka skupaj s pošiljko (tretji odstavek 14. člena) zagotoviti naslednje informacije:
(a) identiteto in kontaktne podatke upravljavca in njegovega predstavnika, kadar ta obstaja;
(b) kontaktne podatke pooblaščene osebe za varstvo podatkov, kadar ta obstaja;
(c) namene, za katere se osebni podatki obdelujejo, kakor tudi pravno podlago za njihovo obdelavo;
(d) vrste zadevnih osebnih podatkov;
(e) uporabnike ali kategorije uporabnikov osebnih podatkov, kadar obstajajo;
(f) kadar je ustrezno, informacije o tem, da namerava upravljavec prenesti osebne podatke uporabniku v tretji državi ali mednarodni organizaciji, ter o obstoju ali neobstoju sklepa Komisije o ustreznosti ali v primeru prenosov iz člena 46 ali 47 ali drugega pododstavka člena 49(1) sklic na ustrezne ali primerne zaščitne ukrepe in sredstva za pridobitev njihove kopije ali kje so na voljo.
 
Poleg tega mora upravljavec zagotoviti še naslednje informacije:
(a) obdobje hrambe osebnih podatkov ali, če to ni mogoče, merila, ki se uporabijo za določitev tega obdobja;
(b) kadar obdelava temelji na točki (f) člena 6(1), zakonite interese, za uveljavljanje katerih si prizadeva upravljavec ali tretja oseba;
(c) obstoj pravice, da se od upravljavca zahtevajo dostop do osebnih podatkov in popravek ali izbris osebnih podatkov ali omejitev obdelave v zvezi s posameznikom, na katerega se nanašajo osebni podatki, in obstoj pravice do ugovora obdelavi ter pravice do prenosljivosti podatkov;
(c) kadar obdelava temelji na točki (a) člena 6(1) ali točki (a) člena 9(2), obstoj pravice, da se lahko privolitev kadar koli prekliče, ne da bi to vplivalo na zakonitost obdelave podatkov, ki se je na podlagi privolitve izvajala do njenega preklica;
(e) pravico do vložitve pritožbe pri nadzornem organu;
(f) od kje izvirajo osebni podatki in po potrebi, ali izvirajo iz javno dostopnih virov, in
(g) obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.
 
Pravilno in nujno je torej, da posameznike ob izvajanju neposrednega trženja še posebej, ločeno od vseh drugih informacij, opozorite na pravico, da lahko kadar koli zahtevajo prenehanje uporabe njihovih osebnih podatkov za namen neposrednega trženja ter jim ob tem ponudite tudi možnost odjave od reklamnih sporočil.
 
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
