

Posredovanje zdravstvene dokumentacije svojcem pacienta
+
-


Datum: 20.04.2021
Številka: 07120-1/2021/210

Kategorije: Zdravstveni osebni podatki, Pravne podlage
                        Pri Informacijskem pooblaščencu (IP) smo dne 16. 4. 2021 prejeli vaše zaprosilo za mnenje o tem, ali je hči varovanke v DSO upravičena do kopije zdravstvene dokumentacije. Ali smete kot zdravstveni dom hčerki posredovati kopijo brez privolitve pacientke, ki je trenutno v bolnišnici, pri odhodu v bolnišnico pa je bila privolitveno sposobna. Hčerka je tudi kontaktna oseba za dajanje informacij o zdravstvenem stanju v DSO.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Hči še živeče pacientke je upravičena do kopije zdravstvene dokumentacije pacientke:
- če je pacientka v to veljavno privolila ali
- če je pacientka (ki predhodno ni podala privolitve) v stanju privolitvene nesposobnosti in nima oseb, ki imajo glede odločanja o njeni zdravstveni oskrbi prednost pred hčerko (te osebe so zakonec, skrbnik, pacientov zdravstveni pooblaščenec).
 
 
O b r a z l o ž i t e v:
 
Če je hči oseba, ki jo je pacientka določila kot osebo, ki je upravičena do informacij o zdravstvenem stanju to še ne pomeni nujno, da ta izjava pride v poštev tudi za zdravstveni dom, saj je bila verjetno dana v razmerju do DSO (in ne do ZD). Poleg tega je zelo pomembno, kakšna je konkretna vsebina te izjave. IP ne more presojati vsebine izjave in njenih učinkov izven konkretnega inšpekcijskega postopka.
 
Če je pacient privolitveno sposoben, velja naslednje: ožji svojci so lahko le izjemoma upravičeni do zdravstvene dokumentacije brez pacientove privolitve, toda le, če se pacient – kljub pozivu ZD-ja – ne bi želel opredeliti do posredovanja dokumentacije ali tega ne bi mogel storiti.
 
Zato je za razkrivanje dokumentacije ožjim svojcem redoma potrebna privolitev pacienta, ki jo lahko da na splošno in za nedoločene primere, ali pa jo lahko poda za konkreten primer po tem, ko ga k temu pozove ZD zaradi prejema zahteve pacientovega svojca. Privolitev lahko predloži tudi svojec.
 
Drugače je, če je pacient v času odločanja o zahtevi privolitveno nesposoben. V tem primeru so do dokumentacije upravičene:

osebe, za katere je pacient v času privolitvene sposobnosti podal ustrezno privolitev ali
osebe, ki lahko odločajo o pacientovi zdravstveni oskrbi v določenem vrstnem redu: najprej je to pacientov zdravstveni pooblaščenec (če ga ima), nato skrbnik (če ga ima), zatem zakonec ali zunajzakonski partner in šele potem pacientovi otroci. Izjema je, če pacient določene osebe vnaprej izključi iz pravice do nadomestnega odločanja.

 
To mnenje je oprto na določbe 33., 38., 44. in 45. člena Zakona o pacientovih pravicah (ZPacP).
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
 
 
