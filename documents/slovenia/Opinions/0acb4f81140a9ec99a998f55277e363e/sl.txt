

Obveščanje patronažnih sester na terenu prek SMS sporočil
+
-


Datum: 31.05.2022
Številka: 07120-1/2022/186

Kategorije: Delovna razmerja, Telekomunikacije in pošta, Zavarovanje osebnih podatkov, Zdravstveni osebni podatki
                        Informacijski pooblaščenec (v nadaljevanju: IP) je prejel vaše zaprosilo za mnenje, ki se nanaša na pošiljanje sms sporočil. Kot ste pojasnili imate v zdravstvene zavodu vzpostavljeno Patronažno zdravstveno službo, v kateri vaše medicinske sestre na terenu opravljajo delo s pacienti. Delo, ki ga morajo opraviti v sklopu hišnih obiskov, prejmejo dokumentirano s strani zdravnikov, ki jim v ta namen izdajo delovni nalog. Pogosto se dogaja, da se med obiski delovni nalogi spremenijo, nova navodila, ki jih patronažne sestre prejmejo, pa vedno niso takoj dokumentirana. Zdravniki pogosto zgolj telefonsko obvestijo medicinske sestre o spremembi terapije, te pa nimajo dokumentiranega kritja za izvajanje nalog po novih navodilih. Gre za izjemne primere, ko je na terenu potrebno izvesti drugačno storitev, kot je v osnovi predpisana (npr. impliciranje večjega ali manjšega odmerka zdravila), da se pacientu zdravstveno stanje ne poslabša. Težave nastanejo predvsem v popoldanskih urah ali ob dela prostih dnevih in praznikih, ko s strani centrale ni mogoče takoj pridobiti spremenjenega delovnega naloga. Dokumentirano kritje je za medicinske sestre bistveno predvsem v primerih, ko pride do raznih postopkov, kjer se pojavljajo vprašanja glede pravilnosti ravnanja. 
Ker imajo zaposlene patronažne sestre na terenu službene mobilne telefone, ki jih uporabljajo zgolj za potrebe opravljanja dela, vas zanima, ali je dopustno, da s strani zdravnika (ali iz centrale) prejmejo sms sporočilo, v katerem se jim določi nov način dela (spremenjen delovni nalog bi se uredil kasneje, takoj ko je mogoče). Sms bi pri tem vključeval osebne podatke pacienta (npr. ime in priimek,  rojstni datum, sprememba terapije ipd.). Je za takšno ravnanje potrebno upoštevati posebne predpisane postopke? V zavodu imate vzpostavljeno politiko varovanja osebnih podatkov, zaposleni imajo prav tako podpisane izjave o varovanju osebnih podatkov. 
Praksa se v večini primerov poslužuje kriptiranega posredovanja e-pošte, v tem primeru pa bi zadevo hitreje uredili s pošiljanjem sms sporočila. Sms sporočila bi se pošiljala med različnimi izvajalci zdravstvene dejavnosti (npr. med paliativno mobilno službo UKC in našimi patronažnimi sestrami, ki delo opravljajo na terenu).  
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Določbe 2. odstavka 14. člena ZVOP-1, ki se nanašajo na zavarovanje pri posredovanju občutljivih osebnih podatkov prek telekomunikacijskih omrežij, pri uporabi klasične telefonije oziroma sorodnih storitev, kot so SMS sporočila, v praksi ne zahtevajo šifriranja sms sporočil in/ali telefonskih klicev. Opozarjamo pa na premislek o minimalno potrebnem naboru tako posredovanih podatkov ter dolžno skrbnost pri upravljanju službenih telefonskih številk, na katere se pošiljajo zadevna sms sporočila. 
 
Obrazložitev: 
 
Informacijski pooblaščenec (v nadaljevanju IP) uvodoma poudarja, da zakonodaja o varstvu osebnih podatkov ne predpisuje načina ozirom neposredne izbire tehnologije, ki je potrebna za obveščanje oziroma komunikacijo z zaposlenimi pri opravljanju delovnih nalog zaposlenih. Kot ste pojasnili ne gre za zasebne telefone, temveč za službene telefone, ki jih uporabljajo patronažne sestre na terenu. Potreba po hitrem obveščanju na zadevnem področju je legitimna in razumljiva, obveščanje prek sms sporočil pa ima pogosto prednost pred elektronsko pošti predvsem z vidika hitrosti posredovanja sporočil.
Pojasnjujemo namreč, da zahteve 2. odstavka 14. člena ZVOP-1, ki se nanašajo na zavarovanje pri posredovanju občutljivih osebnih podatkov prek telekomunikacijskih omrežij, pri uporabi klasične telefonije oziroma sorodnih storitev, kot so SMS sporočila, v praksi ne zahtevajo šifriranja sms sporočil in/ali telefonskih klicev. Bistvena razlika vis a vis elektronske pošte je namreč v tem, da se pri običajni elektronski pošti z vsebino e-poštnega sporočila in spremljajočimi prometnimi podatki seznanijo vsi, ki sodelujejo v prenosu e-poštnega sporočila, torej vsi strežniki, ki so vključeni v to oziroma natančneje njihovi upravljavci. Zaradi varovanja zaupnih in občutljivih komunikacij tako ZVOP-1 za pošiljanje prek navadne elektronske pošte zahteva šifriranje (podobno velja za druge nezavarovane spletne storitve). Pri telefonskih in sms storitvah pa gre izključno za ponudnike elektorskih komunikacij, ki so zavezani k spoštovanju strogih določb o zaupnosti komunikacij, kot to od njih zahteva Zakon o elektronskih komunikacijah (ZEKom-1), morebitno poseganje v vsebino komunikacije (s strani njih ali tretjih oseb) pa bi predstavljajo kaznivo dejanje.
Ne glede na navedeno pa vam svetujemo, da na podlagi izkušenj iz prakse, poznavanja dela in potreb opravite premislek o potrebnosti določenih osebnih podatkov, ki naj bi bili vsebovani v vsebini SMS sporočil in omejitvi teh na zgolj nujno potrebne, v kar se pa sami v okviru nezavezujočih mnenj ne moremo spuščati. Prav tako opozarjamo na odgovorno in ažurno vodenje seznama telefonskih številk ter posebno pozornost glede natančnosti pri pošiljanju zadevnih sms sporočil.
S spoštovanjem,
 
Mojca Prelesnik, univ.dipl.prav.,                                                                                                  
informacijska pooblaščenka
 
Pripravil:                                                                                                                                 
mag. Andrej Tomšič,
namestnik informacijske pooblaščenke        
