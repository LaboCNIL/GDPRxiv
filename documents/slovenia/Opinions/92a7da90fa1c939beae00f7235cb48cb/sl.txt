

Nove osebne izkaznice in varstva zdravstvenih podatkov
+
-


Datum: 15.03.2021
Številka: 07121-1/2021/491

Kategorije: Pravne podlage, Zdravstveni osebni podatki, Biometrija
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da ste na spletu prebrali, da bo nova osebna izkaznica kot sredstvo elektronske identifikacije omogočala prijavo na storitve e-uprave, elektronsko podpisovanje in uporabo osebne izkaznice kot nadomestilo za kartico za zdravstveno zavarovanje. Sprašujete, ali bo nova osebna izkaznica nadomestila tudi sedanjo izkaznico o zdravstvenem zavarovanju. Menite, da so vaši zdravstveni podatki osebna stvar. Prosite za razlago.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
IP uvodoma poudarja, da lahko v skladu s svojimi pristojnostmi poda nezavezujoče mnenje zgolj glede vprašanj, ki se nanašajo na varstvo osebnih podatkov.
 
Skladno s členom 4(1) Splošne uredbe pomenijo »osebni podatki« katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. Pojem »obdelava« pa skladno s členom 4(2) Splošne uredbe pomeni vsako dejanje ali niz dejanj, ki se izvaja v zvezi z osebnimi podatki ali nizi osebnih podatkov z avtomatiziranimi sredstvi ali brez njih, kot je zbiranje, beleženje, urejanje, strukturiranje, shranjevanje, prilagajanje ali spreminjanje, priklic, vpogled, uporaba, razkritje s posredovanjem, razširjanje ali drugačno omogočanje dostopa, prilagajanje ali kombiniranje, omejevanje, izbris ali uničenje.
 
Za zakonito obdelavo osebnih podatkov mora imeti upravljavec ustrezno pravno podlago. Te so določene v členu 6(1) Splošne uredbe, za posebne vrste osebnih podatkov, ki so bolj občutljive narave in med katere sodijo podatki v zvezi z zdravjem, pa mora biti hkrati izpolnjen tudi eden izmed posebnih pogojev, ki so predpisani v členu 9(2) Splošne uredbe.
 
To pomeni, da lahko upravljavec vaše zdravstvene podatke zakonito obdeluje le, če ima za to ustrezno pravno podlago iz člena 6(1) in 9(2) Splošne uredbe. Izbira ustrezne pravne podlage za obdelavo osebnih podatkov, upoštevajoč konkretne okoliščine in namen obdelave, je obveznost upravljavca.
 
Glede nove osebne izkaznice IP pojasnjuje, da bo ta biometrična, vsebovala bo elektronsko identifikacijo, z njo pa bomo lahko opravljali tudi zdravstvene storitve (https://www.gov.si/novice/2021-03-05-po-vec-kot-dveh-desetletjih-bomo-dobili-nove-osebne-izkaznice/).
 
Zakon o osebni izkaznici (Ur. l. RS, št. 35/11, ZOIzk-1) v 1. členu določa tako imenovane funkcionalnosti osebne izkaznice. Osebna izkaznica je javna listina za izkazovanje istovetnosti in državljanstva. Iz predloga Zakona o spremembah in dopolnitvah Zakona o osebni izkaznici (EVA: 2019-1711-0025) pa izhaja, da ta »predvideva širitev funkcionalnosti osebne izkaznice, in sicer s tem, da se vsem državljanom po dopolnjenem 12. letu starosti izda osebna izkaznica, ki na pomnilniškem mediju vsebuje tudi sredstvi elektronske identifikacije in kvalificirano potrdilo za elektronski podpis za tvorjenje kvalificiranega elektronskega podpisa (v nadaljnjem besedilu: kvalificirano potrdilo za elektronski podpis). Ta bodo državljanom omogočala elektronsko identifikacijo za opravljanje e-storitev javnega sektorja, lahko pa tudi v drugih primerih, pod pogoji, ki jih bo določal zakon, ki bo uredil elektronsko identifikacijo in elektronski podpis. Sredstvi elektronske identifikacije sta predvideni zaradi različnih potreb elektronskih storitev, ki jih je mogoče izvajati ali z uporabo sredstev elektronske identifikacije visoke ravni zanesljivosti ali pa nizke ravni zanesljivosti. Slednje bi bilo mogoče uporabljati na primer pri storitvah eZdravja, če bi se informacijski sistemi, ki jih zagotavlja Zavod za zdravstveno zavarovanje Slovenije, prilagodili na način, da posameznik za svojo identifikacijo pred zdravstvenim osebjem ne bi več potreboval kartice zdravstvenega zavarovanja, temveč osebno izkaznico.«
 
Spremembe in dopolnitve Zakona o osebni izkaznici so bile že sprejete, a v času priprave tega mnenja še niso bile objavljene v Uradnem listu: https://www.dz-rs.si/wps/portal/Home/deloDZ/zakonodaja/izbranZakonAkt?uid=0DDE8E41CA9DCFB6C1258633004E3EB9&db=pre_zak&mandat=VIII.
 
Iz sprememb in dopolnitev zakona izhaja, da bo nova osebna izkaznica omogočala identifikacijo posameznika pred zdravstvenim osebjem, glede varstva zdravstvenih podatkov posameznika pa se pravila ne spreminjajo. To v praksi pomeni, da vpogleda v vaše zdravstvene podatke ne bo imel kar vsakdo, komur boste predložili osebno izkaznico, temveč le tisti, ki bo imel odobrene dostopne pravice, ki bodo temeljile na ustrezni pravni podlagi za obdelavo.
 
Ob tem IP še poudarja, da je bila končna odločitev glede ureditve nove osebne izkaznice v rokah zakonodajalca, IP pa je lahko podal zgolj pripombe na zakonodajni predlog. Zadnje mnenje IP glede predloga sprememb Zakona o osebni izkaznici je dostopno na povezavi: https://www.ip-rs.si/fileadmin/user_upload/Pdf/pripombe/2020/MNZ_Predlog_sprememb_Zakona_o_osebni_izkaznici_sesti_krog_jun2020__M_.pdf.
 
Več o varstvu osebnih podatkov si lahko preberete na spletnih straneh IP: www.ip-rs.si/varstvo-osebnih-podatkov/ in www.tiodlocas.si.
 
 
Lep pozdrav,
 
                                                                                                     Mojca Prelesnik, univ. dipl. prav.,                                               
                                                                                                           informacijska pooblaščenka
 
Pripravila:                                                                                                                              
Tina Ivanc, univ. dipl. prav.,
svetovalka IP za varstvo osebnih podatkov
 
 
