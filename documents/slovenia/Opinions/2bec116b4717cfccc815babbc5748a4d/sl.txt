

Obdelava osebnih podatkov v postopku nadzora nad upravičeno porabo evropskih sredstev
+
-


Datum: 15.07.2020
Številka: 07121-1/2020/1250

Kategorije: Pravne podlage, Pridobivanje OP iz zbirk, Uradni postopki
                        Informacijski pooblaščenec (v nadaljevanju IP) je po pošti prejel vaš dopis, v katerem pojasnjujete, da ker želite Uradu za nadzor proračuna (v nadaljevanju UNP) zagotoviti potrebne podatke, da bo lahko zagovarjal upravičenost porabe evropskih sredstev pred Evropsko komisijo, vas zanima, ali lahko od šol zahtevate imena otrok, ki so bili vključeni v projekt, ter opredelitev, v katero od rizičnih skupin sodi otrok. Če to ni dopustno, vas zanima, ali lahko zahtevate le seznam otrok, glede pripadnosti rizičnim skupinam bi se pa to samo številčno opredelilo. Zanima vas tudi, ali lahko UNP kot nadzorni organ nad porabo evropskih sredstev vpogleda na šoli – udeleženki projekta – v listine, ki izkazujejo pripadnost otrok določeni rizični skupini. Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Uvodoma pojasnjujemo, da lahko IP posamezne primere obdelave podatkov konkretno presoja le v okviru inšpekcijskega ali upravnega postopka. Iz tega razloga v nadaljevanju podajamo zgolj splošna pojasnila ter izpostavljamo relevantno pravno podlago ter pogoje, ki morajo biti izpolnjeni, da je določeno posredovanje podatkov zakonito. Konkretno presojo pa mora opraviti izključno upravljavec osebnih podatkov.Za vsako obdelavo osebnih podatkov (v konkretnem primeru za posredovanje, hrambo ali vpogled v osebne podatke) je treba imeti zakonito in ustrezno pravno podlago. Te so določene v členu 6(1) Splošne uredbe in so za javni sektor, kamor spada ministrstvo in UNP, naslednje:- zakon (točka (c)),- privolitev, kadar ne gre za izvajanje javnih nalog (točka (a)),- sklenitev ali izvajanje pogodbe (točka (b)),- izvajanje javne naloge (točka (e)).IP je za enostavnejši in razumljivejši prikaz dopustnih pravnih podlag obdelave osebnih podatkov v javnem sektorju izdelal infografiko, ki je dostopna na naslednji povezavi: https://www.ip-rs.si/fileadmin/user_upload/Pdf/infografike/pravne_podlage_javni_sektor.pdf.Za obdelavo posebnih vrst osebnih podatkov, torej osebnih podatkov, ki razkrivajo rasno ali etnično poreklo, politično mnenje, versko ali filozofsko prepričanje ali članstvo v sindikatu, in obdelava genetskih podatkov, biometričnih podatkov za namene edinstvene identifikacije posameznika, podatkov v zvezi z zdravjem ali podatkov v zvezi s posameznikovim spolnim življenjem ali spolno usmerjenostjo, kamor lahko sodi tudi podatek o rizični skupini, ki ji določen otrok pripada, pa je treba upoštevati tudi člen 9 Splošne uredbe. Ta določa, da je obdelava posebnih vrst osebnih podatkov načeloma prepovedana, razen če velja eden izmed pogojev iz 2. odstavka člena 9 Splošne uredbe:(a)    posameznik, na katerega se nanašajo osebni podatki, je dal izrecno privolitev v obdelavo navedenih osebnih podatkov za enega ali več določenih namenov, razen kadar pravo Unije ali pravo države članice določa, da posameznik, na katerega se nanašajo osebni podatki, ne sme odstopiti od prepovedi iz odstavka 1; (b)    obdelava je potrebna za namene izpolnjevanja obveznosti in izvajanja posebnih pravic upravljavca ali posameznika, na katerega se nanašajo osebni podatki, na področju delovnega prava ter prava socialne varnosti in socialnega varstva, če to dovoljuje pravo Unije ali pravo države članice ali kolektivna pogodba v skladu s pravom države članice, ki zagotavlja ustrezne zaščitne ukrepe za temeljne pravice in interese posameznika, na katerega se nanašajo osebni podatki; (c)    obdelava je potrebna za zaščito življenjskih interesov posameznika, na katerega se nanašajo osebni podatki, ali drugega posameznika, kadar posameznik, na katerega se nanašajo osebni podatki, fizično ali pravno ni sposoben dati privolitve; (d)    obdelavo v okviru svojih zakonitih dejavnosti z ustreznimi zaščitnimi ukrepi izvaja ustanova, združenje ali katero koli drugo neprofitno telo s političnim, filozofskim, verskim ali sindikalnim ciljem in pod pogojem, da se obdelava nanaša samo na člane ali nekdanje člane telesa ali na osebe, ki so v rednem stiku z njim v zvezi z njegovimi nameni, ter da se osebni podatki ne posredujejo zunaj tega telesa brez privolitve posameznikov, na katere se nanašajo osebni podatki; (e)    obdelava je povezana z osebnimi podatki, ki jih posameznik, na katerega se nanašajo osebni podatki, sam objavi; (f)    obdelava je potrebna za uveljavljanje, izvajanje ali obrambo pravnih zahtevkov ali kadar koli sodišča izvajajo svojo sodno pristojnost; (g)    obdelava je potrebna iz razlogov bistvenega javnega interesa na podlagi prava Unije ali prava države članice, ki je sorazmerno z zastavljenim ciljem, spoštuje bistvo pravice do varstva podatkov ter zagotavlja ustrezne in posebne ukrepe za zaščito temeljnih pravic in interesov posameznika, na katerega se nanašajo osebni podatki; (h)    obdelava je potrebna za namene preventivne medicine ali medicine dela, oceno delovne sposobnosti zaposlenega, zdravstveno diagnozo, zagotovitev zdravstvene ali socialne oskrbe ali zdravljenja ali upravljanje sistemov in storitev zdravstvenega ali socialnega varstva na podlagi prava Unije ali prava države članice ali v skladu s pogodbo z zdravstvenim delavcem ter zanjo veljajo pogoji in zaščitni ukrepi iz odstavka 3; (i)    obdelava je potrebna iz razlogov javnega interesa na področju javnega zdravja, kot je zaščita pred resnimi čezmejnimi tveganji za zdravje ali zagotovitev visokih standardov kakovosti in varnosti zdravstvenega varstva ter zdravil ali medicinskih pripomočkov, na podlagi prava Unije ali prava države članice, ki zagotavlja ustrezne in posebne ukrepe za zaščito pravic in svoboščin posameznika, na katerega se nanašajo osebni podatki, zlasti varovanje poklicne skrivnosti; (j)    obdelava je potrebna za namene arhiviranja v javnem interesu, za znanstveno- ali zgodovinskoraziskovalne namene ali statistične namene v skladu s členom 89(1) na podlagi prava Unije ali prava države članice, ki je sorazmerno z zastavljenim ciljem, spoštuje bistvo pravice do varstva podatkov ter zagotavlja ustrezne in posebne ukrepe za zaščito temeljnih pravic in interesov posameznika, na katerega se nanašajo osebni podatki.Izbira ustrezne pravne podlage za obdelavo osebnih podatkov, upoštevajoč konkretne okoliščine in namen obdelave, je obveznost upravljavca. Po mnenju IP lahko javne institucije na podlagi člena 6(1)(e) Splošne uredbe načeloma pridobivajo od izvajalcev osebne podatke posameznikov za namen nadzora nad porabo evropskih sredstev, vendar zgolj v obsegu, ki je nujen za dokazovanje upravičene porabe. Namreč pri vsaki obdelavi osebnih podatkov je treba upoštevati tudi člen 5(1)(c) Splošne uredbe, ki določa, da morajo biti osebni podatki ustrezni, relevantni in omejeni na to, kar je potrebno za namene, za katere se obdelujejo (načelo najmanjšega obsega podatkov). Torej v kolikor bi ministrstvo ali UNP za namen nadzora nad porabo evropskih sredstev potrebovala seznam upravičencev, ki so bili udeleženi v program, bi to lahko zahtevala od izvajalcev programa – šol. Pri tem se z obdelavo osebnih podatkov zasleduje zakonit cilj nadzora nad porabo evropskih sredstev, podatki pa se v skladu s členom 5(1)(b) Splošne uredbe ne smejo obdelovati za drug namen. Kakor smo zgoraj že pojasnili, so podatki o pripadnosti rizični skupini osebni podatki, ki so posebej občutljive narave, v posledici navedenega je zakonodajalec določil strožje pogoje, ki jim mora biti zadoščeno, za zakonito obdelavo teh podatkov.Upravljavec je tako dolžan sam oceniti, kateri podatki so resnično potrebni za namen nadzora nad upravičeno porabo evropskih sredstev. Torej, v kolikor je posredovanje osebnih podatkov nujno potrebno za to, da se zagotovi ustrezen nadzor, in v kolikor za navedeno obdelavo obstaja ustrezna pravna podlaga, bi takšna obdelava lahko bila skladna s Splošno uredbo. IP pa v konkretnem primeru nima dovolj informacij, da bi presodil, posredovanje katerih osebnih podatkov (če katerih) je potrebno za uresničitev zakonitega namena obdelave in je skladno s temeljnimi načeli varstva osebnih podatkov.V upanju, da ste dobili odgovor na svoje vprašanje, vas lepo pozdravljamo.                                                                                               Mojca Prelesnik, univ.dipl.prav.,                                                                                                                                                informacijska pooblaščenkaPripravila:                                                                                                                              Neja Domnik, mag. prav.,asistentka svetovalca pri IP                                         
