

Pridobitev izpisa odprtih bančnih računov od CSD
+
-


Datum: 28.06.2022
Številka: 07121-1/2022/725

Kategorije: Pravica do seznanitve z lastnimi osebnimi podatki, Pridobivanje OP iz zbirk, Upravni postopki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste se obrnili na center za socialno delo (v nadaljevanju CSD) z namenom pridobitve izpisa odprtih bančnih računov, kjer ste družinski člani imetniki, pooblaščenci ali upravičenci. V odgovoru so navedli, da niso pristojni za podajanje teh informacij, saj ne vodijo uradne evidence o zaprošenih podatkih. V času uveljavljanja znižanega plačila za vrtec ste od CSD vsakokrat pridobil zgoraj navedene osebne podatke. Zanima vas naše mnenje na odgovor CSD-ja in morebitni podatek, kdo je pristojen za podajanje zahtevanih informacij.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
CSD je na podlagi vaše zahteve odločal po postopku, ki ga za izdajo potrdil iz uradnih evidenc, predvideva Zakon o splošne upravnem postopku. Če želite uveljavljati pravico do dostopa do lastnih osebnih podatkov, pa lahko vložite novo zahtevo, in sicer v skladu s 15. členom Splošne uredbe.
 
 
Obrazložitev
 
Prvi odstavek 34. člena Zakona o uveljavljanju pravic iz javnih sredstev (Uradni list RS, št. 62/10, s sprem. in dop.; v nadaljevanju ZUPJS) določa, da Center za socialno delo odloča o pravicah iz javnih sredstev po zakonu o splošnem upravnem postopku, če posamezna vprašanja v tem zakonu niso drugače urejena. Za namene vodenja in odločanja v upravnih postopkih sme CSD obdelovati določene osebne podatke, ki so potrebni za izpolnitev teh namenov. Kadar mora CSD ugotavljati obseg premoženja posameznika, obdeluje tudi določene osebne podatke v povezavi z bančnimi in drugimi računi posameznikov. Obdelava osebnih podatkov pa mora biti skladna s 6. členom Splošne uredbe, ki določa pravne podlage za obdelavo, ter s 5. členom Splošne uredbe, ki opredeljuje temeljna načela obdelave osebnih podatkov, med drugim načelo najmanjšega obsega podatkov in načelo omejitve namena obdelave.
 
Posameznik ima skladno s prvim odstavkom 15. člena pravico od upravljavca dobiti potrditev, ali se v zvezi z njim obdelujejo osebni podatki, in kadar je temu tako, dostop do osebnih podatkov in med drugim naslednje informacije: namen obdelave; vrste zadevnih osebnih podatkov; uporabnike ali kategorije uporabnika, ki so jim bili ali jim bodo razkriti osebni podatki, predvideno obdobje hrambe osebnih podatkov; obstoj pravic posameznika; informacije o virih idr.
 
Iz vašega zaprosila za mnenje izhaja, da ste želeli izpis vaših osebnih podatkov (hkrati pa tudi podatkov družinskih članov). CSD je vlogo obravnaval na podlagi 179. člena Zakona o splošnem upravnem postopku (Uradni list RS, št. 24/06 – UPB, s sprem. in dop.; v nadaljevanju ZUP), ki ureja izdajo potrdil iz uradnih evidenc. CSD je vašo zahtevo zavrnil, saj naj ne bi bil pristojen voditi uradne evidence o zaprošenih podatkih.
 
V kolikor želite, lahko od CSD zahtevate dostop do lastnih osebnih podatkov skladno s 15. členom Splošne uredbe. CSD bo nato moral odločiti skladno z 12. členom Splošne uredbe in vaši zahtevi bodisi ugoditi bodisi jo obrazloženo zavrniti. Razlog, ki ga je CSD navedel v postopku po 179. členu ZUP, sam po sebi ne bi mogel biti ustrezen razlog za zavrnitev zahteve po dostopu do lastnih osebnih podatkov, saj so postopek in razlogi za zavrnitev, ki jih opredeljuje Splošna uredba, drugačni od postopka in razlogov za zavrnitev (ali zavrženje), ki jih predvideva ZUP. Gre torej za dva ločena in drugačna postopka.
 
Neobvezni vzorec zahteve za dostop do lastnih osebnih podatkov je dostopen na naši spletni strani, in sicer prek povezave https://www.ip-rs.si/obrazci/varstvo-osebnih-podatkov/, obrazec Zahteva za seznanitev z lastnimi osebnimi podatki. V primeru zavrnilne odločbe centra za socialno delo je pritožbeni organ za odločanje o vaši morebitni pritožbi Informacijski pooblaščenec.
 
Lepo vas pozdravljamo,
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
