

Zbiranje podatkov o članih političnih strank
+
-


Datum: 15.03.2022
Številka: 07121-1/2022/305

Kategorije: Definicija OP, Posebne vrste, Privolitev, Pravne podlage, Razno
                        Informacijski pooblaščenec je prejel vaše zaprosilo za oceno skladnosti dokumenta, s katerim naj bi politična stranka zbirala osebne podatke svojih članov.
 
Informacijski pooblaščenec (v nadaljevanju IP) na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) uvodoma pojasnjuje, da kot nadzorni organ za varstvo podatkov ne more in ne sme v mnenju izvajati konkretnih in dokončnih presoj o zakonitosti posameznih obdelav osebnih podatkov (konkretno v tem primeru o tem, katere konkretne osebne podatke in na kakšen način, lahko politične stranke zbirajo in obdelujejo o svojih članih), niti ne sme v zvezi s tem podajati soglasij k internim aktom ali obrazcem za zbiranje osebnih podatkov. Prav tako nismo pristojni za tolmačenje drugih vidikov ustreznosti dela političnih strank.
 
IP najprej poudarja, da je osebni podatek vsak podatek, ki se nanaša na določenega ali določljivega posameznika ne glede na to, na kaj se nanaša in o katerem delu posameznikove zasebnosti podatek govori, pri čemer so osebni podatki v zvezi z zdravjem ter osebni podatki, ki razkrivajo rasno ali etnično poreklo, politično mnenje, versko ali filozofsko prepričanje ali članstvo v sindikatu – osebni podatki posebne vrste, za katere Splošna uredba o varstvu podatkov predvideva strožje varstvo in strožje pogoje za zakonitost obdelave. Torej so osebni podatki vsekakor lahko tudi podatki o članstvu v stranki, lastništvu nepremičnin, premičninah in drugih vrstah premoženja, kadar gre za tak nabor podatkov, da je posameznik skupaj z drugimi podatki lahko določen ali določljiv. 
 
Iz vaših navedb sklepamo, da naj bi na podlagi poslanega vprašalnika osebne podatke o svojih članih zbirala politična stranka. Ni pa iz prejetega gradiva jasno, za katere namene in točno za katere vrste obdelave, naj bi se osebne podatke na podlagi priloženega vprašalnika zbiralo.
 
Zato na splošno pojasnjujemo, da mora za katerokoli zbiraje osebnih podatkov s strani posameznega upravljavca (torej društva, politične stranke ali drugega zavezanca) obstajati ustrezna pravna podlaga iz 6. člena Splošne uredbe, v kolikor gre za zbiranje osebnih podatkov posebne vrste pa pravna podlaga iz 9. člena Splošne uredbe. Prav tako mora biti posameznik ob zbiranju ustrezno seznanjen z informacijami o obdelavi osebnih podatkov, kot to zahteva 13. člen Splošne uredbe. Zlasti o tem, kdo zbira podatke, za katere namene in o drugih informacijah o obdelavi. Več informacij o tem najdete na spletni strani IP: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/obve%C5%A1%C4%8Danje-posameznikov-o-obdelavi-osebnih-podatkov Iz obrazca, ki ste ga priložili, namreč te informacije niso razvidne, posledično sklepamo, da posameznik s temi informacijami ob podaji podatkov morda ni seznanjen.
 
Zbiranje osebnih podatkov članov političnih stran ureja Zakon o političnih strankah (Uradni list RS, št. 100/05-UPB1, 103/07, 99/13 in 46/14, v nadaljevanju ZPolS), ki v 6. členu določa, da lahko članica oziroma član politične stranke postane državljanka oziroma državljan, ki podpiše pristopno izjavo o članstvu v stranki, ob pogojih, ki jih določa ZPolS oziroma statut stranke. V pristopni izjavi državljanka oziroma državljan navede svoje ime in priimek, rojstne podatke, stalno ali začasno prebivališče, funkcijo, poklic ter sedež zaposlitve oziroma druge podatke, če so določeni v statutu stranke. Vprašalnik, ki ga prilagate sicer presega v zakonu opredeljen nabor podatkov, zato je v konkretnem primeru pomembno tudi, kaj določa statut politične stranke, ki bi na ta način zbirala osebne podatke svojih članov in njihovih partnerjev. Vse tako zbrane podatke mora v skladu s Splošno uredbo politična stranka ustrezno varovati (celo kot osebne podatke posebne vrste) in jih brez ustrezne pravne podlage za konkreten namen ne sme razkrivati tretjim ali celo objavljati. Stranka mora imeti register članic oziroma članov stranke, ZPolS pa vsebine tega registra in namenov obdelav osebne podatke v njem podrobneje ne ureja.
 
V skladu z 19. členom ZPolS ima stranka statut in program. 
 
Statut stranke mora določiti:
1.      ime, skrajšano ime, kratico imena, znak in sedež stranke (izbrani kraj poslovanja stranke);
2.      notranjo oziroma teritorialno organiziranost stranke;
3.      pravice in dolžnosti članice oziroma člana stranke;
4.      postopek in organ, ki določa kandidatke oziroma kandidate za volitve v državni zbor in za predsednico oziroma predsednika republike ter kandidatke oziroma kandidate za volitve v organe lokalnih skupnosti in v Evropski parlament;
5.      način zagotavljanja enakih možnosti obeh spolov pri določanju kandidatk in kandidatov za volitve iz 4. točke;
6.      postopek odločanja o prenehanju stranke oziroma postopek odločanja o spojitvi, pripojitvi ali razdružitvi stranke ter o nasledstvu stranke;
7.      postopek in organ stranke, ki ureja premoženjskopravna razmerja stranke v primeru izbrisa stranke iz registra; 
8.      odgovornost za materialno in finančno poslovanje stranke;
9.      mandatno dobo članov organov stranke;
10.   postopek sprejemanja in spreminjanja statuta oziroma programa stranke.
 
IP ni seznanjen za katere namene in od koga vse (od vseh članov ali morda zgolj od določenih članov v zvezi z opravljanjem določenih funkcij ipd.) naj bi se zbirali osebni podatki z obrazcem, ki ste ga priložili. Zato podrobneje ustreznosti in primernosti tega obrazca ne moremo komentirati. Vsekakor pa je za presojo, kot že izpostavljeno, potrebno upoštevati tudi kaj konkretno določa statut posamezne stranke, od koga naj bi se podatki zbirali in obdelovali ter za katere namene.
 
ZPolS prav tako ne vsebuje določb o objavi osebnih podatkov vseh članov, niti IP ni seznanjen, da bi takšna pravna podlaga za objavo vseh osebnih podatkov vseh članov izhajala iz drugega zakona. Prav tako ni jasno, kaj naj bi bil namen takšne morebitne objave. To pomeni, da bi za objavo osebnih podatkov iz obrazca, ki ga prilagate, načeloma politična stranka glede na konkreten namen objave morala imeti izrecno privolitev posameznika, na katerega se osebni podatki nanašajo. Več o pogojih za veljavnost privolitve na spletni strani IP (https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/privolitev). Konkretnejših pojasnil IP glede na številne neznanke v zvezi s takšno obdelavo osebnih podatkov ne more podati, vsekakor pa je javna objava osebnih podatkov (celo osebnih podatkov posebne vrste) najhujši poseg v zasebnost posameznika, zato mora vsak upravljavec še posebej paziti, da takšne obdelave izvaja zakonito in v skladu z načelom sorazmernosti.
 
Lepo vas pozdravljamo, 
 
Mojca Prelesnik, univ. dipl. prav.,
informacijska pooblaščenka
 
Pripravila:
Alenka Jerše, univ. dipl. prav.
namestnica informacijske pooblaščenke
