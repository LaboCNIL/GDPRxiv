

Hramba potrdil o cepljenju
+
-


Datum: 15.09.2021
Številka: 07121-1/2021/1777

Kategorije: Delovna razmerja, Zavarovanje osebnih podatkov, Zdravstveni osebni podatki
                        Informacijski pooblaščenec (v nadaljevanju: IP) je prejel vašo zahtevo za mnenje, in sicer vas zanima, ali lahko delodajalec od cepljenih (COVID) zaposlenih zahteva kopije potrdil o cepljenju in jih hrani za potrebe zdravstvene ali delovne inšpekcije, ali je dovolj pisna izjava zaposlenega.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20; v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05; v nadaljevanju: ZInfP) posredujemo naše neobvezno mnenje v zvezi z vašim vprašanjem.
 
Uvodoma pojasnjujemo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov oziroma ustreznosti konkretnega ravnanja upravljavca ne more presojati. Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj. Zato vam v nadaljevanju podajamo splošna pojasnila ter pravna izhodišča in pogoje za zakonito obdelavo osebnih podatkov.
 
Splošna uredba v členu 5 določa temeljna načela obdelave osebnih podatkov. Točka (c) navedenega člena opredeljuje načelo najmanjšega obsega podatkov, skladno s katerim so osebni podatki ustrezni, relevantni in omejeni na to, kar je potrebno za namene, za katere se obdelujejo. Načelo celovitosti in zaupnosti osebnih podatkov opredeljuje točka (f) istega člena, in sicer se osebni podatki obdelujejo na način, ki zagotavlja ustrezno varnost osebnih podatkov, vključno z zaščito pred nedovoljeno ali nezakonito obdelavo ter pred nenamerno izgubo, uničenjem ali poškodbo z ustreznimi tehničnimi ali organizacijskimi ukrepi.
 
Za vsako obdelavo osebnih podatkov mora upravljavec izkazati eno od šestih možnih pravnih podlag iz člena 6(1) Splošne uredbe, če gre za podatke, ki se navezujejo na zdravstveno stanje posameznika (in gre za t.i. posebne vrste osebnih podatkov), pa iz člena 9(2) Splošne uredbe. Obdelavo osebnih podatkov predstavlja tudi hramba osebnih podatkov.
 
Dolžnost zavarovanja osebnih podatkov, ki jih obdeluje, upravljavcu nalagajo še vedno veljavna 24. in 25. člen ZVOP-1 ter člen 32 Splošne uredbe. O obdelavi osebnih podatkov posameznikov je upravljavec dolžan posamezniku zagotoviti informacije iz člena 13 Splošne uredbe, in sicer predvsem informacije o upravljavcu in njegovi pooblaščeni osebi za varstvo osebnih podatkov, namenih in pravnih podlagah obdelave, uporabnikih osebnih podatkov, morebitnih zakonitih interesih in prenosih osebnih podatkov.
 
15. 9. 2021 je v Republiki Sloveniji pričel veljati Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SARS-CoV-2 (Uradni list RS, št. 147/21; v nadaljevanju: Odlok), ki med drugim določa uvedbo t.i. pogoja PCT in določa način dokazovanja oziroma preverjanja tega pogoja. Delodajalec, ki je skladno z določbami Odloka dolžan preverjati izpolnjevanje pogoja PCT svojih zaposlenih, preverjanje ob upoštevanju načela najmanjšega obsega osebnih podatkov opravlja na primer z vpogledom v enega od dokazil, navedenih v 2. oziroma 6. členu Odloka. Preverjanje izpolnjevanja je dolžnost delodajalca oziroma odgovorne osebe, ki izvaja ali organizira opravljanje dela, in ki jo mora po potrebi izkazati pristojnim nadzornim organom (na primer inšpekcijskim službam, ki so pristojne nadzirati izvajanje odlokov). Delodajalec mora pri tem kot upravljavec osebnih podatkov upoštevati vse relevantne določbe Splošne uredbe in ZVOP-1, predvsem mora obdelavo omejiti na tiste osebne podatke, ki so za dosego namena (preverjanje izpolnjevanja pogoja PCT) nujno potrebni. V kolikor odgovorna oziroma pooblaščena oseba delodajalca preverja izpolnjevanje pogoja z vpogledom v dokazilo, lahko pri tem napravi zaznamek, da je bil vpogled opravljen, ter da je bil pogoj PCT izpolnjen. Hramba dokazil oziroma kopij dokazil pri delodajalcu ni nujno potrebna za preverjanje izpolnjevanja pogoja PCT in bi lahko pomenila nesorazmerno obdelavo osebnih podatkov.
 
Delodajalec mora ob tem osebne podatke zavarovati na način, da ne pride do njihove nepooblaščene obdelave, kar med drugim pomeni, da se imajo pravico seznaniti z osebnimi podatki zaposlenih, katerih izpolnjevanje pogoja PCT se preverja, zgolj zaposleni pri delodajalcu, ki te podatke potrebujejo v zvezi s svojimi delovnimi nalogami, ne pa tudi ostali zaposleni. Delodajalec kot upravljavec osebnih podatkov mora zaposlene pri tem tudi obvestiti, za katere namene bo njihove osebne podatke obdeloval oziroma jim zagotoviti druge potrebne informacije iz zgoraj omenjenega člena 13 Splošne uredbe.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Lep pozdrav,
 
                                                                                    Mojca Prelesnik,
                                                                                    informacijska pooblaščenka
 
 
Mateja Telič,
državna nadzornica
za varstvo osebnih podatkov    
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
