

prikaz davčne številke s.p. in fizičnih oseb, ki opravljajo dejavnost, v Registru dejanskih lastnikov po prenehanju opravljanja dejavnosti
+
-


Datum: 18.03.2021
Številka: 07120-1/2021/86

Kategorije: EMŠO in davčna, Pridobivanje OP iz zbirk, Rok hrambe OP, Svetovni splet
                        Informacijski pooblaščenec je prejel vaše zaprosilo za mnenje glede dopustnosti javne objave davčnih številk samostojnih podjetnikov in fizičnih oseb, ki opravljajo dejavnost, v Registru dejanskih lastnikov po tem ko ti prenehajo opravljati dejavnost. Kot navajate, na podlagi 46. člena Zakona o preprečevanju pranja denarja in financiranja terorizma (Uradni list RS, št. 68/16, 81/19, 91/20 in 2/21-popr., v nadaljevanju ZPPDFT-1) med javnimi podatki dejanskih lastnikov, ki so fizične osebe ni navedene davčne številke. V skladu z 12. alinejo 2. člena Zakona o Poslovnem registru Slovenije (Uradni list RS, št. 49/06, 33/07 – ZSReg-B, 19/15 in 54/17, v nadaljevanju ZPRS-1) pa štejete, da davčne številke samostojnih podjetnikov in fizičnih oseb, ki opravljajo dejavnost, prenehajo biti javno dostopne, ko ti posamezniki prenehajo opravljati dejavnost. Sprašujete za mnenje, kako je glede na prej navedeno z javnostjo teh podatkov o davčnih številkah posameznikov v primeru Registra dejanskih lastnikov. 
Informacijski pooblaščenec (v nadaljevanju IP) na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov oz. Uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) ugotavlja, da ZPPDFT-1 v določbah o Registru dejanskih lastnikov, kot že sami navajate, izrecno ne ureja vprašanja, ki ga izpostavljate. V opisanem primeru gre namreč za podatke z dvojno naravo, torej podatke aktualnih ali nekdanjih poslovnih subjektov ter podatke posameznikov kot fizičnih oseb. Ti podatki se v primeru davčne številke samostojnih podjetnikov in fizičnih oseb, ki opravljajo dejavnost, vsebinsko v celoti prekrivajo oz. ima podatek o davčni številki dvojno naravo, pri čemer posameznik na to nima nobene možnosti vpliva, saj vsebinsko isti podatek predstavlja v določenem kontekstu podatek fizične osebe, hkrati pa v kontekstu obstoja poslovnega subjekta že po samem zakonu tudi podatek poslovnega subjekta.
ZPPDFT-1 v 46. členu določa, da so na spletni strani upravljavca registra dejanskih lastnikov (t.j. Agencija Republike Slovenije za javnopravne evidence in storitve, v nadaljevanju AJPES) javni in brezplačno dostopni podatki o osebnem imenu, mesecu in letu rojstva, državi stalnega in začasnega prebivališča, državljanstvu, višini lastniškega deleža ali obliki nadzora dejanskih lastnikov, datumu vpisa in izbrisa dejanskega lastnika iz registra ter o oznaki o samodejnem vpisu dejanskega lastnika in ugotovljeni neskladnosti podatkov o dejanskem lastniku. Zakon torej ne določa javnosti davčnih številk fizičnih oseb. 
Prav tako pa zakon opredeljuje prenos podatkov iz Poslovnega registra Slovenije, kar potrjuje vaše razumevanje, da se v primeru izbrisa določenih podatkov o poslovnih subjektih iz javnega dela Poslovnega registra Slovenije, tak podatek umakne tudi iz javnega dela Registra dejanskih lastnikov, saj ZPPDFT-1 izrecne javnosti takega podatka ne določa. 
V primeru samostojnih podjetnikov in fizičnih oseb, ki opravljajo dejavnost, torej s prenehanjem opravljanja dejavnosti podatek o davčni številki postane primarno podatek fizične osebe, ne glede na to da gre tudi za 'zgodovinski' podatek poslovnega subjekta, ki ne obstaja več. Glede na to se zdi pri presojanju o javni objavi takega podatka v obstoječi situaciji, ko zakon tega ne naslavlja, pravilnejše tolmačenje, da se po prenehanju opravljanja dejavnosti in umiku podatka iz Poslovnega registra Slovenije iz javne objave umakne podatek o takšni davčni številki (ne pa tudi podatek o samem obstoju poslovnega subjekta v preteklosti), saj zakon objave take davčne številke kot primarno osebnega podatka fizične osebe ne predvideva.
 
Lepo vas pozdravljamo,
 
Mojca Prelesnik, univ. dipl. prav.,
informacijska pooblaščenka
 
Pripravila:
Alenka Jerše, univ. dipl. prav.
namestnica informacijske pooblaščenke
 
