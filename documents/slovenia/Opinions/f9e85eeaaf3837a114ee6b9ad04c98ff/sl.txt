

Pridobivanje podatka o materi
+
-


Datum: 02.03.2021
Številka: 07121-1/2021/415

Kategorije: Pridobivanje OP iz zbirk, Upravne enote
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da ste že v rani mladosti izgubili stik z materjo, po mnogih desetletjih pa bi jo želeli ponovno poiskati. Ker naj bi se preselila v tujino, ste upravno enoto zaprosili za podatek o zadnjem zabeleženem naslovu. Upravna enota vas je pozvala, da priložite privolitev matere (ki ga seveda nimate) ali navedete ustrezno pravno podlago.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Obdelava osebnih podatkov je dopustna le, če zanjo obstaja ustrezna pravna podlaga. V 6. členu Splošne uredbe so tako določene pravne podlage, in sicer:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
Če je vaša mati slučajno umrla (čeprav tega podatka nimate), velja v konkretnem primeru pravilo o obdelavi osebnih podatkov umrlih iz 23. člena ZVOP-1, ki upravljavca (upravno enoto) zavezuje k posredovanju osebnih podatkov o umrlem posamezniku samo tistim uporabnikom osebnih podatkov, ki so za obdelavo osebnih podatkov pooblaščeni z zakonom. Ne glede na to pa lahko upravljavec osebnih podatkov podatke o umrlem posamezniku posreduje osebi, ki je po zakonu, ki ureja dedovanje, njegov zakoniti dedič prvega ali drugega dednega reda, če za uporabo osebnih podatkov izkaže pravni interes, umrli posameznik pa ni pisno prepovedal posredovanja teh osebnih podatkov. IP poudarja, da je presoja izkazanega pravnega interesa na upravljavcu, ki odloča v konkretnem postopku dostopa do osebnih podatkov umrlega, IP je za presojo izkazanega pravnega interesa pristojen (šele) v inšpekcijskem postopku. V kolikor bi bila vaša mati mrtva, bi z navedbo pravnega interesa lahko dobili nekatere njene osebne podatke, saj bi bili njen zakoniti dedič prvega dednega reda.
 
Če pa vaša mati še živi, mora imeti upravna enota glede na zakonodajo s področja varstva osebnih podatkov dejansko eno od zgoraj navedenih pravnih podlag za razkritje osebnih podatkov vaše mame. Privolitev v vašem primeru seveda ni možna pravna podlaga, druge pravne podlage pa Informacijskemu pooblaščencu niso znane (kar pa še ne pomeni nujno, da ne obstajajo, vendar se glede na opisano stanje ne kažejo). V okoliščinah konkretnega primera se zdi možnost, za katero ste zaprosili upravno enoto (torej da upravna enota sama pošlje dopis vaši materi) še najbolj ustrezna v smislu zakonodaje s področja varstva osebnih podatkov. Tako bo vaša mati lahko sama presodila, ali želi ponovno vzpostaviti stik z vami, saj ima nenazadnje tudi sama pravico do odločitve o tem, pri tem pa njeni osebni podatki ne bodo posredovani brez pravne podlage (če ta dejansko ne obstaja).
 
Želimo vam veliko sreče in vas lepo pozdravljamo,
 
                                                                                               Mojca Prelesnik, univ.dipl.prav.,                                                 
                                                                                               informacijska pooblaščenka
 
 
Pripravila:                                                                                                                              
mag. Polona Merc, univ. dipl. prav.,
svetovalka IP za varstvo osebnih podatkov
 
