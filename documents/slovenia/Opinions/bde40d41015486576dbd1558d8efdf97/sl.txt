

Dostop do soglasja za prijavo stalnega prebivališča
+
-


Datum: 02.09.2021
Številka: 07121-1/2021/1644

Kategorije: Pridobivanje OP iz zbirk, Upravne enote
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da želi solastnik solastnik določene nepremičnine skladno z Zakonom o dostopu do informacij javnega značaja (Uradni list RS, št. 51/06 – UPB, s sprem. in dop.; v nadaljevanju ZDIJZ) od upravne enote prejeti pisno soglasje drugega solastnika, pogodbo, ipd., ki je bila podlaga za izvedbo prijave stalnega prebivališča drugega solastnika in druge fizične osebe. Prosite nas za mnenje, ali gre v tem primeru za varovane osebne podatke. Dodajate še, da v kolikor bi prekrili osebne podatke na izjavi o soglasju za prijavo in obrazcu za prijavo stalnega prebivališča, bi ostal zgolj prazen obrazec izjave in prijave, zaradi česar le teh ne bi bilo smiselno posredovati.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
IP je na področju dostopa do informacij javnega značaja pritožbeni organ, zato se vnaprej ne sme opredeljevati do vprašanja, ali obstaja pravna podlaga za razkritje zahtevanih podatkov, kateri osebni podatki konkretno bi predstavljali prosto dostopne informacije javnega značaja, katere osebne podatke bi morali prekriti in kaj bi od izjave / obrazca prijave stalnega prebivališča po prekrivanju določenih podatkov sploh še ostalo. Kot organ prve stopnje, če ste prejeli takšno zaprosilo, morate to presojo opraviti sami, saj bi Informacijski pooblaščenec v primeru opredeljevanja do konkretnih vprašanj opisanega primera prejudiciral svojo odločitev v morebitnem pritožbenem postopku in to brez vpogleda v konkretne dokumente, ki bi lahko bili predmet presoje.
 
Zgolj splošno lahko navedemo, da je obdelava osebnih podatkov dopustna le, če zanjo obstaja ustrezna pravna podlaga. V 6. členu Splošne uredbe so tako določene pravne podlage; med drugim je obdelava zakonita, če je podana privolitev posameznika, če je obdelava potrebna za izvajanje pogodbe, za izpolnitev zakonske obveznosti upravljavca, za zaščito življenjskih interesov posameznika, zaradi javnega interesa ali zakonitih interesov upravljavca (vse pod določenimi strogimi pogoji). V opisanem primeru bi morala biti za razkritje najverjetneje podana pravna podlaga v zakonu, vendar IP meni, da Zakon o prijavi prebivališča (Uradni list RS, št. 52/16 in 36/21; v nadaljevanju ZPPreb-1) takšne podlage v konkretnem primeru ne daje.
 
 
Kot navajate že sami, drugi odstavek 36. člena ZPPreb-1 določa, da upravna enota lastniku ali solastniku nepremičnine na določenem naslovu na njegovo vlogo posreduje podatke o imenu in priimku, letu rojstva ter vrsti prebivališča vseh posameznikov, ki imajo oziroma so imeli prijavljeno stalno ali začasno prebivališče na tem naslovu, in sicer za obdobje, za katerega podatke zahteva, vendar največ za obdobje njegovega lastništva ali solastništva te nepremičnine.
 
Sami ste tudi že ugotovili, da omenjena določba drugega odstavka 36. člena ZPPreb-1 ne govori o posredovanju izjave ali soglasja k prijavi stalnega prebivališča, temveč je jasna v tem, da se na vlogo posreduje določene podatke posameznikov, ki imajo oziroma so imeli prijavljeno stalno ali začasno prebivališče na določenem naslovu.
 
Kot rečeno pa morate kot organ prve stopnje po ZDIJZ sami sprejeti odločitev, katere podatke posredovati in katere je potrebno prekriti, ker za njihovo razkritje ne obstaja pravna podlaga. Vaša morebitna (delno) zavrnilna odločba po ZDIJZ pa bo lahko predmet pritožbene presoje, če se prosilec za pritožbo odloči.
 
V kolikor pa bi posameznik izkazoval svoj položaj kot stranka v postopku ali stranski udeleženec, ali bi svojo zahtevo utemeljil s pravno koristjo, pa je treba preveriti, ali so izpolnjeni pogoji iz 82. člena Zakona o splošnem upravnem postopku (Uradni list RS, št. 24/06 – UPB, s sprem. in dop.) glede pravice do pregledovanja in prepisovanja dokumentov zadeve.
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
