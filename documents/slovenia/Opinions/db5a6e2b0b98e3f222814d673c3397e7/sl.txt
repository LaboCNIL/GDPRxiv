

Posredovanje osebnih podatkov za izvajanje poštnih storitev
+
-


Datum: 18.03.2021
Številka: 07121-1/2021/537

Kategorije: Telekomunikacije in pošta, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da Pošta Slovenije za ureditev pooblastila zahteva podatek o vrsti in številki osebnega dokumenta, ob tem pa se sklicuje na 40. in 54. člen Zakona o poštnih storitvah. Menite, da pridobivanje teh podatkov ni potrebno, saj jih za izvajanje prevzema poštnih pošiljk in opravljanje drugih storitev v zvezi s prenosom poštnih pošiljk ne potrebujejo.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Zato vam v nadaljevanju podajamo splošna pojasnila ter pravna izhodišča in pogoje za zakonito obdelavo osebnih podatkov.
 
Za vsako obdelavo osebnih podatkov mora imeti upravljavec zakonito in ustrezno pravno podlago. Te so določene v členu 6(1) Splošne uredbe (npr. privolitev, pogodba, zakon itn.). Izbor ustrezne pravne podlage za posamezno obdelavo je stvar ocene konkretnih okoliščin, odgovornost za izbiro pa nosi upravljavec. Upravljavec je vedno dolžan spoštovati tudi načelo najmanjšega obsega podatkov, ki določa, da morajo biti osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo, prav tako pa tudi druga načela iz člena 5 Splošne uredbe.
 
Zakon o poštnih storitvah (Uradni list RS, št. 51/09, 77/10, 40/14 – ZIN-B in 81/15; v nadaljevanju ZPSto-2) v 54. členu določa, da smejo izvajalci poštnih storitev zbirati in obdelovati osebne podatke uporabnikov poštnih storitev, ki so sestavni del naslova poštne pošiljke, če te podatke potrebujejo za izvajanje poštnih storitev ali za trženje in raziskave trga. Izvajalec poštnih storitev mora te podatke obdelovati skladno z zakonom, ki ureja varstvo osebnih podatkov.
 
Skladno s prvim odstavkom 37. člena ZPSto-2 morajo izvajalci poštnih storitev iz drugega in tretjega odstavka 24. člena tega zakona objaviti splošne pogoje izvajanja poštnih storitev in cene teh storitev. Splošni pogoji izvajanja univerzalne poštne storitve (https://www.posta.si/Documents/Zakoni%20in%20splo%C5%A1ni%20pogoji/Splo%C5%A1ni%20pogoji%20izvajanja%20univerzalne%20po%C5%A1tne%20storitve.pdf; v nadaljevanju Splošni pogoji) v 40. členu opredeljujejo med drugim pravne podlage za obdelavo. Iz te določbe sledi, da podatke iz obrazca za pooblastilo (https://www.posta.si/Documents/Spletni%20obrazci/Pooblastilo%20-Obr%20P-71.pdf) obdelujejo na pogodbeni podlagi. Pooblastilo je natančneje urejeno v 26. členu, dokazovanje istovetnosti pa v 27. členu Splošnih pogojev.
 
IP pojasnjuje, da je obdelava na podlagi člena 6(1)(b) Splošne uredbe zakonita, če je objektivno potrebna za namen, ki je sestavni del pogodbene storitve. Upravljavec mora biti torej sposoben dokazati, da ne more izpolniti pogodbe, če ne pride do določene vrste obdelav osebnih podatkov. Če določena obdelava ni nujno potrebna za izvedbo konkretne pogodbe, pa lahko še vedno poteka na drugi ustrezni pravni podlagi, če so seveda za to izpolnjeni predpisani pogoji.
 
Kot že pojasnjeno v uvodu, IP v okviru izdaje mnenja ne more dokončno presojati o tem, ali je v konkretnem primeru upravljavec za namen izvajanja poštnih storitev upravičen pridobivati podatek o vrsti in številki osebnega dokumenta, kot je to zahtevano v obrazcu »Pooblastilo«, saj lahko to stori le v okviru konkretnega inšpekcijskega postopka.
 
Glede identifikacije plačnika na Pošti Slovenije d.o.o. pa vas IP napotuje na že izdano mnenje št. 0712-1/2017/1907 z dne 5. 10. 2017, ki je objavljeno na spletni strani IP: https://www.ip-rs.si/varstvo-osebnih-podatkov/iskalnik-po-odlocbah-in-mnenjih/odlocbe-in-mnenja-vop/?tx_jzvopdecisions_pi1%5BshowUid%5D=2981&tx_jzvopdecisions_pi1%5BhighlightWord%5D=0712-1%2F2017%2F1907. IP je izdal tudi sporočilo za javnost glede inšpekcijskega postopka o zakonitosti obdelave osebnih podatkov s strani Pošte Slovenije d.o.o., ki je dostopno na povezavi: https://www.ip-rs.si/novice/informacijski-pooblascenec-v-inspekcijskem-postopku-ni-ugotovil-krsitev-s-strani-poste-slo-1067/.
 
Več o varstvu osebnih podatkov ter o pravicah posameznika glede varstva podatkov si lahko preberete na spletnih straneh IP: www.ip-rs.si/varstvo-osebnih-podatkov/ in www.tiodlocas.si.
 
 
Lep pozdrav,
 
                                                                                                     Mojca Prelesnik, univ. dipl. prav.,                                                
                                                                                                           informacijska pooblaščenka
Pripravila:                                                                                                                              
Tina Ivanc, univ. dipl. prav.,svetovalka IP za varstvo osebnih podatkov
 
 
