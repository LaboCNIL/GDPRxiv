

Osebni dokument pri prenesenem turističnem bonu
+
-


Datum: 09.12.2021
Številka: 07121-1/2021/2468

Kategorije: Pravne podlage, Uradni postopki, Razno
                        Informacijski pooblaščenec (v nadaljevanju IP) je dne 30. 11. 2021 prejel vaš elektronski dopis, v katerem nas prosite za mnenje glede turističnih bonov. V dopisu pojasnjujete, da je vaš tast vaši ženi podaril turistični bon, ki ste ga želeli unovčiti v termah. Navajate, da na spletni strani FURS jasno piše, da v primeru podarjenih bonov ni potrebno predložiti kopije osebne izkaznice. Kljub temu nas obveščate, da  je receptor term od vaše žene zahteval kopijo osebnega dokumenta njenega očeta.  Zanima vas naše mnenje,  če je tovrstno ravnanje pravilno.
 
***
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov[1] (v nadaljevanju ZVOP-1) ter 2. člena Zakona o informacijskem pooblaščencu[2] (v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma pojasnjuje, da kopiranje osebne izkaznice ureja Zakon o osebni izkaznici[3] (v nadaljevanju: ZOIzk-1). Upravljavci zbirk osebnih podatkov smejo kopirati osebne izkaznice samo v primerih, ki jih določa zakon (prvi odstavek 4. člena). Podobno zahtevo vsebuje tudi Zakon o potnih listinah[4] (v nadaljevanju: ZPLD-1), po katerem smejo potne listine kopirati upravljavci zbirk osebnih podatkov samo v primerih, ki jih določa zakon. Za kopiranje obeh vrst osebnih dokumentov (potne listine in osebne izkaznice) mora torej obstajati konkretna zakonska podlaga v področnem zakonu.
 
Dvanajsti odstavek 43. člena Zakona o interventnih ukrepih za pomoč gospodarstvu in turizmu pri omilitvi posledic epidemije COVID-19[5] (v nadaljevanju: ZIUPGT) določa: »Ponudnik storitve od FURS prejme sredstva v višini unovčenega bona. Ponudnik storitve prejme sredstva na podlagi predložene pisne potrditve upravičenca in kopije njegove osebne izkaznice ali potnega lista. Ponudnik storitve mora hraniti predložene pisne potrditve upravičenca, kopije njegove osebne izkaznice ali potnega lista in vse izjave, ki so opredeljene v uredbi Vlade iz trinajstega odstavka tega člena, še dve leti od dneva unovčitve bona.« Dodatno peti odstavek istega člena določa, da je turistični bon prenosljiv med upravičenčevimi sorodniki v ravni vrsti do drugega kolena. Bon je prenosljiv in se unovči na podlagi izjave, ki je določena z uredbo iz trinajstega odstavka tega člena.
           
Vlada je na podlagi 13. odstavka 43. člena ZIUPGT sprejela Uredbo o načinu unovčitve bona za izboljšanje gospodarskega položaja na področju potrošnje v gostinstvu, turizmu, športu in kulturi, povračilu sredstev preko informacijskega sistema Finančne uprave Republike Slovenije ter načinu vodenja in upravljanja evidence bonov[6] (v nadaljevanju: Uredba o načinu unovčitve turističnega bona). Ta v 3. členu določa, da ob unovčitvi bona upravičenec oziroma njegov zakoniti zastopnik ali skrbnik potrdi unovčitev bona s pisno potrditvijo in predložitvijo kopije osebne izkaznice ali potnega lista na obrazcu »Potrditev unovčitve bona«, ki je sestavni del Uredbe o načinu unovčitve turističnega bona.
                                           
Dodatno 5. člen Uredbe o načinu unovčitve turističnega bona določa, da če bon upravičenca unovči oseba, na katero je upravičenec prenesel bon (v vašem konkretnem primeru žena, na katero je njen oče prenesel bon), mora ta oseba ponudniku storitev predložiti izjavo na obrazcu, ki jo podpiše upravičenec oziroma njegov zakoniti zastopnik ali skrbnik. Izjava mora vsebovati naslednje podatke:
                                                                                                           

ime in priimek ter EMŠO upravičenca, ki bon prenaša;
ime in priimek ter EMŠO zakonitega zastopnika oziroma skrbnika prenosnika, če ga ima;
ime in priimek ter EMŠO osebe, na katero se bon prenaša;
sorodstveno oziroma pravno razmerje med prenosnikom in pridobiteljem;
datum in podpis prenosnika, njegovega zakonitega zastopnika oziroma skrbnika.

 
Ob unovčitvi bona ponudnik storitev v informacijski sistem FURS ob vnosu podatkov o vnese tudi podatke o prenosniku in sicer:

ime in priimek ter EMŠO prenosnika;
znesek, do višine katerega pridobitelj unovči bon prenosnika.

 
Glede na zgoraj navedene določbe IP sicer meni, da za namen izkazovanja zakonitosti poslovanja s turističnimi boni in uveljavljanjem sredstev pri FURS smejo ponudniki zbirati kopije osebnih izkaznic in potnih listin posameznikov, oz. jih kopirati v kolikor posamezniki ne zagotovijo lastnih kopih, kot to predvideva 3. člen Uredbe o načinu unovčitve turističnega bona. ZIUPGT namreč kot pogoj za pridobitev sredstev v primeru unovčenja bona, izrecno predpisuje predložitev kopije osebne izkaznice ali potne listine, kar zadostuje zahtevi po konkretni zakonski podlagi za kopiranje osebne izkaznice v smislu ZOIzk-1 ali ZPLD-1.
 
Kljub temu pa je IP poudarja, da zakonska podlaga za kopiranje osebne izkaznice oz. potnih listin obstaja le za posameznike, ki bon unovčijo, ne pa za posameznike, ki bon prenesejo na drugo osebo, kot to določa 5. odstavek 43. člena ZIUPGT ter dodatno 5. člen Uredbe o načinu unovčitve turističnega bona. IP pri tem poudarja, da mora upravljavec (v danem primeru ponudnik storitev) za vsako obdelavo osebnih podatkov zagotoviti ustrezno pravno podlago (npr. zakonsko določbo).  Glede na navedeno IP meni, da ponudnik storitev nima pravne podlage za zbiranje osebnih izkaznic upravičencev, ki so bon prenesli na drugo osebo, v primeru kadar bon unovči oseba, na katero  je upravičenec prenesel turistični bon, kajti iz določb zakona in uredbe je razvidno, da mora v primeru prenesenega bona biti predložena le izjava na obrazcu, ki jo podpiše upravičenec (tisti, ki bon prenaša), ne pa tudi kopija osebnega dokumenta prenositelja.
 
Na koncu IP še pojasnjuje, da lahko podaja le nezavezujoča mnenja in pojasnila, ne sme pa izven konkretnih inšpekcijskih postopkov preverjati primernosti izbrane pravne podlage ali namenov oziroma obsega obdelave osebnih podatkov v konkretnem primeru. Za dodatna vprašanja glede interpretacije Uredbe o načinu unovčitve turističnega bona se lahko obrnete na izdajatelja in sicer na Vlado RS. IP je namreč pristojen glede vašega vprašanja le za področje zakonitosti obdelave osebnih podatkov in ne za ostala vprašanja v povezavi s koriščenjem turističnih bonov ter nadzorom nad njihovo zakonito unovčitvijo.                             
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
