

Namestitev digitalnega potrdila SIGEN-CA za fizične osebe na služben računalnik
+
-


Datum: 22.03.2022
Številka: 07121-1/2022/330

Kategorije: Zavarovanje osebnih podatkov, Delovna razmerja
                        Zahvaljujemo se vam za vaše zaprosilo za mnenje glede dostopanja do portala zVem in varnostnih tveganj v primeru obvezne namestitve digitalnih potrdil SIGEN-CA za fizične osebe na službeni računalnik za namene uporabe aplikacije E-fotograf. Kot pojasnjujete, zaradi narave delovanja portala zVem, ki ne zahteva gesla, lahko na ta način nepooblaščene osebe dostopajo do vaših podatkov v zvezi z zdravjem.
 
Informacijski pooblaščenec (v nadaljevanju IP) na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov oz. Uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) z vidika varstva osebnih podatkov na splošno pojasnjuje, da bi moral vsak upravljavec, torej v konkretnem primeru aplikacije E-fotograf – ministrstvo za notranje zadeve, kot upravljavec elektronskega odložišča fotografij,  vsekakor zagotoviti ustrezne ukrepe zavarovanja osebnih podatkov, to vključuje poleg ustreznih ukrepov za zagotavljanje, da do osebnih podatkov v elektronskem odložišču fotografij dostopajo zgolj pooblaščene osebe, tudi ustrezne mehanizme, s katerimi se poskrbi, da način delovanja elektronskega odložišča fotografij ne ogroža zasebnosti zaposlenih, ki elektronsko odložišče fotografij in aplikacijo E-fotograf uporabljajo. Navedeno bo v konkretnem primeru IP preveril v inšpekcijskem postopku.
 
Svetujemo, da se z vašim opozorilom zato obrnete tudi na Ministrstvo za notranje zadeve  (gp.mnz@gov.si), ki je za to področje pristojno v primeru aplikacije E-fotograf in bi moralo poiskati ustrezne rešitve.
Lepo vas pozdravljamo,
 
Mojca Prelesnik, univ. dipl. prav.,
informacijska pooblaščenka
 
Pripravila:
Alenka Jerše, univ. dipl. prav.
namestnica informacijske pooblaščenke
