

Možnost prepovedi obdelave OP na CSD
+
-


Datum: 11.04.2019
Številka: 0712-1/2019/836

Kategorije: Posredovanje OP med upravljavci, Postopki na centrih za socialno delo, Pravne podlage, Pridobivanje OP iz zbirk
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem navajate, da je v postopku odločanja o uveljavljanju pravice do oprostitve plačila socialnovarstvenih storitev institucionalno varstvo po seznanitvi zavezancev z informativnim izračunom zakonski partner zavezanke na CSD izjavil, da izrecno prepoveduje objavo, posredovanje ali kakršnokoli drugo seznanitev drugih udeležencev tega postopka s kakršnimikoli njegovimi osebnimi, finančnimi in davčnimi podatki oziroma podatki, iz katerih bi bilo moč razkriti njegovo finančno in premoženjsko stanje. Sprašujete se, ali bi se razkritje osebnih podatkov v odločbi o oprostitvi plačila institucionalnega varstva lahko štelo za nesorazmerno uporabo njihovih osebnih podatkov oziroma za nepooblaščeno razkritje le-teh, s tem pa za poseg v pravico zavezanca oziroma družinskega člana do varstva osebnih podatkov. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji. Ob tem IP poudarja, da izven postopka inšpekcijskega nadzora ustreznosti izpolnjevanja določb Splošne uredbe s strani upravljavcev ne more presojati.Obdelava osebnih podatkov s strani javnih organov pri opravljanju njihovih nalog je na podlagi odstavka 1 člena 6 Splošne uredbe zakonita le in kolikor je izpolnjen vsaj eden od naslednjih pogojev: posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; obdelava je potrebna za izpolnitev zakonske obveznosti, ki velja za upravljavca; obdelava je potrebna za zaščito posameznika, na katerega se nanašajo osebni podatki, ali druge fizične osebe; obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu.  Na podlagi odstavka 2 člena 6 Splošne uredbe pa lahko države članice ohranijo ali uvedejo podrobnejše določbe, da bi prilagodile uporabo pravil te uredbe v zvezi z obdelavo osebnih podatkov za zagotovitev skladnosti s točkama (c) in (e) odstavka 1. Tako 9. člen ZVOP-1 opredeljuje pravne podlage za obdelavo osebnih podatkov v javnem sektorju in na podlagi prvega odstavka se lahko osebni podatki v javnem sektorju obdelujejo, če obdelavo osebnih podatkov in osebne podatke, ki se obdelujejo, določa zakon, z zakonom pa se lahko določi, da se odločeni osebni podatki obdelujejo le na podlagi osebne privolitve posameznika.V konkretnem primeru je torej pravna podlaga za obdelavo osebnih podatkov zavezancev za plačilo institucionalnega varstva podana v odstavku (1)(c): obdelava je potrebna za izpolnitev zakonske obveznosti, ki velja za upravljavca in v javnem sektorju se osebni podatki lahko obdelujejo, če je za to podlaga v zakonu. Zakonska podlaga, ki jo zahteva 9. člen ZVOP-1, je v postopku odločanja o pravici do oprostitve plačila institucionalnega varstva Zakon o uveljavljanju pravic iz javnih sredstev (Uradni list RS, št. 62/10 s spremembami, v nadaljevanju: ZUPJS).  Na podlagi tretjega odstavka 37. člena ZUPJS se pravica, ki jo oseba kot zavezanec po predpisih o socialnem varstvu uveljavlja za oprostitev plačila socialnovarstvene storitve, uveljavlja s samostojno vlogo hkrati z vlogo upravičenca do uveljavljanja oprostitve plačila socialnovarstvenih storitev. Center za socialno delo v tem primeru z eno odločbo odloči o pravicah in obveznostih upravičenca in njegovega zavezanca. Obrazložitev odločb o pravicah iz javnih sredstev pa v skladu z drugim odstavkom 37. člena ZUPJS vsebuje vrsto in višino dohodkov iz 12. člena tega zakona ter vrsto in vrednost premoženja iz 17. člena tega zakona, ki so bili upoštevani pri izračunu dohodka na družinskega člana po tem zakonu. Natančnejša obrazložitev je potrebna le, če posamezni pravici iz javnih sredstev ni ugodeno. V tem primeru se obrazloži le tisti del izreka, s katerim pravica ni bila priznana.CSD na odločbi o oprostitvi plačila institucionalnega varstva torej mora navesti osebne podatke oz. podatke o materialnem stanju upravičenca in zavezancev, odločbo pa je potrebno vročiti strankam postopka in tisti, ki mu je odločba vročena, se tako seznani s z vsebino odločbe. V primerih, ko se osebni podatki obdelujejo na podlagi privolitve posameznika, lahko posameznik svojo privolitev kadar koli prekliče, v primeru, da se osebni podatki obdelujejo za izpolnitev zakonske obveznosti, ki velja za upravljavca, pa posameznik te pravice nima. V konkretnem primeru CSD v postopku odločanja o oprostitvi plačila institucionalnega varstva osebne podatke obdeluje na podlagi zakonskih določb in se podatki tako na zahtevo posameznika ne morejo prenehati obdelovati.  V zvezi z zbiranjem osebnih podatkov posameznikov pa IP opozarja na člen 13 Splošne uredbe, v katerem je določeno katere informacije mora upravljavec posamezniku zagotoviti v primeru, da se podatki pridobijo neposredno od posameznika. V skladu z recitalom 61 bi bilo treba posameznike, na katere se nanašajo osebni podatki, o obdelavi osebnih podatkov v zvezi z njimi obvestiti v trenutku zbiranja podatkov od posameznika, na katerega se nanašajo osebni podatki, ali, kadar se osebni podatki zakonito razkrijejo drugemu uporabniku, bi moral biti posameznik, na katerega se nanašajo osebni podatki, obveščen, ko se osebni podatki prvič razkrijejo posamezniku. Informacije, s katerim morate seznaniti posameznika, lahko posredujete tudi na posebnem obrazcu, v pomoč vam je lahko obrazec, ki se nahaja na naši spletni strani: https://www.ip-rs.si/obrazci/varstvo-osebnih-podatkov/.      Lepo vas pozdravljamo,Mojca Prelesnik, univ. dipl. prav.,informacijska pooblaščenka
