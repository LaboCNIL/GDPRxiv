

Snemanje pogovora
+
-


Datum: 03.05.2021
Številka: 07121-1/2021/854

Kategorije: Moderne tehnologije, Video in avdio nadzor
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da ste v procesu nakupa nepremičnine in da sumite, da prodajalec prikrito snema pogovore z vami. Zanima vas, ali bi vas prodajalec moral obvestiti o snemanju in ali lahko takšne posnetke uporabi v sodnih postopkih. Zanima vas tudi, ali je za takšno ravnanje lahko civilno in kazensko odgovoren in ali ravnanje predstavlja razlog za odstop od pogodbe. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
IP uvodoma poudarja, da lahko podaja nezavezujoča mnenja in pojasnila, ne sme pa izven konkretnih inšpekcijskih postopkov preverjati zakonitosti obdelave osebnih podatkov v konkretnem primeru.
IP je pristojen le za tisti del pravice do zasebnosti, ki se nanaša na varstvo osebnih podatkov in ga ureja 38. člen Ustave Republike Slovenije (Ustava RS; Uradni list RS, št. 33/91-I, s spremembami in dopolnitvami; v nadaljevanju: Ustava RS). Snemanje pogovora pa ne predstavlja nujno kršitve predpisov s področja varstva osebnih podatkov, lahko pa gre za poseg v pravico do zasebnosti v širšem smislu iz 35. člena Ustave RS, ki sodi v pristojnost sodišč in je varovana z instituti civilnega in kazenskopravnega varstva, za posledico pa ima lahko tudi kazensko in odškodninsko odgovornost.
IP nadalje pojasnjuje, da snemanje, ki ga izvaja fizična oseba, lahko sodi v okvir povsem zasebne oziroma domače dejavnosti, za kar se pravila varstva osebnih podatkov ne uporabljajo. V tem primeru pa lahko pride do posega v zasebnost v širšem smislu. Pravica do zasebnosti je namreč širši pojem od pravice do varstva osebnih podatkov in je opredeljena v že navedenem 35. členu Ustave RS, ki zagotavlja nedotakljivost človekove zasebnosti ter osebnostnih pravic. Posameznik, ki je prepričan, da je določeno dejanje poseglo v njegove osebnostne pravice, lahko skladno z določbami 134. člena Obligacijskega zakonika (Uradni list RS, št. 97/07, s spremembami in dopolnitvami; v nadaljevanju: OZ) od sodišča zahteva, da prepreči takšno dejanje ali da odstrani njegove posledice. Možen je tudi obstoj kaznivega dejanja neupravičenega prisluškovanja in zvočnega snemanja po 137. členu Kazenskega zakonika (Uradni list RS, št. 50/12, s spremembami in dopolnitvami; KZ-1), ki se preganja na predlog oškodovanca ali na zasebno tožbo. V vsakem primeru pa lahko tisti, ki meni, da mu je zaradi posega v njegovo zasebnost nastala premoženjska in/ali nepremoženjska škoda, na podlagi OZ vloži odškodninsko tožbo pred pristojnim sodiščem in zahteva povračilo škode.
IP vas, v kolikor gre v danem primeru za snemanje telefonskih klicev, napotuje na mnenje objavljeno na spletni strani IP:

Snemanje telefonskih klicev, št. 07121-1/2020/1389, z dne 10. 8. 2020: https://www.ip-rs.si/mnenja-gdpr/6048a57a38fcd.

Glede vašega vprašanja v zvezi z zakonitostjo dokazov v postopku pred sodiščem pa IP pojasnjuje, da presega pristojnosti IP. Namreč IP ni pristojen za nadzor dejanj obdelave sodišč, kadar delujejo kot sodni organ (člen 55(3) Splošne uredbe o varstvu podatkov). Prav tako presega domet pristojnosti IP vaše vprašanje v zvezi z razlogi za odstop od pogodbe, zato vam nanj ne moremo odgovoriti.
Prijazen pozdrav,
 
 
                                                                                               Mojca Prelesnik, univ.dipl.prav., 
                                                                                               informacijska pooblaščenka
 
Pripravila:                                                                                                                              
Neja Domnik, mag. prav.,
asistentka svetovalca pri IP                                         
 
