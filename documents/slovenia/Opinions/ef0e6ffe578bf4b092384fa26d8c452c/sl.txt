

Javnost podatkov na kandidatnih listah
+
-


Datum: 26.10.2022
Številka: 07121-1/2022/1158

Kategorije: Občine, Pravne podlage
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nas prosite za stališče in morebitno ukrepanje glede javne objave kandidatnih list na lokalnih volitvah. Zanima vas, ali je res potrebna javna objava vseh podatkov, ki se trenutno javno objavljajo in ali ne bi bilo bolje prepustiti odločitev o tem, kaj od ne nujno potrebnega naj se objavi, posameznim kandidatom.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
Določeni osebni podatki kandidatov za lokalne volitve na kandidatnih listah morajo biti javno objavljeni po izrecni določbi zakona, in sicer Zakona o lokalnih volitvah ter Zakona o volitvah v državni zbor, ki se prav tako v določeni meri (smiselno) uporabljajo za lokalne volitve. Posamezni kandidat torej o tem ne more odločati sam, prav tako ni odločitev prepuščena volilnim komisijam, temveč morajo vse ravnati enako – kot zapoveduje zakon.
 
 
Obrazložitev
 
IP je o enakem vprašanju že izdal in objavil nekaj mnenj, na primer mnenje št. 07121-1/2020/1487 z dne 28. 8. 2020, ki si ga lahko ogledate na spletni strani https://www.ip-rs.si/mnenja-gdpr/6048a57a3b570. Iz omenjenega mnenja izhaja, da za objavo osebnih podatkov na kandidatnih listah obstaja neposredna podlaga v zakonu, zato ne bi bilo mogoče prepustiti odločitve o objavi osebnih podatkov posameznim kandidatom. Ti tudi ne morejo zavrniti objave svojih osebnih podatkov, saj je ta določena z zakonom.
 
Prvi odstavek 72. člena  Zakona o lokalnih volitvah (Uradni list RS, št. 94/07 – UPB, s sprem. in dop.; v nadaljevanju ZLV) določa, da mora kandidatura oziroma lista kandidatov vsebovati oznako volilne enote, ime predlagatelja, ime liste kandidatov, osebne podatke kandidatov: ime, priimek, rojstni podatki, stopnja izobrazbe, naziv izobrazbe, strokovni ali znanstveni naslov in delo, ki ga opravlja, naslov stalnega prebivališča oziroma začasnega prebivališča, če je državljan druge države članice EU in nima prijavljenega stalnega prebivališča v Republiki Sloveniji, ime in priimek ter naslov stalnega prebivališča predstavnika kandidature oziroma liste kandidatov, če je državljan druge države članice EU, ki nima prijavljenega stalnega prebivališča v Republiki Sloveniji, pa naslov začasnega prebivališča.
 
Drugi odstavek 74. člena ZLV določa, da se glede objave list kandidatov smiselno uporabljajo določbe  Zakona o volitvah v državni zbor (Uradni list RS, št. 109/06 – UPB, s sprem. in dop.; v nadaljevanju ZVDZ). Ta v 61. členu določa, da mora Državna volilna komisija sezname potrjenih list kandidatov objaviti v medijih ali na drug način, ki ga določi sama, upoštevaje načelo čim širše obveščenosti volivcev ter načelo gospodarnosti, najpozneje petnajst dni pred dnem glasovanja.
 
Kot izhaja iz zgoraj navedenega mnenja pa je pri tem potrebno upoštevati enega temeljnih načel varstva osebnih podatkov – načelo namembnosti oziroma omejitve namena, kot je opredeljeno v točki (b) člena 5(1) Splošne uredbe.
 
Osebni podatki zbrani za določene, izrecne in zakonite namene, se ne smejo nadalje obdelovati na način, ki ni združljiv s temi nameni; nadaljnja obdelava v namene arhiviranja v javnem interesu, v znanstveno- ali zgodovinsko raziskovalne namene ali statistične namene v skladu s členom 89(1) Splošne uredbe ne velja za nezdružljivo s prvotnimi nameni.
 
Namen objave osebnih podatkov kandidatov pred volitvami je v obveščanju volivcev o predlaganih kandidatih, da se le-ti lahko lažje odločijo, komu bodo na volitvah zaupali svoj glas. Zakon določa, da se seznami kandidatov javno objavijo in da se mora dati volivcem dovolj časa za tehten premislek o kandidatih. Ko pa izidov volitev ni mogoče več izpodbijati z nobenim pravnim sredstvom pa ta namen (obveščanje volivcev o kandidatih) nesporno poteče.
 
Vprašanje, koliko časa smejo oziroma morajo biti objavljeni osebni podatki s kandidatnih list pa je odvisno od tega, ali se voli po večinskem ali proporcionalnem sistemu; več o tem si lahko preberete v zgoraj citiranem mnenju.
 
V upanju, da ste dobili odgovor na svoje vprašanje, vas lepo pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                               
mag. Polona Merc, univ. dipl. prav.,
svetovalka IP za varstvo osebnih podatkov
