

Predložitev kopije osebne izkaznice pri koriščenju turističnih bonov
+
-


Datum: 11.10.2021
Številka: 07121-1/2021/2032

Kategorije: EMŠO in davčna, Zavarovanje osebnih podatkov
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da nikakor ne morete porabiti turističnega bona za 80 EUR, ne da bi od vas zahtevali kopijo osebne izkaznice. Menite, da so na kopiji osebne izkaznice preveč občutljivi osebni podatki, ki nikakor ne bi smeli biti na vpogled natakarjem, prodajalkam v knjigarnah itd., ki bi jo kasneje lahko tudi fotografirali. Skrbi vas tudi, kako je zagotovljeno nadaljnje varstvo kopij osebnih izkaznic, ki bodo ostale npr. pri gostincih in v knjigarnah.
 
 ***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.
 
Uvodoma vas napotujemo na že izdana mnenja IP, s katerimi smo že odgovarjali na vprašanje glede kopiranja osebnih dokumentov pri koriščenju turističnih bonov. Mnenja so dostopna z iskalnikom na www.ip-rs.si/vop, gre npr. za mnenje št. 07121-1/2021/1563 z dne 23.8.2021.
 
Kot smo poudarili v mnenju, so pogoji za koriščenje bona za izboljšanje gospodarskega položaja na področju gostinstva, turizma, športa in kulture (BON21), ki se lahko koristi tudi v gostinstvu in trgovinah na drobno v specializiranih prodajalnah s knjigami, določeni v 43. členu Zakona o interventnih ukrepih za pomoč gospodarstvu in turizmu pri omilitvi posledic epidemije COVID-19 (Ur. l. RS, št. 112/21, v nadaljevanju ZIUPGT). Dvanajsti odstavek 43. člena ZIUPGT določa: »Ponudnik storitve od FURS prejme sredstva v višini unovčenega bona. Ponudnik storitve prejme sredstva na podlagi predložene pisne potrditve upravičenca in kopije njegove osebne izkaznice ali potnega lista. Ponudnik storitve mora hraniti predložene pisne potrditve upravičenca, kopije njegove osebne izkaznice ali potnega lista in vse izjave, ki so opredeljene v uredbi Vlade iz trinajstega odstavka tega člena, še dve leti od dneva unovčitve bona.«
 
Na podlagi ZIUPGT je Vlada RS sprejela Uredbo o načinu unovčitve bona za izboljšanje gospodarskega položaja na področju potrošnje v gostinstvu, turizmu, športu in kulturi, povračilu sredstev preko informacijskega sistema Finančne uprave Republike Slovenije ter načinu vodenja in upravljanja evidence bonov (Uradni list RS, št. 114/21). Ta v 3. členu določa, da ob unovčitvi bona upravičenec oziroma njegov zakoniti zastopnik ali skrbnik potrdi unovčitev bona s pisno potrditvijo in predložitvijo kopije osebne izkaznice ali potnega lista na obrazcu BON 21 »Potrditev unovčitve bona«, ki je sestavni del te uredbe.
 
Navedeno torej pomeni, da smejo ponudniki za namen izkazovanja zakonitosti poslovanja s turističnimi boni in uveljavljanjem sredstev pri FURS kopirati osebne izkaznice in potne listine, če posamezniki ne zagotovijo kopije, kot to predvideva 3. člen citirane uredbe vlade.
 
Vsak upravljavec osebnih podatkov pa mora skladno s Splošno uredbo tudi zagotoviti, da so osebni podatki primerno zavarovani in v ta namen sprejeti primerne tehnično-organizacijske ukrepe za zavarovanje osebnih podatkov. Več o tem si lahko preberete npr. na: https://www.ip-rs.si/varstvo-osebnih-podatkov/obveznosti-upravljavcev/zavarovanje-oz-varnost-osebnih-podatkov. Nekaj informacij o kopiranju osebnih dokumentov pa se nahaja tudi na: https://www.ip-rs.si/varstvo-osebnih-podatkov/in%C5%A1pekcijski-nadzor/najbolj-pogoste-kr%C5%A1itve/kopiranje-osebnih-dokumentov-in-prepisovanje-podatkov-iz-osebnih-dokumentov.
 
 
V upanju, da vam bodo naša napotila v pomoč, vas lepo pozdravljamo.
 
 
Mojca Prelesnik, univ.dipl.prav.,                                                  
informacijska pooblaščenka
                       
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo 
