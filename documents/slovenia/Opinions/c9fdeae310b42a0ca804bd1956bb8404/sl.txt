

Uporaba mobilne telefonske naprave pri preverjanju pogoja PCT
+
-


Datum: 30.09.2021
Številka: 07121-1/2021/1949

Kategorije: Zdravstveni osebni podatki
                        Pri Informacijskem pooblaščencu (IP) smo dne 28. 9. 2021 prejeli vaše vprašanje o tem, zakaj je varnostnik ob vašem obisku določenega izvajalca zdravstvene dejavnosti slikal vaše papirno potrdilo PCT, kam bo sliko poslal in kje se bo ta hranila ter ali je tak postopek podkrepljen s predpisi. Želite konkretni odgovor. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Pri tem še pojasnjujemo, da IP izven inšpekcijskega postopka ne more podajati dokončnih mnenj o konkretnih primerih obdelave osebnih podatkov.
 
 
Uporaba mobilnega telefona pri preverjanju pogoja PCT za obiskovalce v zdravstveni ustanovi:
- je dopustna, če gre za preverjanje pristnosti oziroma veljavnosti potrdila, ki ima QR kodo, kar se preverja s posebno aplikacijo;
- ni dopustna, če gre za fotografiranje oziroma videosnemanje potrdila ali kakšno drugo reproduciranje in hrambo potrdila ali osebnih podatkov, ki jih vsebuje.
 
 
O b r a z l o ž i t e v:
 
Predlagamo vam, da najprej, na podlagi 12. in 15. člena Splošne uredbe o varstvu podatkov, pri upravljavcu (tj. izvajalcu zdravstvene dejavnosti) vložite zaprosilo za seznanitev z informacijami o obdelavi vaših osebnih podatkov. Pri tem si lahko pomagate z obrazcem »SLOP«, ki je dostopen na tej povezavi: Obrazci s področja varstva osebnih podatkov - IPRS (ip-rs.si). Več o tej pravici si prav tako lahko preberete v pojasnilih, ki se nahajajo na povezavi v samem obrazcu. IP nima informacij o tem, kaj konkretno je storil in s kakšnim namenom je varnostnik v vašem primeru uporabil mobilni telefon pri preverjanju pogoja PCT.
 
Če boste na podlagi zgornje zahteve od upravljavca prejeli odgovor, iz katerega bo izhajalo, da upravljavec ustvarja zbirko potrdil PCT, lahko pri nas vložite inšpekcijsko prijavo s pomočjo obrazca »ZIN PRIJAVA«, ki je dostopen na zgornji povezavi. Taka praksa namreč ni dopustna, saj zanjo ni na voljo ustrezne pravne podlage.
 
Dodatna pojasnila o preverjanju pogojev PCT lahko najdete v smernicah IP na naslednji povezavi:
Smernice o preverjanju PCT pogojev - IPRS (ip-rs.si).
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
