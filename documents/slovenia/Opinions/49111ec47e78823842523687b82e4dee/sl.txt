

Vsebina zobozdravstvenega kartona v e-obliki
+
-


Datum: 26.10.2021
Številka: 07121-1/2021/2136

Kategorije: Zbirke osebnih podatkov, Zdravstveni osebni podatki
                        Pri Informacijskem pooblaščencu (IP) smo dne 21. 10. 2021 prejeli vaše vprašanje o tem, kateri podatki smejo biti vpisani v zobozdravstvenem elektronskem kartonu, ki je dostopen vsem zobozdravnikom. 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Pri tem še pojasnjujemo, da se je treba za podrobnejšo vsebino konkretnih zbirk osebnih podatkov najprej obrniti na konkretnega upravljavca (npr. izvajalca zdravstvene dejavnosti), in sicer z zahtevo za seznanitev z lastnimi osebnimi podatki po 15. členu Splošne uredbe o varstvu podatkov ali z zahtevo za seznanitev z lastno zdravstveno dokumentacijo po 41. členu Zakona o pacientovih pravicah. 
 
 
Vsebina »elektronskega zobozdravstvenega kartona« je odvisna od tega, katero konkretno zbirko osebnih podatkov imate v mislih.
 
Če imate v mislih osnovno zdravstveno dokumentacijo (kamor spada tudi zobozdravstveni karton), se v njej lahko vodijo podatki iz priloge 1 Zakona o zbirkah podatkov s področja zdravstvenega varstva (ZZPPZ) - gl. zbirko pod zaporedno št. NIJZ 1.   
 
Če imate v mislih Centralni register podatkov o pacientih (CRPP), se v njem lahko vodijo podatki iz četrtega odstavka 14.b člena ZZPPZ (v tem primeru gre za zbirko »povzetek podatkov o pacientu«) ali dokumenti iz druge alineje drugega odstavka 14.b člena ZZPPZ (v tem primeru gre za zbirko določene (torej ne vse) zdravstvene dokumentacije oziroma za t.i. »interoperabilno hrbtenico«). 
 
 
Vsak izvajalec zobozdravstvene dejavnosti lahko namesto papirnega zobozdravstvenega kartona vodi zdravstvene zapise v internem informacijskem sistemu, vendar taka zbirka ni prosto in brezpogojno dostopna vsem drugim izvajalcem.  
 
IP ni znano, da bi se v praksi vodil oziroma, da bi se sploh lahko zakonito vodil »e-zobozdravstveni karton« kot centralna informatizirana zbirka podatkov z omogočenim dostopom za vse zobozdravnike v RS.
 
 
O b r a z l o ž i t e v:
 
IP vam ne more našteti vseh konkretnih kategorij podatkov, ki se lahko vodijo v posamezni zbirki osebnih podatkov, saj se na področju zdravstva načeloma lahko ustvarjajo in pridobivajo vsi podatki, ki so potrebni za izvajanje zdravstvene oskrbe pacienta ter ustrezajo pojmu podatka o zdravstvenem stanju v širšem smislu (gl. 15. točka 4. člena Splošne uredbe o varstvu podatkov). Konkretni podatki so tudi odvisni od strokovne presoje v okviru zdravstvene stroke. Poleg tega ne vemo, katero zbirko podatkov ste imeli v mislih in kdo naj bi bil njen upravljavec.
 
ZZPPZ, na katerega se sklicujemo je skupaj s prilogami dostopen na tej povezavi:
http://pisrs.si/Pis.web/pregledPredpisa?id=ZAKO1419.
 
Če se želite seznaniti s konkretno vsebino določene zbirke osebnih podatkov, vam predlagamo vložitev zaprosila pri izbranem izvajalcu zdravstvene dejavnosti, pri čemer si lahko pomagate z obrazcem, ki je dostopen na tej povezavi:
https://www.ip-rs.si/obrazci/obrazci-s-podro%C4%8Dja-pacientovih-pravic.
 
Če ne gre za zdravstveno dokumentacijo, pa si lahko pomagate z obrazcem, ki je dostopen na tej povezavi:
https://www.ip-rs.si/obrazci/varstvo-osebnih-podatkov/.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
