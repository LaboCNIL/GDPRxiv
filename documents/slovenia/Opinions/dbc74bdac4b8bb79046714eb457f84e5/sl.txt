

Razkrivanje osebnih podatkov iz zapisnika o inšpekcijskem nadzoru
+
-


Datum: 26.02.2020
Številka: 07120-1/2020/119

Kategorije: Delovna razmerja, Pravne podlage
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da je direktor zavoda, v katerem kot ravnateljica vodite eno od dveh organizacijskih enot, na zboru delavcev vsem delavcem razdelil kopijo inšpekcijskega zapisnika, v katerem inšpektorica predlaga svetu zavoda, da uvede postopek ugotavljanja vaše odgovornosti. V kopiji zapisnika so bila izbrisana vsa imena, razen vašega ter imena in podpisa inšpektorice, ki je zadevo obravnavala. Svet zavoda je predlog inšpektorice zavrnil in ni uvedel postopka ugotavljanja odgovornosti. Direktor je pojasnil, da drugih inšpekcijskih zapisnikov, ki so tudi nastali, ni razdelil, ker niso bili obravnavani na svetu zavoda. Zanima vas, ali sme direktor brez vašega soglasja kopirati in razdeliti vsem delavcem gradivo z vašim imenom.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.V konkretnem primeru se postavlja vprašanje, ali je direktor zavoda razkril vaše osebne podatke iz inšpekcijskega zapisnika na zboru delavcev na zakoniti pravni podlagi ali ne. Pri tem je treba uvodoma ugotoviti, da Splošna uredba pravne podlage za obdelavo osebnih podatkov določa v členu 6(1), pri čemer je privolitev posameznika le ena izmed šestih možnih pravnih podlag.IP poudarja, da izven postopka inšpekcijskega nadzora konkretnih obdelav osebnih podatkov ne more presojati, zato se vsekakor ne moremo opredeliti do vprašanja, ali je direktor ravnal pravilno, ko je na zboru delavcev razkril vaše osebne podatke, ali ne. Razlog za to je med drugim v tem, da ne razpolagamo z vso relevantno dokumentacijo konkretnega primera, zaradi česar bi lahko podali povsem napačno stališče. Presoja zakonitosti posameznih obdelav oziroma spoštovanje izvajanja zakonodaje s področja varstva osebnih podatkov se opravlja v postopku inšpekcijskega nadzora, v katerem so zagotovljene tudi vse varovalke in procesne pravice udeležencem postopka. Neobvezna mnenja IP torej niso namenjena presoji zakonitosti posameznih obdelav in ravnanj konkretnih upravljavcev, temveč podaji načelnih in splošnih stališč glede interpretacije določb zakonov, ki se nanašajo na varstvo osebnih podatkov.V vašem primeru vam lahko samo na splošno pojasnimo, da gre za obdelavo osebnih podatkov znotraj samega upravljavca (ne za razkrivanje osebnih podatkov tretjim osebam), za kar mora sicer tudi biti podana ustrezna pravna podlaga, vendar se ta lahko išče tudi v okviru tega, kar delavci potrebujejo za opravljanje svojega dela, organi zavoda pa v okviru izvajanja svojih pristojnosti in nalog. Kot rečeno, nam podrobnosti primera niso poznane, prav tako neobvezno mnenje ni ustrezen forum za presojo tovrstnih vprašanj.Nadalje je v vašem primeru treba spomniti tudi na določbe Zakona o dostopu do informacij javnega značaja (Uradni list RS, št. 51/06 – UPB, s sprem. in dop.; v nadaljevanju ZDIJZ) ter na dejstvo, da je delo javnih uslužbencev podvrženo večjemu nadzoru javnosti ter s tem povezane transparentnosti. ZDIJZ sicer vsebuje več izjem od načela prostega dostopa do informacij javnega značaja, in sicer v 5.a in 6. členu. Ker je Informacijski pooblaščenec tudi pritožbeni organ na področju dostopa do informacij javnega značaja, se izven konkretnega pritožbenega postopka v zvezi z dostopom do informacij javnega značaja prav tako ne more opredeljevati o javni dostopnosti posameznih dokumentov oziroma o morebitnih izjemah od prostega dostopa, saj bi s tem prejudiciral odločitev v morebitnem pritožbenem postopku.Za konec lahko samo še na splošno zapišemo pravne podlage, ki jih predvideva člen 6(1) Splošne uredba, da šteje obdelava osebnih podatkov (torej tudi razkritje na zboru delavcev) za zakonito, in sicer:(a)    posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; (b)    obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; (c)    obdelava je potrebna za izpolnitev zakonske obveznosti, ki velja za upravljavca; (d)    obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; (e)    obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; (f)    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.Lepo vas pozdravljamo.Mojca Prelesnik, univ.dipl.prav.,                                                 informacijska pooblaščenkaPripravila:                                                                                                                              mag. Polona MercSvetovalka pooblaščencaza varstvo osebnih podatkov
