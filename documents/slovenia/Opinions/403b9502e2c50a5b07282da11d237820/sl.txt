

Posredovanje OP o plačilu članarine sindikatu
+
-


Datum: 26.12.2019
Številka: 0712-1/2019/2860

Kategorije: Delovna razmerja, Posebne vrste, Pravne podlage, Sindikati
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da vas sindikat prosi za mesečna poročila o odtegljajih članarine za vsakega posameznika, in sicer ime, priimek in mesečni znesek plačane članarine. Navajate, da se z višino odtegljaja razkrije bruto plača posameznika, saj je odtegljaj za članarino v višini 1% bruto plače. Plače javnih uslužbencev so sicer javne, ampak v tem znesku je zajeta tudi delovna doba, ki ni javni podatek. Sindikat kot razlog za takšno posredovanje navaja, da podatke o bruto plačah potrebujejo za primer izplačila solidarnostnih pomoči ali koriščenja pravne pomoči. Sindikat naj bi podatke potreboval tudi za nadzor nad dejanskim nakazovanjem članarin sindikatu, saj so se v določeni enoti dogajale kršitve, ko enota sindikatu ni odvedla celotnega zneska, ki ga je odtegnila delavcem pri plačah. Z mesečnim poročanjem posameznih enot po članih pa lahko preverjajo, ali je bilo vse odvedeno. Nenazadnje sindikat še trdi, da so člani za takšno obdelavo osebnih podatkov podali soglasje v pristopni izjavi, vendar so takšno pristopno izjavo podpisali le trije zaposleni, ostali člani pa izjave, ki bi zajemala soglasje k obdelavi osebnih podatkov, niso podpisali. Zanima vas, ali morate oziroma smete posredovati sindikatu navedene podatke ter ali je obdelava teh podatkov že zajeta s pristopno izjavo ali pa bi bilo treba skleniti nove pristopne izjave (oziroma stare prenoviti).Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.IP je na svoji spletni strani že objavil več mnenj glede obdelave osebnih podatkov, povezanih z delovanjem sindikata. Na naslednji povezavi je objavljeno mnenje, ki ponuja širok in celosten pregled pravnih podlag ter možnosti in izzivov glede obdelave osebnih podatkov ter izvajanja sindikalne dejavnosti: https://www.ip-rs.si/vop/?tx_jzgdprdecisions_pi1%5BshowUid%5D=270.Kot je IP že zapisal, mora imeti sindikat kot upravljavec za vsako obdelavo osebnih podatkov ustrezno in zakonito pravno podlago. Ta je seveda odvisna od namena obdelave. Obdelava je zakonita le in kolikor je izpolnjen vsaj eden izmed pogojev, določenih v členu 6(1) ali 9(2) Splošne uredbe.Določba 203. člena Zakona o delovnih razmerjih (Ur. l. RS, št. 21/13 - UPB, s sprem. in dop.; v nad. ZDR-1) predpisuje, da mora delodajalec sindikatu zagotoviti pogoje za hitro in učinkovito opravljanje sindikalnih dejavnosti v skladu s predpisi, s katerimi se varujejo pravice in interesi delavcev ter da je delodajalec dolžan sindikatu omogočiti dostop do podatkov, ki so potrebni pri opravljanju sindikalne dejavnosti.Ta določba po mnenju IP sama po sebi ni dovolj določna v smislu določil Splošne uredbe, da bi v vsakem primeru predstavljala pravno podlago za posredovanje osebnih podatkov delavcev iz delovnega razmerja, kar pa ne pomeni, da v posebej utemeljenih okoliščinah in ob upoštevanju načela najmanjšega obsega podatkov (točka (c) člena 5(1) Splošne uredbe; prej načelo sorazmernosti iz 3. člena ZVOP-1), ne more predstavljati pravne podlage za posredovanje osebnih podatkov, ki so nujno potrebni za opravljanje sindikalne dejavnosti. Navedeno pomeni, da bi sindikat lahko pridobil podatke o odtegljajih za posamezne zaposlene po posameznih enotah, če bi izkazal, da jih nujno potrebuje za opravljanje konkretne sindikalne dejavnosti. Konkreten obseg osebnih podatkov, do katerih je sindikat upravičen, je torej treba presojati glede na okoliščine posameznega primera (predvsem zakonske določbe glede vloge sindikata v posameznih primerih, npr. obveznost posvetovanja v določenih primerih, možnost zastopanja delavca ipd. in določila kolektivnih pogodb). IP je že večkrat poudaril, da v okviru izdaje neobvezujočega mnenja ne more opraviti dokončne presoje glede nujnosti posredovanja podatkov sindikatu namesto upravljavca, temveč je to dolžan storiti upravljavec sam. IP lahko zgolj opozori na relevantno pravno podlago ter pogoje, ki morajo biti izpolnjeni, da je določeno posredovanje podatkov zakonito. Konkretno presojo pa lahko oziroma mora opraviti izključno upravljavec osebnih podatkov. IP namreč ne more in ne sme ocenjevati, katere konkretne osebne podatke sindikat potrebuje za opravljanje sindikalne dejavnosti. IP se torej ne more in ne sme postaviti v vlogo odločevalca (razsojevalca) v posameznih primerih in odločiti o upravičenosti posredovanja podatkov ali celo odrediti/prepovedati določenemu zavezancu posredovanje določenih podatkov.V kolikor kot upravljavec osebnih podatkov presodite, da je sindikalno dejavnost mogoče opravljati enako kvalitetno z manjšim naborom osebnih podatkov (oziroma celo s posredovanjem agregiranih podatkov), je to vsekakor skladno z načelom najmanjšega obsega podatkov, po katerem morajo biti osebni podatki »ustrezni, relevantni in omejeni na to, kar je potrebno za namene, za katere se obdelujejo.«Na vaše vprašanje glede privolitve posameznika, zajete v pristopni izjavi, pa vam odgovarjamo naslednje. Če presodite, da sindikat nujno potrebuje osebne podatke posameznikov za opravljanje svoje sindikalne dejavnosti, predstavlja pravno podlago za obdelavo osebnih podatkov zakon, konkretno določba 203. člena ZDR-1. V takšnem primeru iskanje druge pravne podlage (torej privolitev posameznika) ni ne potrebno ne primerno. Če pa druge pravne podlage za posredovanje osebnih podatkov ni, bi lahko prišla v poštev privolitev posameznika, vendar le, če je podana pod pogoji, ki jih določa Splošna uredba. Zlasti v primeru plačevanja sindikalne članarine, je glede obdelave osebnih podatkov, ki je nujno potrebna za izplačevanja na način nakazovanja preko delodajalca (ki je v tem primeru zgolj uporabnik podatkov o izplačani članarini po naročilu delavca in sindikata), treba upoštevati da posameznik sindikat pooblasti za takšno obliko nakazovanja članarine oziroma to izhaja iz dogovora med sindikatom in delavcem – članom sindikata. V teh primerih, mora sindikat bodisi v zvezi z 203. členom ZDR-1 ali v obliki pooblastila veljavno izkazati, da gre za tovrstno razmerje s članom in dodatna izrecna privolitev za s tem povezano obdelavo osebnih podatkov načeloma ni potrebna.Privolitev posameznika, na katerega se nanašajo osebni podatki, pomeni skladno s točko 11) člena 4 Splošne uredbe vsako prostovoljno, izrecno, informirano in nedvoumno izjavo volje posameznika, na katerega se nanašajo osebni podatki, s katero z izjavo ali jasnim pritrdilnim dejanjem izrazi soglasje z obdelavo osebnih podatkov, ki se nanašajo nanj. Veljavna privolitev mora tako zadostiti štirim zahtevam, in sicer mora biti: prostovoljna, specifična, informirana in nedvoumna. Glede na navedeno IP meni, da za tiste namene, za katere sindikat obdeluje osebne podatke na podlagi privolitve, ki mora biti v primeru obdelave posebnih vrst osebnih podatkov izrecna (točka a) člena 9(2)), zgolj npr. podpis splošne pristopne izjave za članstvo v sindikatu s pavšalno navedbo, da je obdelava teh osebnih podatkov potrebna »za potrebe sindikata« ne zadostuje, saj takšna privolitev ni ne specifična niti informirana. Konkreten, ekspliciten in legitimen namen pa je predpogoj za pridobitev veljavne privolitve. Če obdelava podatkov vključuje več namenov, mora biti privolitev dana za vsak namen posebej.IP glede kriterija prostovoljnosti še opozarja, da včlanitev v sindikat ne bi smela biti pogojena s podano privolitvijo k obdelavi osebnih podatkov, sicer ne moremo govoriti o prostovoljnosti dane privolitve. Glede kriterija informiranosti pa IP nadalje poudarja, da so za pridobitev veljavne privolitve potrebne vsaj naslednje informacije: identiteta upravljavca; namen vsakega od dejanj obdelave, za katera se zahteva privolitev;  kateri podatki (vrsta podatkov) se bodo zbirali in uporabili; obstoj pravice do preklica privolitve; informacije o uporabi podatkov za avtomatizirano sprejemanje odločitev v skladu s členom 22(2)(c)34, kjer je to ustrezno, in mogoča tveganja prenosov podatkov zaradi neobstoja sklepa o ustreznosti in ustreznih zaščitnih ukrepov, kot so opisani v členu 46. Več o pogojih za veljavno privolitev je na voljo na spletni strani IP, ki je dostopna na naslednji povezavi: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/privolitev/.Kot rečeno morate kot upravljavec osebnih podatkov sami opraviti presojo, ali so izpolnjeni vsi zahtevani pogoji za zakonito obdelavo (torej posredovanje) osebnih podatkov, ki smo vam jih nanizali v našem mnenju, bodisi glede obstoja zakonske podlage bodisi privolitve za obdelavo osebnih podatkov.Lepo vas pozdravljamo.                                                                                               Mojca Prelesnik, univ.dipl.prav.,                                                                                                                                                informacijska pooblaščenkaPripravila:                                                                                                                              mag. Polona Merc, LL.M.Svetovalka pooblaščencaza varstvo osebnih podatkov
