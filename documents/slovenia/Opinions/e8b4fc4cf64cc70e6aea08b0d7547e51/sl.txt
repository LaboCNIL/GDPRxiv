

Javna objava podatkov podpisnikov spletne peticije
+
-


Datum: 01.04.2021
Številka: 07121-1/2021/635

Kategorije: Svetovni splet, Privolitev
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem nas prosite za mnenje glede javne objave in hrambe podpisov na določeni spletni strani, kjer je na voljo za podpis spletna peticija; podpisalo jo je že več kot 14.000 podpisnikov. Sporno se vam zdi, da so imena in priimki podpisnikov ter ustanova, s katere prihajajo, javno objavljeni, kar pomeni tudi, da so podatki z iskalno funkcijo hitro dostopni delodajalcem, sodelavcem, nadrejenim… Prosite nas za mnenje v zvezi z opisano situacijo.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da izven postopka inšpekcijskega nadzora konkretnih obdelav osebnih podatkov ne more presojati, zato se vsekakor ne moremo opredeliti do vprašanja, ali je javna objava osebnih podatkov podpisnikov zakonita ali ne. Presoja zakonitosti posameznih obdelav oziroma spoštovanje izvajanja zakonodaje s področja varstva osebnih podatkov se opravlja v postopku inšpekcijskega nadzora, v katerem so zagotovljene tudi vse varovalke in procesne pravice udeležencem postopka. Neobvezna mnenja IP torej niso namenjena presoji zakonitosti posameznih obdelav in ravnanj konkretnih upravljavcev, temveč podaji načelnih in splošnih stališč glede interpretacije določb zakonov, ki se nanašajo na varstvo osebnih podatkov.
 
Obdelava osebnih podatkov je dopustna le, če zanjo obstaja ustrezna pravna podlaga. V 6. členu Splošne uredbe so tako določene pravne podlage, in sicer:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
Iz podatkov na spletni strani peticije izhaja, da je upravljavec osebnih podatkov v pogojih peticije napovedal javno objavo imena in priimka podpisnika peticije. Navedeno je tudi, da je pravna podlaga za obdelavo osebnih podatkov soglasje posameznika (torej privolitev v smislu točke (a) prvega odstavka 6. člena Splošne uredbe), ki ga je mogoče tudi umakniti.
 

odstavek 4. člena Splošne uredbe opredeljuje »privolitev posameznika, na katerega se nanašajo osebni podatki« kot vsako prostovoljno, konkretno, informirano in nedvoumno ravnanje v obliki izjave ali jasnega pritrdilnega dejanja, iz katerega je mogoče sklepati na želje posameznika, na katerega se nanašajo osebni podatki, s katerim izrazi strinjanje z obdelavo osebnih podatkov, ki se nanašajo nanj.

 
Eden ključnih elementov privolitve je torej njena informiranost, ki jo mora upravljavec osebnih podatkov med drugim zagotoviti s podajanjem informacij o obdelavi osebnih podatkov, ki jih zahteva 13. člen Splošne uredbe. Slednji med drugim določa, da mora upravljavec osebnih podatkov posamezniku že pred obdelavo osebnih podatkov posredovati nabor določenih informacij, med drugim identiteto in kontaktne podatke upravljavca; namene in pravno podlago za obdelavo; uporabnike ali kategorije uporabnikov osebnih podatkov ter nadalje tudi obdobje hrambe osebnih podatkov; obstoj pravic posameznika; obstoj pravice do preklica privolitve; pravico do vložitve pritožbe pri nadzornem organu idr.
 
Ključna pri spletni objavi osebnih podatkov, ki temelji na privolitvi posameznika, je pravica do preklica privolitve in posledična pravica do izbrisa osebnih podatkov (točka (b) prvega odstavka 17. člena Splošne uredbe). V kolikor upravljavec ne bi spoštoval pravice do izbrisa, se lahko s prijavo oziroma pritožbo obrnete na Informacijskega pooblaščenca. Vsakdo, ki meni, da so njegovi osebni podatki objavljeni nezakonito (torej brez veljavne pravne podlage), se namreč lahko obrne na IP, ki lahko v inšpekcijskem postopku preveri zakonitost obdelave osebnih podatkov. V ta namen smo pripravili tudi nabor (neobveznih) obrazcev, ki so dostopni na spletni strani https://www.ip-rs.si/obrazci/varstvo-osebnih-podatkov/.
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
Lepo vas pozdravljamo,
 
                                                                                   Mojca Prelesnik
                                                                                   informacijska pooblaščenka
 
Pripravila:                                                                                                                              
mag. Polona Merc, univ. dipl. prav.,
svetovalka IP za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
