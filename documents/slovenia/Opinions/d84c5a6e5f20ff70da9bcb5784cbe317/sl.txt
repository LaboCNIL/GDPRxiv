

Vpogled v podatke o validaciji pametne kartice na avtobusu
+
-


Datum: 07.08.2020
Številka: 07121-1/2020/1379

Kategorije: Pravica do seznanitve z lastnimi osebnimi podatki, Video in avdio nadzor, Zavarovanje osebnih podatkov
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete težave, na katere ste naleteli na avtobusu zaradi nedelovanja naprave za validacijo brezkontaktne pametne kartice. Zanima vas, do katerih podatkov ste upravičeni na podlagi pravice posameznika do vpogleda v njegove osebne podatke.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Uvodoma poudarjamo, da konkretnih obdelav osebnih podatkov IP izven inšpekcijskega postopka ne more presojati, prav tako pa naše mnenje, podano na abstraktni podlagi in brez presoje konkretnih okoliščin in dokumentov zadeve, ne prejudicira naše odločitve v morebitnem pritožbenem postopku v zadevi dostopa do lastnih osebnih podatkov.IP pojasnjuje, da ima vsak posameznik skladno z določbami Splošne uredbe pravico pridobiti v jedrnati, pregledni, razumljivi in lahko dostopni obliki ter jasnem in preprostem jeziku vse informacije iz členov 13 in 14 ter sporočila iz členov 15 do 22 in 34 Splošne uredbe. Konkretno vezano na vaš primer imate skladno s členom 15 (1) pravico od upravljavca dobiti potrditev, ali se v zvezi z vami obdelujejo osebni podatki, in kadar je temu tako, dostop do osebnih podatkov in naslednje informacije:(a) namene obdelave;(b) vrste zadevnih osebnih podatkov;(c) uporabnike ali kategorije uporabnika, ki so jim bili ali jim bodo razkriti osebni podatki, zlasti uporabnike v tretjih državah ali mednarodnih organizacijah;(d) kadar je mogoče, predvideno obdobje hrambe osebnih podatkov ali, če to ni mogoče, merila, ki se uporabijo za določitev tega obdobja;(e) obstoj pravice, da se od upravljavca zahteva popravek ali izbris osebnih podatkov ali omejitev obdelave osebnih podatkov v zvezi s posameznikom, na katerega se nanašajo osebni podatki, ali obstoj pravice do ugovora taki obdelavi;(f) pravico do vložitve pritožbe pri nadzornem organu;(g) kadar osebni podatki niso zbrani pri posamezniku, na katerega se ti nanašajo, vse razpoložljive informacije v zvezi z njihovim virom;(h) obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.Skladno s členom 12(3) Splošne uredbe upravljavec informacije o ukrepih, sprejetih na zahtevo v skladu s členi 15 do 22, posamezniku, na katerega se nanašajo osebni podatki, zagotovi brez nepotrebnega odlašanja in v vsakem primeru v enem mesecu po prejemu zahteve.Omenjena pravica do dostopa do osebnih podatkov iz člena 15 Splošne uredbe se nanaša na vse osebne podatke, ki jih upravljavec obdeluje v povezavi s posameznikom (npr. v zvezi z vožnjo z avtobusom osebne podatke glede validacije kartice, osebne podatke iz videonadzornega sistema). Pri tem pa lahko obstajajo pravne ali dejanske ovire za izvrševanje pravice do dostopa do osebnih podatkov. Pravne ovire so izjeme od pravice do dostopa, ki jih določa Splošna uredba in/ali področna zakonodaja, dejanska ovira pa je lahko med drugim, da upravljavec ne razpolaga (več) z osebnimi podatki in pravice posameznika zato ne more izvršiti.Glede oblike pridobivanja osebnih podatkov je v členu 15(3) določeno, da kadar posameznik, na katerega se nanašajo osebni podatki, zahtevo predloži z elektronskimi sredstvi, in če posameznik, na katerega se nanašajo osebni podatki, ne zahteva drugače, se informacije zagotovijo v elektronski obliki, ki je splošno uporabljana. Iz recitala 63 Splošne uredbe pa izhaja, da kadar je mogoče, bi upravljavec moral imeti možnost zagotoviti dostop na daljavo do varnega sistema, ki bi posamezniku, na katerega se nanašajo osebni podatki, omogočil neposreden dostop do njegovih osebnih podatkov. Če bi upravljavec osebnih podatkov zagotavljal možnost dostopa do lastnih osebnih podatkov prek on-line sistema, takšno ravnanje Splošna uredba spodbuja, vendar je vse odvisno od konkretnega primera. V primeru, ki ga opisujete, namreč takšne možnosti seznanitve »za nazaj« ni, zato v tem primeru ne moremo govoriti o polnem izvrševanju pravice iz člena 15 Splošne uredbe.V vašem primeru vam svetujemo, da pri upravljavcu osebnih podatkov naslovite zahtevo za seznanitev z lastnimi osebnimi podatki, če ste to že storili pa se lahko zoper zavrnilni odgovor upravljavca pritožite, o vaši pritožbi pa bo odločal Informacijski pooblaščenec. Oba vzorca – zahteve in pritožbe – skupaj z napotki za vlaganje lahko najdete na naši spletni strani na naslovu https://www.ip-rs.si/obrazci/varstvo-osebnih-podatkov/.Svetujemo, da si več o pravicah posameznika glede varstva podatkov preberete na naši spletni strani https://tiodlocas.si/.Vsa mnenja IP so objavljena in dostopna na naši spletni strani: https://www.ip-rs.si/vop/.Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.Lep pozdrav,                                                                                   Mojca Prelesnik                                                                                   informacijska pooblaščenkaPripravila:                                                                                                                              mag. Polona Merc, univ. dipl. prav.,svetovalka IP za varstvo osebnih podatkovTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
