

Snemanje dostave s telesnimi kamerami
+
-


Datum: 19.05.2020
Številka: 07121-1/2020/893

Kategorije: Delovna razmerja, Informiranje posameznika, Moderne tehnologije, Ocene učinkov v zvezi z varstvom podatkov, Pravne podlage, Trgovinska dejavnost
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da se vaša družba ukvarja z dostavo pohištva, bele tehnike in podobnim. Zanima vas, ali lahko s telesnimi kamerami (angl. bodycam) snemate dostavo, če stranko na snemanje predhodno opozorite oziroma pod kakšnimi pogoji lahko snemate.Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP uvodoma poudarja, da izven postopka inšpekcijskega nadzora konkretnih obdelav osebnih podatkov ne more presojati. Iz vašega sporočila ne izhaja, za kakšen konkreten in specifičen namen bi obdelovali osebne podatke z uporabo telesnih kamer, zato vam podajamo le splošno mnenje, ki vam bo v pomoč pri pripravi vsega potrebnega pri presoji, ali bi bila takšna obdelava zakonita, v kakšnem obsegu in načinu izvajanja, ali bi bila sorazmerna ter pod kakšnimi pogoji in tako dalje.Že v času snovanja obdelave osebnih podatkov, nato pa tudi ves čas trajanja obdelave osebnih podatkov, mora upravljavec osebnih podatkov ugotoviti, ali ima za konkretno obdelavo ustrezno pravno podlago. IP v vašem primeru najmanj priporoča, da pred obdelavo osebnih podatkov izvedete oceno učinka v zvezi z varstvom podatkov. Ocena učinka, ki jo predvideva člen 35 Splošne uredbe je sicer nujna, če gre za obdelavo iz seznama obdelav, ki jo sprejme IP. A tudi če ocena učinka ni obvezna, jo je priporočljivo izvesti v primeru, kot je vaš, saj vam bo pomagala odgovoriti na vprašanje, ali sploh smete obdelovati osebne podatke z uporabo telesnih kamer in za kakšne namene. Več o oceni učinka v zvezi z varstvom osebnih podatkov in smernice IP na to temo so na voljo na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/ocena-ucinka-v-zvezi-z-varstvom-podatkov/Primarna odgovornost upravljavca osebnih podatkov je torej, da poskrbi za zakonito obdelavo osebnih podatkov. V vašem primeru mora torej družba kot upravljavec osebnih podatkov zagotoviti, da obstaja ustrezna pravna podlaga za obdelavo osebnih podatkov tako strank, ki bi jih snemali, kot delavcev, ki bi na svojem telesu oziroma obleki nosili kamere.Glede na informacije, ki ste jih podali, in predvsem, ker je to primarna vloga upravljavca osebnih podatkov, vam ne moremo podati odgovora na vprašanje, ali smete obdelovati osebne podatke s telesnimi kamerami in ali za takšno obdelavo obstaja ustrezna pravna podlaga in ali je posledično sploh zakonita. Ta presoja je odgovornost in naloga upravljavca.V pomoč pa navajamo nekaj usmeritev in določb Splošne uredbe, ki vam bodo lahko v pomoč. Pravne podlage, ki jih predvideva Splošna uredba v členu 6(1), so:(a)    posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov; (b)    obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe; (c)    obdelava je potrebna za izpolnitev zakonske obveznosti, ki velja za upravljavca; (d)    obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe; (e)    obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu; (f)    obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.V primeru obdelave osebnih podatkov na podlagi privolitve (če bi bila to ustrezna pravna podlaga v primeru snemanja strank) naj poudarimo, da mora biti privolitev posameznika prostovoljna, pogojevanje izpolnjevanja storitev z obdelavo osebnih podatkov (v smislu, če posameznik ne pristane na snemanje ob dostavi, ne more naročiti storitev) pa ni primerna. Iz člena 7(4) Splošne uredbe namreč izhaja, da se pri ugotavljanju, ali je bila privolitev dana prostovoljno, med drugim zlasti upošteva, ali je izvajanje pogodbe, vključno z zagotavljanjem storitve, pogojeno s privolitvijo v obdelavo osebnih podatkov, ki ni potrebna za izvedbo zadevne pogodbe. V primeru drugih pravnih podlag pa morate prav tako zagotoviti, da so izpolnjeni pogoji, ki jih Splošna uredba zahteva za posamezno pravno podlago.Glede obdelave osebnih podatkov delavcev naj omenimo, da v delovnopravnih razmerjih obdelavo osebnih podatkov primarno ureja prvi odstavek 48. člena Zakona o delovnih razmerjih (Uradni list RS, št. 21/13, s sprem. in dop.; v nadaljevanju ZDR-1). Ta določa, da se osebni podatki delavcev lahko zbirajo, obdelujejo, uporabljajo in posredujejo tretjim osebam samo, če je to določeno s tem ali drugim zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. Določba prvega odstavka 48. člena ZDR-1 je abstraktna in ne vsebuje natančnega nabora osebnih podatkov, ki se smejo obdelovati. Zato je treba to določbo šele napolniti z vsebino glede na okoliščine konkretnega primera ter opraviti tehtanje glede tega, ali je obdelava osebnih podatkov zares »potrebna« zaradi uresničevanja pravic in obveznosti iz delovnega razmerja ali v zvezi z delovnim razmerjem. Pri tem je treba paziti tudi na spoštovanje zasebnosti in dostojanstva delavca, odgovornost delodajalca pa narašča z intenzivnostjo posega v zasebnost.Če boste po skrbni preučitvi vseh okoliščin in morebitni izvedbi ocene učinkov v zvezi z varstvom osebnih podatkov presodili, da je lahko obdelava osebnih podatkov s telesnimi kamerami zakonita, morate nadalje zagotoviti, da je obdelava transparentna in da vsi vpleteni posamezniki prejmejo ustrezne informacije o obdelavi. Pravico do informacij ureja člen 13 Splošne uredbe, ki določa nabor informacij, ki jih mora upravljavec osebnih podatkov zagotoviti posamezniku, kadar se osebni podatki pridobijo od posameznika, na katerega se nanašajo osebni podatki, med drugim identiteto in kontaktne podatke upravljavca; namene in pravno podlago za obdelavo; uporabnike ali kategorije uporabnikov osebnih podatkov ter nadalje tudi obdobje hrambe osebnih podatkov; obstoj pravic posameznika; obstoj pravice do preklica privolitve; pravico do vložitve pritožbe pri nadzornem organu. Posebej naj poudarimo, da mora upravljavec informacije iz člena 13 podati posamezniku »takrat, ko pridobi osebne podatke« od posameznika in ne kasneje, saj bi to že pomenilo netransparentno in skrivno obdelavo.Vse informacije, ki jih morate zagotoviti posamezniku po členu 13 Splošne uredbe, morate torej že vnaprej razčistiti in opredeliti, torej poleg namena in pravne podlage tudi obdobje hrambe osebnih podatkov itd.Nadalje naj vas opozorimo še na določbe glede varnosti osebnih podatkov, ki pomeni zagotavljanje celovitosti, zaupnosti in razpoložljivosti takšnih podatkov. Glede tega Splošna uredba v členu 32 določa, da ob upoštevanju najnovejšega tehnološkega razvoja in stroškov izvajanja ter narave, obsega, okoliščin in namenov obdelave, pa tudi tveganj za pravice in svoboščine posameznikov, ki se razlikujejo po verjetnosti in resnosti, upravljavec in obdelovalec z izvajanjem ustreznih tehničnih in organizacijskimi ukrepov zagotovita ustrezno raven varnosti glede na tveganje, vključno med drugim z naslednjimi ukrepi, kot je ustrezno:(a) psevdonimizacijo in šifriranjem osebnih podatkov;(b) zmožnostjo zagotoviti stalno zaupnost, celovitost, dostopnost in odpornost sistemov in storitev za obdelavo;(c) zmožnostjo pravočasno povrniti razpoložljivost in dostop do osebnih podatkov v primeru fizičnega ali tehničnega incidenta;(d) postopkom rednega testiranja, ocenjevanja in vrednotenja učinkovitosti tehničnih in organizacijskih ukrepov za zagotavljanje varnostni obdelave.Pri določanju ustrezne ravni varnosti se upoštevajo zlasti tveganja, ki jih pomeni obdelava, zlasti zaradi nenamernega ali nezakonitega uničenja, izgube, spremembe, nepooblaščenega razkritja ali dostopa do osebnih podatkov, ki so poslani, shranjeni ali kako drugače obdelani.Lepo vas pozdravljamo.                                                                                               Mojca Prelesnik, univ.dipl.prav.,                                                                                                                                                informacijska pooblaščenkaPripravila:                                                                                                                              mag. Polona Merc, univ. dipl. prav.,svetovalka IP za varstvo osebnih podatkov
