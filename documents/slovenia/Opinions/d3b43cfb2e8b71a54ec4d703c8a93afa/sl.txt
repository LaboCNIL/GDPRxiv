

Videonadzor parkirišča ob poslovni stavbi
+
-


Datum: 13.10.2022
Številka: 07121-1/2022/1084

Kategorije: Video in avdio nadzor, Zakoniti interesi
                        Informacijski pooblaščenec (v nadaljevanju: IP) je prejel vaše zaprosilo za mnenje glede vzpostavitve video nadzora parkirišča, ki se nahaja ob poslovni stavbi delodajalca, znotraj varovanega in ograjenega območja, do katerega je omogočen dostop le mimo varnostnika. Dodatno nam pojasnjujete, da razlog vzpostavitve videonadzora vidite v varovanju premoženja zaposlenih, saj se občasno na njihovih vozilih pojavljajo poškodbe zaradi nepravilnih premikov vozil in druge nepojasnjene poškodbe vozil. Zanima vas še, ali je spremljanje slike v živo podvrženo pravilom varstva osebnih podatkov, saj po vašem mnenju ne gre za zbiranje in obdelavo osebnih podatkov.
 
***
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 76. členom Zakona o varstvu osebnih podatkov na področju obravnavanja kaznivih dejanj (Uradni list RS, št. 177/20, v nadaljevanju ZVOPOKD), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezujoče mnenje v zvezi z vašim vprašanjem.
 
1.     Videonadzor v najširšem smislu šteje tudi vse rešitve, ki zajemajo zgolj prenos žive slike brez snemanja (t.i. podaljšano oko).
2.    Videonadzor v zasebnem sektorju je praviloma dopusten, ko je zanj izkazana ustrezna in zakonita pravna podlaga. Ena izmed možnih pravnih podlag je tudi kadar je obdelava potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki.
3.     Upravljavec mora za zagotovitev ustreznosti izbrane pravne podlage zakonitih interesov izvesti tudi dokumentirano utemeljitev prevladujočega interesa ter pri tem izkazati, da njihov zakoniti interes prevlada nad upravičenim pričakovanjem zasebnosti posameznikov na posnetkih.
4.    Upravljavec mora (ob pogoju ustrezne pravne podlage) poskrbeti tudi za varnost obdelave, obveščanja posameznikov, vodenje evidence dejavnosti obdelave ter ostale obveznosti, v kolikor bo izvajal videonadzor na specifičnih lokacijah (npr. znotraj delovnih prostorov oz. pri dostopu v uradne službene prostore) itd.  
 
O b r a z l o ž i t e v:
IP uvodoma pojasnjuje, da se za videonadzor v najširšem smislu šteje tudi uporaba video kamer za sistematično snemanje, prenos in shranjevanje žive slike z ene lokacije na drugo, prav tako pa tudi vse rešitve, ki zajemajo zgolj prenos žive slike brez snemanja (t.i. podaljšano oko). Splošna uredba področja videonadzora podrobneje sicer ne ureja, dopušča pa podrobnejšo ureditev v nacionalni zakonodaji, zato med drugim v tem delu ostaja v veljavi ZVOP-1, ki regulira videonadzor v členih od 74 do 77. 
Pri tem pa IP poudarja, da je odgovornost za zakonito vzpostavitev in izvajanje videonadzora vedno na upravljavcu osebnih podatkov, ki mora biti to zmožen tudi dokazati. IP izven postopka inšpekcijskega nadzora ali drugega upravnega postopka ne more podajati konkretnih stališč v zvezi s posameznimi vprašanji s področja varstva osebnih podatkov in tako tudi ne more podajati konkretnih ocen o tem, ali upravljavec izpolnjuje pogoje za uvedbo in izvajanje videonadzora, niti se ne more opredeljevati glede konkretnih lokacij oziroma točk, kjer bi se videonadzor izvajal. V nadaljevanju vam zato posredujemo le nekaj splošnih pojasnil v zvezi z izvajanjem videonadzora.
 
IP najprej pojasnjuje, da mora upravljavec, za vsakršno obdelavo osebnih podatkov, imeti zakonito in ustrezno pravno podlago. Te so določene v prvem odstavku 6. člena Splošne uredbe. V skladu s Splošno uredbo je videonadzor v zasebnem sektorju praviloma dopusten, ko je zanj izkazana ustrezna pravna podlaga, npr. pravna  podlaga iz točke (f) prvega odstavka člena 6 Splošne uredbe, ki določa, da je obdelava potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov. Upravljavci bi morali tako pred uporabo zadevne pravne podlage opraviti tudi dokumentirano utemeljitev prevladujočega interesa (test tehtanja, v katerem izkažejo, da njihov zakoniti interes prevlada nad upravičenim pričakovanjem zasebnosti posameznikov na posnetkih). V primeru uvedbe videonadzora na podlagi točke (f) člena 6(1) Splošne uredbe, mora biti utemeljitev prevladujočega zakonitega interesa (povzetek testa tehtanja) podana tudi v obvestilu posamezniku po točki (d) prvega odstavka člena 13 Splošne uredbe.
 
Ob tem pa še opozarjamo, da mora upravljavec, v kolikor bi se odločil za izvajanje videonadzora poskrbeti za vse obveznosti, ki jih ima v povezavi z varnostjo obdelave iz člena 32 Splošne uredbe oziroma zavarovanjem osebnih podatkov iz 24. in 25. člena ZVOP-1, obveščanja posameznikov o izvajanju videonadzora (74. člen ZVOP-1 v povezavi s 13. členom Splošne uredbe), vodenjem evidence dejavnosti obdelave za določene svoje obdelave osebnih podatkov skladno s 30. členom Splošne uredbe ter ostale obveznosti, v kolikor bi se izvajal videonadzor na specifičnih lokacijah (npr. znotraj delovnih prostorov – 77. člen ZVOP-1 oz. pri dostopu v uradne službene prostore – 75. člen ZVOP-1) itd. 
 
Z vidika jasnosti IP še pojasnjuje, da v kolikor se bo videonadzor izvajal na lokaciji dostopa zaposlenih v njihove uradne službene oziroma poslovne prostore, lahko upravljavec tak videonadzor izvaja le pod pogoji iz 75. člena ZVOP-1 in sicer le, kadar je to potrebno za varnost ljudi ali premoženja, zaradi zagotavljanja nadzora vstopa ali izstopa v ali iz službenih oziroma poslovnih prostorov ali če zaradi narave dela obstaja možnost ogrožanja zaposlenih. Odločitev sprejme pristojni funkcionar, predstojnik, direktor ali drugi pristojni oziroma pooblaščeni posameznik osebe javnega sektorja ali osebe zasebnega sektorja. V pisni odločitvi morajo biti obrazloženi razlogi za uvedbo videonadzora. Uvedba videonadzora se lahko določi tudi z zakonom ali s predpisom, sprejetim na njegovi podlagi. Tudi v tem primeru je potrebno vse zaposlene pisno obvestiti o samem izvajanju videonadzora.
 
Vsekakor pa mora upravljavec pri izvajanju videonadzora biti vedno pozoren tudi na načelo najmanjšega obsega podatkov, ki določa, da morajo biti (pod pogojem, da obstaja pravna podlaga) osebni podatki, ki se obdelujejo, ustrezni, relevantni in omejeni na to, kar je potrebno za namene, za katere se obdelujejo. Navedeno načelo pomeni, da je potrebno obdelovati samo toliko osebnih podatkov, kolikor je nujno potrebno za dosego posamičnega zakonitega namena obdelave.
 
Več informacij o videonadzoru najdete tudi na spletni strani IP: https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora/. Dodatno vas napotujemo še na smernice Evropskega odbora za varstvo osebnih podatkov glede obdelave osebnih podatkov z video napravami, ki so vam lahko v pomoč pri odločanju o vzpostavitvi videonadzora, ugotavljanju možnih pravnih podlag ter potrebnih varovalk:
https://edpb.europa.eu/sites/default/files/files/file1/edpb_guidelines_201903_video_devices_sl_0.pdf
 
V upanju, da ste dobili odgovor na vaša vprašanja, vas lepo pozdravljamo.
 
Pripravil:                                                                                                                                  
Grega Rudolf,
asistent svetovalca pri IP          
 
Mojca Prelesnik, univ. dipl. prav.,
informacijska pooblaščenka
