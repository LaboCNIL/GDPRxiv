

Seznanitev z lastnimi osebnimi podatki umrlega
+
-


Datum: 16.04.2021
Številka: 07121-1/2021/749

Kategorije: Vpogled v OP umrlih, Zdravstveni osebni podatki, Pravne podlage
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da ste zaradi sodnega postopka preko odvetnika dvakrat zaprosili ZPIZ za podatke o vašem pokojnem očetu in sicer, kdo je zanj vložil zahtevo za priznanje pravice do dodatka za pomoč in postrežbo ter tudi za kopijo zdravstvene dokumentacije, na podlagi katere mu je bil ta dodatek dodeljen. Pojasnjujete, da imate za vpogled v zdravstveno dokumentacijo tudi pooblastilo pokojnega očeta. Zanima vas, ali glede na odgovor ZPIZ res niste upravičeni, da te podatke pridobite. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da IP v okviru izdaje mnenja ne more odločati o tem, ali so v konkretnem primeru podani pogoji za posredovanje osebnih podatkov vašega pokojnega očeta oziroma ali je odločitev upravljavca, ki jo prilagate zaprosilu, zakonita. Zato IP na vaše vprašanje v tem mnenju ne more dokončno odgovoriti, temveč v nadaljevanju podaja zgolj splošna pojasnila.
 
Za vsako obdelavo osebnih podatkov, torej med drugim tudi za njihovo razkritje s posredovanjem, razširjanje ali drugačno omogočanje dostopa, je treba imeti zakonito in ustrezno pravno podlago. Posredovanje osebnih podatkov umrlih je dopustno na več pravnih podlagah, katera je ustrezna, pa je odvisno od tega, kdo poda zahtevo ter na koga jo naslovi. IP od tem izpostavlja, da se Splošna uredba o varstvu podatkov ne uporablja za osebne podatke umrlih oseb, lahko pa države članice določijo pravila za obdelavo osebnih podatkov umrlih oseb. Zato se v Republiki Sloveniji za obdelavo osebnih podatkov umrlih posameznikov do morebitne drugačne ureditve v novem zakonu o varstvu osebnih podatkov še vedno uporablja ZVOP-1.
 
Glede na to, da iz vašega zaprosila izhaja, da ste zahtevo za posredovanje podatkov pokojnega očeta vložili preko odvetniške družbe, IP najprej pojasnjuje, da 10. člen Zakona o odvetništvu (Uradni list RS, št. 18/93, 24/96 – odl. US, 24/01, 54/08, 35/09, 97/14, 8/16 – odl. US, 46/16 in 36/19, v nadaljevanju ZOdv) v prvem odstavku predpisuje, da so državni organi, organi samoupravnih lokalnih skupnosti ter nosilci javnih pooblastil ne glede na določbe drugih zakonov, ki določajo posredovanje osebnih podatkov, dolžni brez privolitve posameznika, na katerega se osebni podatki nanašajo, brezplačno posredovati odvetniku podatke, ki jih ta potrebuje pri opravljanju odvetniškega poklica v posamični zadevi in to v roku 15 dni od dneva, ko prejmejo pisno zahtevo odvetnika. Odvetnik pa v skladu z drugim odstavkom 10. člena ZOdv nima te pravice, če gre za osebne podatke, ki so na podlagi posebnih zakonskih določb dostopni le pooblaščenim organom.
 
Odvetnik sme torej pridobiti osebne podatke (tudi t. i. občutljive osebne podatke oziroma posebne vrste osebnih podatkov) po 10. členu ZOdv pod pogojem, da izkaže, da jih potrebuje pri opravljanju odvetniškega poklica v posamični zadevi, v zvezi s katero pridobiva osebne podatke. Pojem posamična zadeva je treba razlagati kot konkretno pravno razmerje, v zvezi s katerim je odvetnik pooblaščen stranki nuditi določeno storitev. Odvetnik mora tako v svoji zahtevi za pridobitev podatkov izkazati, da posamezne odvetniške storitve za svojo stranko brez zahtevanih podatkov ne bo mogel opraviti, da so torej podatki potrebni za opravo odvetniške storitve.
 
Posredovanje osebnih podatkov umrlih posameznikov sicer ureja še veljavni 23. člen ZVOP-1, ki določa, da lahko upravljavec osebnih podatkov podatke o umrlem posamezniku posreduje samo tistim uporabnikom osebnih podatkov, ki so za obdelavo osebnih podatkov pooblaščeni z zakonom, poleg tega pa lahko upravljavec osebnih podatkov podatke o umrlem posamezniku posreduje osebi, ki je po zakonu, ki ureja dedovanje, njegov zakoniti dedič prvega ali drugega dednega reda, če za uporabo osebnih podatkov izkaže pravni interes, umrli posameznik pa ni pisno prepovedal posredovanja teh osebnih podatkov.
 
Za posredovanje osebnih podatkov umrlega posameznika zakonitim dedičem morajo biti skladno s 23. členom ZVOP-1 torej kumulativno izpolnjeni trije pogoji:

prosilec mora izkazati, da je po zakonu, ki ureja dedovanje, zakoniti dedič prvega ali drugega dednega reda,
prosilec mora izkazati pravni interes (neposredno, konkretno in osebno ter na predpise oprto korist),
umrli posameznik ni prepovedal posredovanja podatkov.

 
Ob tem IP še dodaja, da je seznanitev z osebnimi podatki, ki jih vsebuje zdravstvena dokumentacija umrlih pacientov, v Zakonu o pacientovih pravicah (Uradni list RS, št. 15/08, 55/17 in 177/20; v nadaljevanju ZPacP) urejena drugače kot v ZVOP-1. ZPacP je v 42. členu predvidel štiri podlage za seznanitev z zdravstveno dokumentacijo umrlih pacientov, ki pa se nanašajo le na dostop do zdravstvenih podatkov pri izvajalcih zdravstvene dejavnosti; za dostop do teh podatkov pri drugih upravljavcih veljajo splošna pravila po ZVOP-1.
 
Vsak, ki meni, da kdo krši Splošno uredbo o varstvu podatkov, ZVOP-1 oziroma druge predpise s področja varstva osebnih podatkov, lahko vloži prijavo pri IP. Več o vložitvi prijave si lahko preberete na spletni strani IP: https://www.ip-rs.si/varstvo-osebnih-podatkov/pravice-posameznika/vlo%C5%BEitev-prijave.
 
IP je v preteklosti že odgovarjal na vprašanja s področja obdelav osebnih podatkov umrlih in o tem izdal številna neobvezna mnenja, s katerimi se lahko seznanite na spletni strani IP: https://www.ip-rs.si/vop, kategorija »Vpogled v OP umrlih«. Prav tako je več pojasnil o obdelavi osebnih podatkov umrlih dostopnih na povezavi: https://www.ip-rs.si/varstvo-osebnih-podatkov/inspekcijski-nadzor/najbolj-pogoste-krsitve/osebni-podatki-umrlih/.
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov, predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
 
Lep pozdrav,
 
                                                                                               Mojca Prelesnik, univ. dipl. prav.,
                                                                                               informacijska pooblaščenka
 
Pripravila:                                                                                                                              
Tina Ivanc, univ. dipl. prav.,
svetovalka IP za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
 
