

Notarska overitev obdukcijskega zapisnika
+
-


Datum: 18.12.2019
Številka: 0712-1/2019/2927

Kategorije: OP umrlih, Zavarovanje osebnih podatkov
                        Pri Informacijskem pooblaščencu (IP) smo dne 16. 12. 2019 prejeli vaše zaprosilo za mnenje o tem, ali lahko bolnišnica originalni obdukcijski zapisnik posreduje notarju zaradi overitve kopije, saj bi overjeno kopijo posredovali upravičenemu svojcu umrlega pacienta. Zanima vas tudi, ali je bolnišnica dolžna poravnati stroške overitve kopije.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.1. Dopustno je, da bolnišnica originalni obdukcijski zapisnik posreduje notarju za potrebe overitve njegove kopije, ki bi jo posredovali upravičenemu svojcu umrlega pacienta.2. Vprašanje kritja stroškov za overitev ne spada v pristojnost IP.O b r a z l o ž i t e v:Pravna podlaga za razkritje obdukcijskega zapisnika notarju je 61. člen Zakona o notariatu (ZN), ki ureja overjanje prepisov. S tem, ko je notar pristojen za overjanje prepisov, je podana tudi pravna podlaga za vso obdelavo osebnih podatkov na predmetnem dokumentu, ki je potrebna v zvezi z overitvijo. Overitev prepisa po naravi stvari namreč ni možna brez seznanitve z vsebino osnovnega dokumenta. Če gre za klasični prepis, je seznanitev z vsebino s strani notarja bolj poglobljena; če gre za fotokopijo, ki jo naredi notar sam, pa je seznanitev z vsebino manj poglobljena.Z vidika ZVOP-1 je pravna podlaga podana v osmem odstavku 13. člena, ki določa, da je obdelava občutljivih osebnih podatkov dopustna tudi, če tako določa drug zakon zaradi izvrševanja javnega interesa, v konkretbnem primeru je to ZN. Splošna uredba o varstvu podatkov se za umrle ne uporablja.Zgolj informativno pojasnjujemo, da glede na to, da bolnišnica ni dolžna zunanjim uporabnikom priskrbeti overjenih kopij zdravstvene dokumentacije, načeloma ni videti ovir, da se stroške v zvezi s tem zaračuna uporabniku. To posredno izhaja tudi iz prvega odstavka 22. člena ZVOP-1, ki določa, da mora upravljavec osebnih podatkov proti plačilu stroškov posredovanja, če zakon ne določa drugače, posredovati osebne podatke uporabnikom osebnih podatkov.Lepo pozdravljeni,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
