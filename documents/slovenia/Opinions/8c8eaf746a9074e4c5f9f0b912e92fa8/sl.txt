

Posredovanje korespondence med javnimi uslužbenci posamezniku
+
-


Datum: 19.12.2019
Številka: 0712-1/2019/2933

Kategorije: Pravica do seznanitve z lastnimi osebnimi podatki, Pravne podlage, Pridobivanje OP iz zbirk, Šolstvo, Obdelava OP javnih uslužbencev in funkcionarjev
                        Obrnili ste se na Informacijskega pooblaščenca RS (v nadaljevanju IP) s svojim zaprosilom za mnenje. Pojasnjujete, da ste se kot učiteljica na osnovni šoli po elektronski pošti obrnili na Zavod RS za šolstvo v povezavi s strokovnim mnenjem glede učenke. S svetovalko sta si izmenjali nekaj elektronskih sporočil. Pri vas se je zglasila mama te učenke in ko ste ji želeli razložiti situacijo, vam je povedala, da že vse ve, ker ji je svetovalka posredovala celotno korespondenco med vami in njo kot svetovalko pri Zavodu RS za šolstvo. Zanima vas ali svetovalka na zavodu lahko posreduje elektronsko korespondenco staršem? O tem vas niti ni obvestila.
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašimi vprašanji.
IP uvodoma pojasnjuje, da v okviru mnenja ne more ugotavljati zakonitosti obdelav osebnih podatkov v konkretnem primeru. Slednje lahko stori le upoštevaje vseh okoliščin primera v konkretnem inšpekcijskem postopku.
Glede na navedeno lahko IP zgolj hipotetično predpostavlja, da je korespondenca vsebovala osebne podatke javnih uslužbenk (učiteljice in svetovalke) in podatke zadevne učenke.
IP dalje pojasnjuje, da javni uslužbenci ne uživajo zasebnosti kolikor gre za osebne podatke, ki so v zvezi z delovnim razmerjem javnega uslužbenca (1. alineja tretjega odstavka 6. člena Zakona o dostopu do informacij javnega značaja). Iz vaših navedb izhaja, da ste se z Zavodom RS za šolstvo posvetovali glede obravnave ene od učenk. Če je torej korespondenca potekala v okviru izvrševanja pristojnosti šole in Zavoda RS za šolstvo, obstaja verjetnost, da so bili posredovani vaši osebni podatki in podatki strokovne svetovalke, ki so »v zvezi z delovnim razmerjem javnega uslužbenca«. Navedeni podatki pa so po zakonu javni in se z njimi lahko seznani kdorkoli.
Kot navajate, je šlo za komunikacijo v zvezi z obravnavo učenke na osnovni šoli. Starši nastopajo kot zakoniti zastopniki svojih mladoletnih otrok in so se zato upravičeni tudi seznaniti z osebnimi podatki svojih otrok. Če razkritje ni v nasprotju s koristjo otroka, potem z razkritjem osebnih podatkov otroka staršem tudi ne pride do neupravičenega posega v zasebnost otroka.
Glede na zgoraj opredeljena izhodišča IP meni, lahko obstaja ustrezna pravna podlaga, da se mati otroka seznani s korespondenco med vami in svetovalko glede njenega otroka. 
Lep pozdrav,
Informacijski pooblaščenec
Mojca Prelesnik, univ. dipl. prav.
informacijska pooblaščenka
Pripravil:                                                                                 
Anže Novak, univ. dipl. prav.                                       
Svetovalec Pooblaščenca za preventivo                                
