

Seznanitev z videoposnetki v podjetju in možnost pritožbe
+
-


Datum: 30.09.2022
Številka: 07121-1/2022/1029

Kategorije: Pravica do seznanitve z lastnimi osebnimi podatki
                        Pri Informacijskem pooblaščencu (IP) smo dne 27. 9. 2022 prejeli vaše zaprosilo za mnenje o odgovoru pooblaščenca podjetja, ki ste ga prejeli v zvezi z vašo zahtevo za seznanitev z lastnimi osebnimi podatki. Želeli ste prejeti videoposnetke. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. IP se lahko dokončno in konkretno opredeli do konkretne problematike le v morebitnem pritožbenem postopku.
 
 
Iz pritožbene prakse IP izhaja, da posameznik - na podlagi pravice do seznanitve z lastnimi osebnimi podatki iz 15. člena Splošne uredbe o varstvu podatkov - praviloma lahko od upravljavca pridobi kopijo videoposnetka, na katerem se nahaja. Toda pri tem ni upravičen do seznanitve s podobami drugih določljivih posameznikov, ki se hkrati nahajajo na posnetku. 
 
Če se z odločitvijo podjetja kot domnevnega upravljavca ne strinjate, lahko v 15 dneh od prejema pisne odločitve pri IP vložite pritožbo, ki ji je treba priložiti kopijo zahteve in kopijo odgovora podjetja. 
 
 
O b r a z l o ž i t e v:
 
Pojasnila o pravici do seznanitve z lastnimi osebnimi podatki lahko najdete na tej povezavi:
https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki.
 
Pritožbo lahko vložite po elektronski pošti na naslov: gp.ip@ip.rs.si. Priporočamo, da je pritožba podpisana z varnim elektronskim podpisom, vendar to ni obvezno. Pritožba mora vsebovati tudi vaš naslov prebivališča zaradi vročanja uradnih dokumentov (če naslov ni naveden kje drugje) ter kopijo vaše zahteve, ki ste jo poslali podjetju. Priporočamo, da pritožba vsebuje tudi informacije, na podlagi katerih vas bo možno določiti na posnetku oziroma, na podlagi katerih bo možno posnetek najti (fotografija, opis lokacija, opis ravnanja ali dogodka, obleka, točen čas ipd.). Če v pritožbi teh informacij ne bo, vas bomo za njih zaprosili s pozivom za dopolnitev pritožbe.
 
Pri vložitvi pritožbe si lahko pomagate z obrazcem »Pritožba zaradi kršitve pravice do seznanitve z lastnimi osebnimi podatki« na naslednji povezavi: https://www.ip-rs.si/obrazci/varstvo-osebnih-podatkov/. 
 
Uresničitev pravice do seznanitve je tudi v vašem primeru odvisna od več pogojev, katerih izpolnjevanja  vnaprej in izven pritožbenega postopka ne moremo ugotavljati.
 
Ker v vašem e-sporočilu, z dne 27. 9. 2022 niste navedli namena vašega sporočila, vam v tej fazi pošiljamo zgornje mnenje. V primeru izrecne pritožbe, bomo to reševali v pritožbenem postopku v skladu z Zakonom o splošnem upravnem postopku in Splošno uredbo o varstvu podatkov.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
