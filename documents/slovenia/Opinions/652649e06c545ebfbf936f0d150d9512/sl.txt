

ID nepremičnine v IS Gospodar
+
-


Datum: 24.07.2021
Številka: 07120-1/2021/378

Kategorije: Definicija OP, Posredovanje OP med upravljavci, Zbirke osebnih podatkov
                        Pri Informacijskem pooblaščencu (IP) smo dne 8. 7. 2021 prejeli vaše vprašanje o tem, ali lahko od dobaviteljev (gre za upravnike, izvajalce komunalnih storitev, storitev varovanja, storitev čiščenja…) pridobivate izdane račune za nepremičnine v državni lasti na način, da bo mogoč avtomatiziran prenos podatkov v evidenco IS Gospodar (centralna evidenca nepremičnin), in sicer tako, da bi se to izvajalo z ID nepremičnin. Z nekim enoličnim identifikatorjem se lahko poveže račun s pravo nepremičnino, radi pa bi vodili podatke o stroških nepremičnin. Pri nekaterih dobaviteljih se je izkazalo, da so v svojih evidencah vodili ID nepremičnin in so jih zaradi zahtev Splošne uredbe o varstvu podatkov morali iz evidenc izbrisati. Zanima vas tudi, ali bi bilo možno uvesti kakšen drug identifikator, ki bi zagotavljal anonimizacijo. Zakon o stvarnem premoženju države in samoupravnih lokalnih skupnosti (Uradni list RS, št. 11/18, 79/18; v nadaljevanju: ZSPDSLS-1) v prvem odstavku 85. člena določa, da ministrstvo, pristojno za sistem ravnanja s stvarnim premoženjem, vzpostavi in vodi evidenco nepremičnin v lasti države, razen nepremičnin v upravljanju Slovenske obveščevalno varnostne agencije, kmetijskih zemljišč in gozdnih zemljišč, ter evidenco nepremičnin v lasti tretjih oseb, ki jih najemajo ali na podlagi drugega pravnega naslova uporabljajo državni organi. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 
 
 
Z vidika varstva osebnih podatkov ni sporno, če se se za ustrezno identifikacijo nepremičnin v državni lasti pri obračunavanju storitev ter pri vodenju centralne evidence nepremičnin uporablja standardizirane identifikacijske oznake nepremičnin (ID nepremičnin).
 
Katera konkretna enolična identifikacijska oznaka se bo uporabljala pri obračunavanju storitev, je odvisno zlasti od dogovora z dobavitelji. 
 
 
 
O b r a z l o ž i t e v:
 
Predlagano navezovanje obračunov z ID nepremičnin ni problematično iz najmanj štirih razlogov:
 

Namen enoličnih ID nepremičnin (npr. zapis v kombinaciji: šifra katastrske občine + številka stavbe + številka dela stavbe) je v določni oziroma unikatni identifikaciji nepremičnin zato, da se lahko te oznake uporabljajo v pravnem prometu (vključno s pravnimi posli, ki so v zvezi z nepremičninami) in v uradnih postopkih, pri evidentiranju nepremičnin ter pri povezovanju zbirk podatkov o nepremičninah (npr. zemljiška knjiga, kataster stavb, evidenca trga nepremičnin). V konkretnem primeru je zato uporaba ID nepremičnin tako na strani dobaviteljev kot na strani upravljavca IS Gospodar skladna z načelom omejitve namena iz (b) točke prvega odstavka 5. člena Splošne uredbe o varstvu podatkov.

 

V konkretnem primeru je še bolj pomembno to, da se ID nepremičnin ne navezuje na lastnike nepremičnin, ki bi bili fizične osebe – posamezniki. Ker ni zveze s posameznikom, ne gre za osebne podatke in zato ta identifikator tudi ne uživa varstva po Splošni uredbi o varstvu podatkov. Tudi v primeru, če bi se v zvezi s temi nepremičninami vodili podatki o posameznikih – fizičnih osebah (npr. pooblaščenec, skrbnik, najemnik, zakupnik), uporaba ID nepremičnin ni sporna, če je seveda na voljo pravna podlaga za vodenje podatkov o posameznikih.

 

V konkretnem primeru je tudi na voljo jasna zakonska podlaga za vodenje podatkov o ID nepremičnin v centralni evidenci nepremičnin (npr. 86. člen ZSPDSLS-1).

 

Predmet vsake pogodbe mora biti točno določen (npr. 34. člen Obligacijskega zakonika). In če je predmet pogodbe in s tem stvar, glede katere dobavitelj zaračuna storitev lahko določena z npr. naslovom, številko odjemnega mesta ipd., je še toliko bolj nesporno, da je lahko določena s predpisano standardno identifikacijsko oznako, ki velja za nepremičnine.

 
Podatkov o nepremičninah v lasti države in lokalnih skupnosti ter drugih pravnih oseb javnega prava zato ni treba obdelovati v »anonimizirani« obliki.
 
Ker pa IP ni znana zakonska obveznost, da bi morali dobavitelji pri obračunavanju storitev predmetne nepremičnine obvezno identificirati s točno določeno identifikacijsko oznako, je taka praksa najverjetneje odvisna od dogovora z dobavitelji.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
 
