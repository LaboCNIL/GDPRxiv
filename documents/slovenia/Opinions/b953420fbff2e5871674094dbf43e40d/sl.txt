

Posredovanje določenih osebnih podatkov NIJZ s strani ZZZS
+
-


Datum: 25.07.2019
Številka: 0712-1/2019/1740

Kategorije: Pravne podlage
                        Pri Informacijskem pooblaščencu (IP) smo dne 17. 7. 2019 prejeli vaše zaprosilo za mnenje o tem, ali je  dopustno, da bi ZZZS posredoval podatke v zvezi z zaposlitvijo zdravstvenih delavcev NIJZ za potrebe vodenja »evidence gibanja zdravstvenih delavcev in mreža zdravstvenih zavodov« (evidenca NIJZ 16 po Zakonu o zbirkah podatkov s področja zdravstvenega varstva - ZZPPZ). Podatke bi potrebovali zato, ker podatki, ki jih NIJZ pridobiva od zakonsko določenih virov pogosto niso točni ali pa je poročanje neredno. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.1. Po mnenju IP za posredovanje varovanih osebnih podatkov o zaposlitvah Nacionalnemu inštitutu za javno zdravje s strani Zavoda za zdravstveno zavarovanje Slovenije za potrebe vodenja evidence NIJZ 16, ni na voljo ustrezne pravne podlage. 2. Dopustno pa je NIJZ posredovati osebne podatke, ki jih je možno šteti za informacije javnega značaja po ZDIJZ in ki ne spadajo v nobeno od izjem od prostega dostopa po ZDIJZ.O b r a z l o ž i t e v:V konkretnem primeru gre za zbirko podatkov, ki je določno in natančno urejena v ZZPPZ. Zaradi tega ZZPPZ ne daje možnosti za široko interpretacijo v smislu, da bi bilo možno med vire podatkov šteti tudi ZZZS. Tudi sklicevanje na četrti odstavek 9. člena ZVOP-1 (v povezavi s (c) in (e) točko prvega odstavka člena 6 Splošne uredbe o varstvu podatkov) ne pride v poštev, ker ni izpolnjen pogoj nujnosti. Poleg tega nam v tem trenutku ni znana kakšna druga pravna podlaga, ki bi v konkretnem primeru dopuščala posredovanje varovanih osebnih podatkov.  Toda, ker so določeni osebni podatki, ki se navezujejo na javne uslužbence lahko javni po Zakonu o dostopu do informacij javnega značaja (gl. prva alineja tretjega odstavka 6 člena ZDIJZ), bi bilo te podatke dopustno posredovati NIJZ. Taki podatki bi načeloma lahko bili na primer osebno ime, naziv delodajalca in delovno mesto. To velja le za tiste zdravstvene delavce, ki delo opravljajo kot javni uslužbenci ali po drugi pogodbeni podlagi pri javnih zdravstvenih zavodih ter za nosilce oziroma izvajalce koncesionirane zdravstvene službe. Če je zdravstveni delavec zaposlen oziroma če opravlja delo pri izvajalcu, ki je nosilec koncesionirane zdravstvene dejavnosti, podatka o njegovi zaposlitvi ne bi bilo dopustno posredovati, ker zaposleni pri koncesionarjih niso javni uslužbenci in torej zanje ne velja zgoraj omenjeni tretji odstavek 6. člena ZDIJZ. Drugače je, če zdravstveni delavec kot fizična oseba nastopa v vlogi izvajalca zasebnika, torej kot samostojen poslovni subjekt. V tem primeru je podlaga za razkritje podatka podana v predpisih s področja registrskega prava (zlasti v Zakonu o sodnem registru in Zakonu o poslovnem registru).V zvezi s tretjim odstavkom 6. člena ZDIJZ je IP objavil že več odločb s področja dostopa do informacij javnega značaja, ki so dostopne na spletni strani www.ip-rs.si. Ker IP na področju dostopa do informacij javnega značaja nastopa kot pritožbeni organ, se v tem primeru do javnosti osebnih podatkov ne more bolj konkretno opredeliti.Prijazen pozdrav,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
