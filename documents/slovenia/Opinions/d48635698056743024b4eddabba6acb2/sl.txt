

Preverjanje PCT pogoja
+
-


Datum: 04.10.2021
Številka: 07121-1/2021/1988

Kategorije: Moderne tehnologije, Zdravstveni osebni podatki
                        Informacijski pooblaščenec (v nadaljevanju: IP) je po e-pošti prejel vaše vprašanje. Sprašujete, ali je preverjanje Covid QR kode, pri kateri se izpiše ime, priimek in datum rojstva kršenje GDPR? 
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
IP je za namen lažjega izvajanja odlokov o preverjanju PCT pogojev pripravil smernice o preverjanju PCT pogojev (za upravljavce in za posameznike), ki so dostopne na spletni strani: https://www.ip-rs.si/novice/smernice-o-preverjanju-pct-pogojev.
 
Vlada RS je v zvezi z ugotavljanjem izpolnjevanja PCT pogojev sprejela Odlok o načinu ugotavljanja izpolnjevanja pogojev prebolevnosti, cepljenosti in testiranja v zvezi z boleznijo COVID-19 (Uradni list RS, št. 126/21, v nadaljevanju odlok), ki v 2. členu določa, da se v primeru preverjanja PCT pogojev na način s predložitvijo digitalnega COVID potrdila EU v digitalni ali papirnati obliki, opremljenega s kodo QR, izpolnjevanje pogoja PCT preveri z aplikacijo za odčitavanje kode QR, ki jo zagotavlja in z njo upravlja Nacionalni inštitut za javno zdravje (NIJZ). Če se kot dokazilo o izpolnjevanju pogoja PCT predloži drugo potrdilo oziroma dokazilo, pristojna oseba izpolnjevanje pogoja preveri z vpogledom v to potrdilo oziroma dokazilo.
 
Kot smo poudarili v smernicah, je IP pri Ustavnem sodišču vložil zahtevo za presojo ustavnosti in zakonitosti odlokov, ki urejajo obdelavo osebnih podatkov pri preverjanju PCT pogojev. IP ni pristojen, da bi sam presodil, ali so odloki skladni z Ustavo, to pristojnost ima le Ustavno sodišče. Opozarjamo pa, da so odloki veljavni, dokler o njih ne odloči Ustavno sodišče.
 
Več informacij si lahko preberete v sporočilu za javnost »Informacijski pooblaščenec po prejeti prijavi začel inšpekcijski postopek o aplikaciji NIJZ za preverjanje izpolnjevanja pogoja PCT«, ki je dostopno na:
https://www.ip-rs.si/novice/informacijski-poobla%C5%A1%C4%8Denec-po-prejeti-prijavi-za%C4%8Del-in%C5%A1pekcijski-postopek-o-aplikaciji-nijz-za-preverjanje-izpolnjevanja-pogoja-pct
in v že izdanih mnenjih IP, ki so dostopna na www.ip-rs.si/vop, npr. v mnenju št. 07121-1/2021/1415 z dne 9.8.2021. IP je predvsem poudarili, da bi moral NIJZ pri zasnovi aplikacije izdelati predhodno oceno učinkov v zvezi z varstvom osebnih podatkov, ustrezno nasloviti vsa tveganja in poskrbeti zlasti za to, da bo obdelava osebnih podatkov na podlagi te aplikacije potekala zakonito. Prav tako pa je IP večkrat izpostavil, da obstaja nedvomna pravna podlaga za uporabo EU COVID potrdil trenutno le za namene prehajanja meje. Uredba (EU) 2021/953 Evropskega parlamenta in Sveta z dne 14. junija 2021 o digitalnem COVID potrdilu EU za olajšanje prostega gibanja med pandemijo COVID-19 namreč jasno določa, da morajo države članice, če tega želijo uporabljati tudi za druge namene, sprejeti ustrezno nacionalno pravno podlago, ki mora biti skladna s pravom EU o varstvu podatkov ter z načeli učinkovitosti, nujnosti in sorazmernosti ter mora vsebovati določbe, s katerimi jasno določa področje uporabe, obseg in namen obdelave, kdo lahko preverja potrdilo ter ustrezne zaščitne ukrepe za preprečevanje diskriminacije in zlorab.
 
Več napotil glede obdelave osebnih podatkov pri preverjanju PCT pogoja si lahko preberete v zgoraj citiranih smernicah.
 
V upanju, da vam bodo naša napotila v pomoč, vas lepo pozdravljamo.
 
                                                                                             
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
