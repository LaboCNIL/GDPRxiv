

Objava osebnih podatkov na oglasni deski večstanovanjske stavbe
+
-


Datum: 12.08.2021
Številka: 07121-1/2021/1438

Kategorije: Stanovanjsko in nepremičninsko pravo
                        Informacijski pooblaščenec (v nadaljevanju: IP) je po e-pošti prejel vaše zaprosilo za mnenje. Sprašujete, ali je objava imena, priimka in EMŠO etažnega lastnika stavbe na oglasni deski večstanovanjske stavbe, ki je dostopna tudi zunanjim obiskovalcem v stavbi, ter pošiljanje teh podatkov vsem oz. posameznim etažnim lastnikom stavbe, ki svoje dele stavbe oddajajo v najem, v skladu z zakonodajo glede varovanja osebnih podatkov.
 
Povzemate določbe Stanovanjskega zakona v zvezi z objavo zapisnika zbora etažnih lastnikov in rezultatov glasovanja na oglasni deski stavbe. V primeru, ko je v besedilu predloga sklepa, posledično tudi v zapisniku ali v rezultatih glasovanja o predlogu sklepa, navedeno ime in priimek osebe (etažnega lastnika stavbe), v drugem primeru pa ime, priimek in EMŠO osebe (etažnega lastnika stavbe), menite, da tako besedilo ne sme biti objavljeno na oglasni deski stavbe oz. biti poslano vsem ali posameznim etažnim lastnikom stavbe, kateri svoje dele stavbe oddajajo v najem, saj gre za osebne podatke, katere je potrebno v besedilu zakriti. Opozarjate tudi na konkretni kršitvi, na kateri ste opozorili upravnika.
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.  
 
Na podobno vprašanje kot je vaše, je IP v preteklosti že odgovarjal, zato vas uvodoma napotujemo na že izdani mnenji IP, mnenje št. 0712-1/2019/1014 z dne 3.5.2019 in mnenje št. 0712-1/2019/624 z dne 18.3.2019 ter na Smernice za upravnike večstanovanjskih stavb, ki so dostopne na: https://www.ip-rs.si/fileadmin/user_upload/Pdf/smernice/Smernice_za_upravnike_vecstanovanjskih_stavb.pdf (glej npr. strani 15 in 16).
 
Uvodoma pojasnjujemo, da mora biti za vsako obdelavo osebnih podatkov (tako zbiranje, kot npr. tudi za objavo ali posredovanje tretjim osebam) podana ustrezna pravna podlaga skladno s prvim odstavkom 6. člena Splošne uredbe. Za zasebni sektor so pravne podlage naslednje:
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Pojasnjujemo tudi, da pomeni osebni podatek katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika (1. točka 4. člena Splošne uredbe).
 
Kot ste navedli tudi sami, predstavljata pravno podlago za objavo vabila za sklic zbora lastnikov kakor tudi zapisnika zbora etažnih lastnikov določbi 36. in 38. člena Stanovanjskega zakona (Uradni list RS, št. 69/03, 18/04 – ZVKSES, 47/06 – ZEN, 45/08 – ZVEtL, 57/08, 62/10 – ZUPJS, 56/11 – odl. US, 87/11, 40/12 – ZUJF, 14/17 – odl. US, 27/17, 59/19, 189/20 – ZFRO in 90/21, SZ-1). 36. člen SZ-1 med drugim določa, da mora vabilo za sklic zbora vsebovati zlasti dan in uro zbora, predviden dnevni red in predlog sklepov, o katerih bo zbor predvidoma odločal. 38. člen nadalje določa, da mora upravnik najpozneje v 30 dneh po vsakem zboru sestaviti zapisnik. Zapisnik je potrjen, ko ga podpišeta etažna lastnika, ki ju določijo prisotni na zboru lastnikov. Zapisnik mora vsebovati podatke o kraju in času zbora, seznam navzočih etažnih lastnikov s podpisi, predloge sklepov, o katerih se je na zboru glasovalo in rezultate glasovanja. Upravnik mora zapisnik objaviti na način, kot se sklicuje zbor etažnih lastnikov.
 
Poudarjamo, da mora skladno z navedeno določbo 38. člena SZ-1 zapisnik vsebovati seznam navzočih etažnih lastnikov. Kot smo poudarili v citiranih smernicah posreduje upravnik zapisnik o zboru etažnih lastnikov, ki vključuje tudi osebne podatke prisotnih na zboru, na način, ki onemogoča, da bi se s podatki seznanile tretje osebe, če pogodba o upravljanju ne določa drugače. Upravnik lahko zapisnik z osebnimi podatki objavi na oglasni deski, ki ni dostopna tretjim osebam, (npr. na oglasni deski v prostorih, kjer se odvijajo zbori lastnikov, ali drugih skupnih prostorih, do katerih imajo dostop samo etažni lastniki), etažnim lastnikom pa lahko zapisnik pošlje tudi na način, da ga v zaprti pisemski ovojnici vloži v njihove hišne predalčnike ali pa jim ga posreduje po elektronski pošti, pri čemer pa mora paziti, da posameznemu etažnemu lastniku ne bo razkril e-naslovov ostalih etažnih lastnikov (razen če je za razkritje pridobil njihovo vnaprejšnjo privolitev). Za objavo osebnih podatkov na oglasni deski, ki se nahaja npr. v veži večstanovanjske stavbe, ki je dostopna tretjim osebam, mora upravnik pridobiti privolitev posameznikov, katerih osebni podatki bi se objavili, ali pa osebne podatke, kot ste predlagali tudi sami, izbrisati.
 
Glede kombinacije osebnih podatkov, kot jih navajate v zaprosilu, torej ime, priimek in EMŠO, ki se objavi že v pisnem vabilu v okviru predloga sklepov poudarjamo, da ni jasno, kakšen bi bil konkretno namen obdelave osebnih podatkov; vsekakor pa bi morala biti za obdelavo teh osebnih podatkov podana katera od zgoraj navedenih pravnih podlag, npr. po točki (a) privolitev vsakega posameznika, na katerega se nanašajo osebni podatki ali npr. po točki (b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki (npr. v povezavi z izvajanjem pogodbe o medsebojnih razmerjih etažnih lastnikov). Vendar pa opozarjamo, da morajo biti ob tem osebni podatki tudi ustrezni, relevantni in omejeni na to, kar je potrebno za namene, za katere se obdelujejo (načelo najmanjšega obsega podatkov po (c) točki prvega odstavka 5. člena Splošne uredbe). Z drugimi besedami, lahko upravljavec obdeluje zgolj tiste osebne podatke, ki so za zasledovani cilj nujno potrebni. V primeru, da pravna podlaga obstaja, pa priporočamo, da se pri objavi podatka v okviru pisnega vabila upoštevajo zgoraj navedene usmeritve IP glede objave zapisnika.
 
Več o obdelavi osebnih podatkov v večstanovanjskih stavbah pa si lahko preberete v zgoraj citiranih smernicah, oz. odgovore na svoja vprašanja poiščete v že izdanih mnenjih IP, ki so objavljena na www.ip-rs.si/vop.
 
V kolikor na podlagi zgornjih usmeritev menite, da je konkretna obdelava osebnih podatkov pri upravljavcu nezakonita, lahko podate prijavo na IP (podana je lahko tudi anonimno). Pomagate si lahko z obrazcem »Prijava kršitve varstva osebnih podatkov«, ki je objavljen na spletni strani IP, na https://www.ip-rs.si/obrazci/varstvo-osebnih-podatkov/.
 
V upanju, da vam bodo naša napotila v pomoč, vas lepo pozdravljamo.
 
 
                                                                                             
Mojca Prelesnik, univ.dipl.prav.,                                                  
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo
