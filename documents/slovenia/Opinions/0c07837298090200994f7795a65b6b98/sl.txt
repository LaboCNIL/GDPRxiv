

Posredovanje osebnih podatkov sodnemu izvedencu v preiskavi
+
-


Datum: 03.01.2022
Številka: 07121-1/2021/2624

Kategorije: Sodni postopki
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da zoper direktorja vašega podjetja poteka sodna preiskava in ste od sodne izvedenke, ki jo je imenovalo sodišče na predlog tožilstva, prejeli poziv za posredovanje podatkov, ki med drugim vsebujejo tudi osebne podatke fizičnih oseb, ki se sodnega primera sploh ne tičejo. Zanima vas, kaj storiti.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
Uvodoma pojasnjujemo, da gre v opisanem primeru za preplet obdelave osebnih podatkov s strani tožilstva, sodišča in sodnega izvedenca. Obdelavo osebnih podatkov s strani tožilstva ureja Zakon o varstvu osebnih podatkov na področju obravnavanja kaznivih dejanj (Uradni list RS, št. 177/20; v nadaljevanju ZVOPOKD), smiselno pa se določeni členi ZVOPOKD uporabljajo tudi v kazenskih zadevah sodišč. Sodni izvedenec pa je zakonsko reguliran institut, ki deluje v vlogi pomočnika sodišča in upravičenja glede obdelave osebnih podatkov črpa iz upravičenj samega sodišča, ki ga je angažiralo.
 
Obdelava osebnih podatkov s strani sodišča
 
ZVOPOKD v 59. členu določa, da se v kazenskih zadevah sodišč smiselno uporabljajo določbe iz 2., 5., prvega in drugega odstavka 6. člena, 7., 8., 9., 20., 23., 24., 25., 44., 45., 47., 51., 53., razen četrtega odstavka 53. člena, 54., 62., 63., 67., 68. in 69. člena tega zakona. Glede vprašanja zakonitosti obdelave osebnih podatkov, izpostavljamo predvsem 5. in prvi odstavek 6. člena ZVOPOKD.
 
5. člen obravnavanega zakona opredeljuje načela varstva osebnih podatkov, in sicer določa, da osebni podatki:

se obdelujejo zakonito, pošteno in pregledno za posameznika, na katerega se nanašajo osebni podatki (zakonitost, poštenost in preglednost);
se zbirajo za določene, izrecne in zakonite namene ter jih ni dovoljeno nadalje obdelovati na način, ki ni združljiv s temi nameni (omejitev namena);
so ustrezni, relevantni in omejeni na to, kar je potrebno za namene, za katere se obdelujejo (najmanjši obseg podatkov);
so točni in, kadar je to potrebno, posodobljeni; sprejeti je treba vse razumne ukrepe za zagotovitev, da se netočni osebni podatki brez odlašanja izbrišejo ali popravijo ob upoštevanju namenov, za katere se obdelujejo (točnost in posodobljenost);
se hranijo v obliki, ki dopušča identifikacijo posameznikov, na katere se nanašajo osebni podatki, le toliko časa, kolikor je potrebno za izpolnitev namena, za katerega se osebni podatki obdelujejo, razen če je z zakonom določen drug rok hrambe (omejitev roka hrambe);
se obdelujejo na način, ki zagotavlja ustrezno varnost osebnih podatkov, vključno z zaščito pred nedovoljeno ali nezakonito obdelavo, pred nenamerno izgubo, uničenjem, poškodbo ali izgubo razpoložljivosti, z ustreznimi tehničnimi ali organizacijskimi ukrepi (celovitost, zaupnost in razpoložljivost).

 
Glede same zakonitosti obdelave osebnih podatkov prvi odstavek 6. člena ZVOPOKD določa, da je obdelava osebnih podatkov zakonita le, če je potrebna in v obsegu, v katerem je potrebna, za opravljanje nalog pristojnih organov, določenih z zakonom, ter če vrste osebnih podatkov, kategorije posameznikov, na katere se ti osebni podatki nanašajo, namen obdelave in rok hrambe ali rok za redni pregled potrebe po hrambi določa zakon.
 
Pri obdelavi osebnih podatkov s strani sodišč v kazenskih zadevah poudarjamo, da Informacijski pooblaščenec s pooblastili in ukrepi, ki jih ima kot nadzorni organ na področju varstva osebnih podatkov, ne sme posegati v kazenske zadeve sodišč. Navedeno pomeni, da praktično ne smemo posegati v izvrševanje pristojnosti sodišč v kazenskih (pa tudi drugih) zadevah.
 
Sodni izvedenec
 
V zgornjih odstavkih smo opisali načela in pravne podlage za obdelavo osebnih podatkov sodišč, na tem mestu pa opisujemo še splošno situacijo glede obdelave osebnih podatkov s strani sodnih izvedencev.
 
Sodni izvedenec je pomočnik sodišča, zaradi svojega zakonskega položaja uživa višjo raven zaupanja in ima med dokaznimi sredstvi specifičen položaj. Izvedenec ima kot pomočnik sodišča glede vprašanj, ki zadevajo pravila znanosti, stroke in izkušenj razjasnjevalno dolžnost. Sodišče, ki s sklepom imenuje sodnega izvedenca in opredeli obseg njegovih obveznosti, s tem pooblašča sodnega izvedenca za določena dejanja, na primer za pregled listin, ki so pomembne za ugotovitev pravno relevantnih dejstev oziroma na splošno za opravljanje posla sodnega izvedenstva.
 
Osmi odstavek 128. člena Zakona o kazenskem postopku (Uradni list RS, št. 176/21 – UPB; v nadaljevanju ZKP) izrecno določa, da se lahko vpogled v listine in dele spisa, ki vsebujejo tajne podatke, dopusti tudi izvedencem, cenilcem, tolmačem, če je seznanitev s to vsebino nujna za opravo njihovega dela ter jih sodišče opozori, da morajo podatke varovati v skladu z določbami zakona, ki ureja tajne podatke, in na posledice in njihovo odgovornost v primeru razkritja teh podatkov. Glede na to, da ZKP izrecno dovoljuje dostop izvedencev do tajnih podatkov (če je seznanitev s to vsebino nujna za opravo njihovega dela), imajo po analogiji ter zaradi drugih določb zakonodaje v okviru svojega delovanja in znotraj okvirov, ki jih za opravljanje posla opredeli sodišče v sklepu, dostop tudi do osebnih podatkov posameznikov.
 
Iz vseh opisanih določb zakonodaje je razvidno, da je eno najpomembnejših načel, po katerem se presoja tudi sama zakonitost obdelave osebnih podatkov, načelo sorazmernosti oziroma najmanjšega obsega podatkov. Osebni podatki, ki jih sme pridobiti tako sodišče kot sodni izvedenec po pooblastilu sodišča, morajo biti ustrezni, relevantni in omejeni na to, kar je potrebno za namene, za katere se obdelujejo (3. točka 5. člena ZVOPOKD); obdelava je dopustna v obsegu, v katerem je potrebna, za opravljanje nalog pristojnih organov (prvi odstavek 6. člena ZVOPOKD) in po analogiji mora biti seznanitev z osebnimi podatki nujna za opravo dela sodnega izvedenca (osmi odstavek 128. člena ZKP).
 
Glede na vse navedeno sodni izvedenec od vas torej ne sme zahtevati osebnih podatkov, ki s preiskavo kaznivega dejanja nimajo nobene zveze. Po drugi strani pa – če so osebni podatki relevantni za opravo funkcije sodnega izvedenca po pooblastilu sodišča – ima sodni izvedenec podlago in pristojnost tudi za obdelavo osebnih podatkov posameznikov. Glede na to, da gre za kazenski postopek, mora biti presoja nujnosti in ustreznosti osebnih podatkov na strani sodišča oziroma sodnega izvedenca in ne osebe ali subjekta, ki je prejel zahtevo za izročitev dokumentacije. V kolikor ste v dvomih glede obsega zahteve, vam lahko svetujemo le, da se obrnete na konkretno sodno izvedenko in z njo razčistite, katere osebne podatke potrebuje za opravo posla, za katerega jo je angažiralo sodišče.
 
 
V upanju, da ste dobili odgovor na svoje vprašanje, vas lepo pozdravljamo.
 
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
