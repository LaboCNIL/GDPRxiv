

Posredovanje OP župana banki
+
-


Datum: 14.01.2020
Številka: 07120-1/2020/1

Kategorije: Bančništvo, Pravne podlage, Pridobivanje OP iz zbirk
                        Informacijski pooblaščenec (v nadaljevanju: IP) je dne 6. 1. 2020 prejel vaše elektronsko sporočilo, iz katerega izhaja, da ste s strani banke prejeli prošnjo, da posredujete osebne podatke župana, ki jih potrebujejo zaradi posodabljanja podatkov v skladu z Zakonom o preprečevanju pranja denarja in financiranja terorizma (Uradni list RS, št. 68/16 in 81/19, v nadaljevanju: ZPPDFT-1). Naknadno so vam z banke pojasnili, da banka pridobiva podatke o zakonitem zastopniku in dejanskem lastniku občine v skladu z določili 36. člena in 14. točko prvega odstavka 137. člena ZPPDFT-1 ter da so ažurni in točni podatki pogoj za vzdrževanje poslovnega razmerja, saj zakon od bank zahteva poznavanje stranke in ustrezno preverjanje ter posodabljanje podatkov. Zanima vas, ali lahko zahtevane podatke posredujete prosilcu. Na podlagi informacij, ki ste nam jih posredovali, vam v nadaljevanju v skladu z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašimi vprašanji.Banka ima po mnenju IP kot upravljavec osebnih podatkov, ki je obenem tudi zavezanec po Zakonu o preprečevanju pranja denarja in financiranja terorizma (ZPPDFT-1), ustrezno podlago za to, da od občine pridobi podatke o njenem zakonitem zastopniku, in sicer v skladu s točko (c) prvega odstavka 6. člena Splošne uredbe zaradi izvajanja ukrepov, ki jih banki nalaga zakon. Obrazložitev:Vsaka obdelava osebnih podatkov mora temeljiti na zakoniti in ustrezni pravni podlagi, te pa so določene v prvem odstavku 6. člena Splošne uredbe, in sicer: privolitev, sklenitev ali izvajanje pogodbe, zakon oziroma izvajanje javnih nalog in zakoniti interesi, ki prevladajo nad interesi posameznika. Izbira ustrezne pravne podlage za obdelavo osebnih podatkov, upoštevajoč konkretne okoliščine in namen obdelave, je obveznost upravljavca, pri tem pa je za zakonitost obdelave dovolj, da je izpolnjena ena od predhodno navedenih pravnih podlag.Zakon o preprečevanju pranja denarja in financiranja terorizma (Uradni list RS, št. 68/16 in 81/19, v nadaljevanju: ZPPDFT-1) določa, da med zavezance za izvajanje ukrepov za odkrivanje in preprečevanje pranja denarja in financiranja terorizma pred oziroma pri sprejemanju, izročitvi, zamenjavi, hrambi, razpolaganju oziroma drugem ravnanju z denarjem ali drugim premoženjem in pri sklepanju poslovnih razmerij spadajo tudi banke. Zaradi odkrivanja ter preprečevanja pranja denarja in financiranja terorizma zavezanci pri opravljanju svojih dejavnosti izvajajo naloge, vključno z ugotavljanjem in preverjanjem istovetnosti stranke in  rednim skrbnim spremljanjem poslovnih aktivnosti, ki jih stranka izvaja pri zavezancu (prvi odstavek 16. člena). V prvem odstavku 23. člena ZPPDFT-1 med drugim določa, da zavezanec za zakonitega zastopnika pravne osebe, ugotovi in preveri njegovo istovetnost ter pridobi podatke iz 2. točke prvega odstavka 137. člena tega zakona z vpogledom v uradni osebni dokument stranke ob njeni osebni navzočnosti. Če iz tega dokumenta ni mogoče dobiti vseh predpisanih podatkov, se manjkajoči podatki pridobijo iz druge veljavne javne listine, ki jo predloži stranka, oziroma neposredno od stranke. V skladu z 2. točko prvega odstavka 137. člena ZPPDFT-1 se v evidencah o strankah, poslovnih razmerjih in transakcijah, ki jih upravljajo zavezanci, obdelujejo tudi osebno ime, naslov stalnega in začasnega prebivališča, datum in kraj rojstva, davčna številka ali EMŠO, državljanstvo ter številka, vrsta in naziv izdajatelja uradnega osebnega dokumenta zakonitega zastopnika pravne osebe, ki sklene poslovno razmerje ali opravi transakcijo. V skladu s prvim odstavkom 49. člena ZPPDFT-1 pa skrbno spremljanje poslovnih aktivnosti stranke s strani zavezanca med drugim vključuje tudi preverjanje in posodabljanje pridobljenih listin in podatkov o stranki.Ne glede na to, da se banka po mnenju IP sklicuje na neustrezne določbe ZPPDFT-1, je iz predhodno navedenih določb ZPPDFT-1 razvidno, da ima banka za pridobivanje in nadaljnjo obdelavo osebnih podatkov župana občine v skladu z določbami ZPPDFT-1 ter njihovo posodabljanje ustrezno pravno podlago, in sicer po točki (c) prvega odstavka 6. člena Splošne uredbe, zaradi izvajanja ukrepov, ki jih banki nalaga zakon.S spoštovanjem,Pripravila:Mojca Leitinger Okršlar,državna nadzornica za varstvo osebnih podatkovInformacijski pooblaščenec: Mojca Prelesnik, univ.dipl.prav., informacijska pooblaščenka
