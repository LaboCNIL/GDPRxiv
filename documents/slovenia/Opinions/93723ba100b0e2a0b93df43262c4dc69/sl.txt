

Posredovanje seznama otrok, ki so bili v izven šolskem visoko rizičnem kontaktu ravnatelju šole
+
-


Datum: 21.01.2022
Številka: 07120-1/2022/15

Kategorije: Šolstvo
                        Pri Informacijskem pooblaščencu (IP) smo dne 15. 1. 2022 prejeli vaše vprašanje, ali lahko trener nogometa (izven šolska dejavnost), ki je istočasno zaposlen v vzgojno-izobraževalnem zavodu (VIZ), ravnatelju po potrjeni okužbi s povzročiteljem COVID-19, na njegovo zahtevo, posreduje seznam otrok, ki so bili na treningu v kritičnem času. Starši so bili o okužbi obveščeni s strani trenerja. Določbe Zakona o dodatnih ukrepih za preprečevanje širjenja, omilitev, obvladovanje, okrevanje in odpravo posledic COVID-19 (Uradni list RS, št. 206/21) že poznate in po vaše naj bi se 36. člen nanašal le na okužbe v VIZ. V vašem primeru je to, da je trener hkrati zaposlen v VIZ, zgolj naključje. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Uvodoma še pojasnjujemo, da se lahko do konkretnih primerov obdelave osebnih podatkov dokončno in zavezujoče opredelimo le v inšpekcijskih postopkih. Zato je spodnje mnenje le splošno in pogojno ter temelji le na omejenih informacijah.
 
 
Načeloma je dopustno, da je VIZ s strani trenerja (in hkrati zaposlenega v VIZ) poleg okužbe obveščen tudi o učencih, ki so bili v visoko rizičnem kontaktu pri izven šolski dejavnosti. 
 
 
O b r a z l o ž i t e v:
 
Ker je dopustno in obvezno, da VIZ ugotavlja visoko rizične kontakte za učence, ki obiskujejo ta VIZ, načeloma ni sporno, če je bil VIZ obveščen o učencih, ki utegnejo biti v visoko rizičnih kontaktih po kriterijih NIJZ, pa čeprav je prišlo do stikov pri izven šolski dejavnosti. Poleg tega je to lahko utemeljeno:

ker gre visoko rizične kontakte, do katerih je prišlo v šolskem prostoru;
ker trener podatke sporoča ne le v vlogi trenerja, temveč tudi v vlogi zaposlenega, ki bi moral v vsakem primeru VIZ obvestiti o okužbi in o učencih, ki so potencialno bili v visoko rizičnem kontaktu;
ker so v skladu z navodili NIJZ (10. 1. 2022) relevantni tudi šolski stiki izven pedagoškega procesa;
ker je ravnanje trenerja skladno z namenom oziroma s cilji obveščanja in odrejanja karanten.

 
Na splošni ravni so podlage za dopustnost lahko na primer:

točka (c) ali (e) prvega odstavka 6. člena Splošne uredbe o varstvu podatkov (potrebnost obdelave za izvajanje zakonite pristojnosti ali za opravljanje naloge v javnem interesu) v povezavi z ZDUPŠOP, ZNB in navodili NIJZ;
točka (d) prvega odstavka 6. člena Splošne uredbe o varstvu podatkov (varovanje življenjskih interesov otrok in drugih oseb);
z vidika trenerja kot fizične osebe tudi (f) točka prvega odstavka 6. člena Splošne uredbe o varstvu podatkov (prevladujoči zakoniti interesi).

 
 
IP se seveda ne more spuščati v posledice tovrstnega obvestila z vidika končnega določanja VRK in izjem ter glede odrejanja karanten.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
