

Razkritje in pridobivanje osnovnih podatkov o pacientu v samoplačniški ambulanti
+
-


Datum: 26.04.2021
Številka: 07121-1/2021/818

Kategorije: Zbirke osebnih podatkov, Zdravstveni osebni podatki
                        Pri Informacijskem pooblaščencu (IP) smo dne 15. 4. 2021 prejeli vaše zaprosilo za mnenje o ustreznosti prakse zasebne ambulante (kamor ste šli kot samoplačniška pacientka), kjer vas je uslužbenec ob prošnji za termin zaprosil za osebno ime, datum rojstva in domači naslov. Toda že na podlagi osebnega imena in datuma rojstva je uslužbenec iz neznanega »sistema« pridobil vaš domač naslov. Zato vas zanima:

 ali lahko samoplačniška ambulanta pridobiva tudi datum rojstva in naslov pacienta ter
 iz katerega »sistema« so bili pridobljeni podatki o vašem naslovu ter ali je to zakonito. 

 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 

 Izvajalec zdravstvene dejavnosti lahko pridobi in v interne zbirke podatke vnese podatek o osebnem imenu, datumu rojstva in naslovu pacienta v obravnavi. To velja za izvajalce v mreži javne zdravstvene službe in za zasebne izvajalce ne glede na to, ali gre v slednjem primeru za samoplačniško storitev ali za storitev, ki je krita iz zdravstvenega zavarovanja.

 

 Možnosti za pridobivanje podatkov o samoplačniškem pacientu iz drugih zbirk podatkov je več, na primer:


interni informacijski sistem, če je bil pacient že kdaj v obravnavi,
povzetek podatkov o pacientih, ki je del Centralnega registra podatkov o pacientih v upravljanju NIJZ,
kartica zdravstvenega zavarovanja in on line zaledni sistem zdravstvenega zavarovanja v upravljanju ZZZS (za samoplačniške paciente praviloma na podlagi privolitve).

 
 
Ker ne vemo, iz katere zbirke osebnih podatkov so bili pridobljeni vaši podatki in na kakšen način ter kakšne so bile okoliščine pridobitve podatkov, ne moremo presoditi zakonitosti; to bi bilo možno le v inšpekcijskem postopku. Načeloma je v prvem in drugem primeru to dopustno, če so spoštovani zakonski pogoji uporabe, v tretjem primeru pa je dopustno praviloma na podlagi privolitve pacienta, če gre za samoplačniško storitev.  
 
 
 
O b r a z l o ž i t e v:
 

Da lahko izvajalec zdravstvene dejavnosti zbira oziroma vodi tudi datum rojstva in naslov obravnavanega pacienta izhaja:


iz priloge pod št. NIJZ 1 Zakona o zbirkah podatkov s področja zdravstvenega varstva (ZZPPZ) in
posredno iz 14. b člena ZZPPZ in
posredno iz priloge II ZZPPZ, ki se nanaša na eNaročanje, eRecept ipd.

Datum rojstva se lahko zbira tudi v skladu s Pravilnikom o kartici zdravstvenega zavarovanja. Posredna podlaga za zbiranje naslova je tudi 15. člen Zakona o pacientovih pravicah (ZPacP). Delne in specialne podlage so podane še v nekaterih drugih predpisih s področja zdravstva (npr. ZZVZZ, ZKVČTC, ZPPDČT, ZPKrv-1).
 
Rojstni datum je za izvajalca pomemben z medicinskega vidika, pomemben pa je tudi kot dodatni identifikator pacienta. Naslov tudi nastopa kot dodatni identifikator, zlasti pa je pomemben za pisno komunikacijo s pacientom.
 

 Če je bil pacient že v obravnavi pri izvajalcu, se lahko tudi za kasnejšo ali ločeno obravnavo uporabijo obstoječi podatki v zbirki izvajalca.

 
Če je izvajalec zakoniti uporabnik sistema CRPP (gre za informacijski sistem, katerega upravljavec je NIJZ) in če podatke potrebuje za zakoniti namen (npr. za vnos pacienta v sistem ob sprejemu ali ob uvrstitvi na seznam), lahko na podlagi 14.b člena ZZPPZ pridobi osnovne podatke tudi iz povzetka podatkov o pacientih.
 
O uporabi podatkov s pomočjo kartice ZZ v samoplačniški ambulanti ali pri izvajalcu medicine dela je IP že izdal mnenje, ki je dostopno na spletni strani IP.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
 
