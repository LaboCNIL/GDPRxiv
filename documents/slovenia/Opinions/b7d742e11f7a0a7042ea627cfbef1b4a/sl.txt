

Pridobitev sklepa o dedovanju s strani geodeta
+
-


Datum: 31.05.2021
Številka: 07121-1/2021/1010

Kategorije: Pridobivanje OP iz zbirk, Stanovanjsko in nepremičninsko pravo
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje glede pridobivanja osebnih podatkov s strani geodetov za namene urejanje mej. Sprašujete, ali lahko geodet pridobi od sodišča sklep o dedovanju v celoti, v katerem so navedeni vsi podatki o dedovanju in dedičih (in ne zgolj podatki o parcelah, ki jih potrebuje za izvedbo svoje naloge)?
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V okviru nezavezujočega mnenja vam lahko podamo zgolj splošna pojasnila in priporočila.
 
Uvodoma pojasnjujemo, da za vsako obdelavo osebnih podatkov obstajati pravna podlaga iz prvega odstavka 6. člena Splošne uredbe:
 
(a) posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
(b) obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
(c) obdelava je potrebna za izpolnitev zakonske obveznosti, ki velja za upravljavca;
(d) obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
(e) obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
(f) obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.
 
Ob tem opozarjamo, da se točka (f) ne uporablja za obdelavo s strani javnih organov pri opravljanju njihovih nalog.
 
Na podobna vprašanja glede pridobivanja podatkov iz uradnih evidenc za geodetska podjetja je IP že odgovarjal in izdal nezavezujoča mnenja, npr. mnenje št. 07121-1/2020/1836 z dne 15.10.2020 in mnenje št. 0712-2/2010/826 z dne 1.6.2010. Geodet bi lahko pridobival podatke o dedičih, če bi za to imel pravno podlago v zakonu. Kot smo navedli v obeh citiranih mnenjih, je pridobivanje podatkov za geodetska podjetja določeno v Zakonu o evidentiranju nepremičnin (Uradni list RS, št. 47/06, 65/07 – odl. US, 79/12 – odl. US, 61/17 – ZAID, 7/18, 33/19 in 54/21 – ZKN, v nadaljevanju ZEN). 26. člen ZEN določa, da se meja na podlagi tega zakona ureja po postopku ureditve meje, ki ga izvaja geodetsko podjetje kot geodetsko storitev, in na podlagi upravnega postopka evidentira v zemljiškem katastru. Strokovna podlaga za uvedbo postopka evidentiranja urejene meje je elaborat ureditve meje, ki ga izdela geodetsko podjetje. V postopku evidentiranja urejene meje se po podatkih elaborata ureditve meje v zemljiškem katastru evidentira urejena meja.
 
Prvi odstavek 30. člena ZEN določa, da geodetsko podjetje pred izvedbo mejne obravnave pridobi zemljiškokatastrske podatke, potrebne za ureditev meje, pri geodetski upravi, podatke o lastnikih parcel in drugih osebah, ki sodelujejo v postopku ureditve meje, ter o njihovem stalnem prebivališču pa pri sodišču oziroma drugih organih, pristojnih za vodenje teh podatkov. Geodetsko podjetje ima pri pridobivanju podatkov o lastnikih parcel ter o drugih osebah in njihovem stalnem prebivališču enake pravice kakor geodetska uprava. Dodatno opozarjamo na določbo 21. člena ZEN, ki določa, da se podatki o lastniku pridobijo iz zemljiške knjige in se osvežijo glede na podatke centralnega registra prebivalstva, sodnega registra ter drugih evidenc, ki izkazujejo spremembe podatkov lastnika. O lastniku, ki je fizična oseba, se v zemljiški kataster vpisujejo naslednji podatki: ime in priimek, naslov stalnega prebivališča, datum rojstva, državljanstvo, enotna matična številka občana in podatek o datumu smrti.
 
Navedeno pomeni, da ima geodet pravno podlago za pridobitev podatkov o lastnikih parcel in drugih osebah, ki sodelujejo v postopku ureditve meje tudi s strani sodišča, vendar IP opozarja, da lahko geodet pridobi podatke izključno v namen izvedbe postopka ureditve meje. Glede dostopa do samega sklepa o dedovanju vas napotujemo na mnenje št. 0712-1/2019/1184 z dne 17.5.2021, v katerem smo poudarili, da se po določbi drugega odstavka 150. člena Zakona o pravdnem postopku (Uradni list RS, št. 73/07 in naslednji; v nadaljevanju ZPP) drugim osebam (to je osebam, ki v postopku niso sodelovale kot stranka) lahko dovoli pregled in prepis spisa le, če imajo upravičeno korist (če izkažejo upravičen interes). Dodajamo pa, da IP ni pristojen za formalno svetovanje v postopkih, ki tečejo pred sodišči, niti ni pristojen presojati ustreznosti oz. zakonitosti obdelave osebnih podatkov v teh postopkih.
 
IP tako meni, da bi bil geodet skladno z zgoraj navedenimi določili ZEN in z načelom najmanjšega obsega podatkov iz točke (c) prvega odstavka 5. člena Splošne uredbe (podatki morajo biti ustrezni, relevantni in omejeni na to, kar je potrebno za namene, za katere se obdelujejo) upravičen do prejema podatkov o dedičih, ki so določeni v citiranem 21. členu ZEN, ne pa tudi samodejno do celotnega sklepa o dedovanju.
 
V upanju, da ste prejeli odgovor na vaše vprašanje, vas lepo pozdravljamo.
 
                                                                                             
 Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                         
 
