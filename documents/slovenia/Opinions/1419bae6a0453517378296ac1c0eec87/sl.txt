

Objava seznama uporabnikov stanovanj v večstanovanjski stavbi
+
-


Datum: 02.06.2022
Številka: 07121-1/2022/600

Kategorije: Pravne podlage, Stanovanjsko in nepremičninsko pravo
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem vas kot upravnika večstanovanjske stavbe zanima, ali je podatek o številki stanovanja v večstanovanjski stavbi v kombinaciji s številom uporabnikov stanovanja osebni podatek in se ga kot takega ne sme objaviti na oglasni deski, mimo katere vstopajo tudi obiskovalci. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. 
 
Seznam stanovanjskih enot s številom prijavljenih stanovalcev, iz katerega je razvidno, na katero konkretno stanovanjsko enoto se podatki nanašajo, mora upravnik izobesiti na oglasni deski, ki ni dostopna tretjim osebam, saj takšen seznam predstavlja zbirko osebnih podatkov. Če to ni možno, lahko upravnik navedeni seznam posreduje na drugačen način, na primer, da ga v zaprti pisemski ovojnici vloži v hišne predalčnike etažnih lastnikov ali pa jim ga posreduje po elektronski pošti, pri čemer pa mora paziti, da posameznemu etažnemu lastniku ne bo razkril e-naslovov ostalih etažnih lastnikov (npr. e-naslove navede v skriti kopiji – Skp ali Bcc).
 
O b r a z l o ž i t e v:
V zvezi z vašim vprašanjem najprej pojasnjujemo, da je skladno s 1. točko 4. člena Splošne uredbe osebni podatek katera koli informacija v zvezi z določenim ali določljivim posameznikom. Posameznik je določljiv, če ga je mogoče neposredno ali posredno določiti. Podatek o tem, koliko stanovalcev oziroma uporabnikov je v stanovanju njegovega lastnika, razkriva njegova razmerja z uporabniki stanovanja, način rabe lastnega stanovanja, finančno obremenitev pri skupnih stroških, imetništvo živali in podobno. Če se ti podatki nadalje obdelujejo v obliki nekega izvedenega seznama, kjer so podatki vezani na določena stanovanja (npr. z navedbo številke stanovanja), gre za zbirko osebnih podatkov, saj določeno stanovanje omogoča posredno določljivost lastnika. Po enaki logiki so to lahko tudi osebni podatki najemnika ter stanovalcev in ne le lastnika.
V zvezi s tem IP nadalje pojasnjuje, da mora upravnik večstanovanjske stavbe za vsako obdelavo osebnih podatkov, torej tudi za njihovo objavo na seznamu, zagotoviti ustrezno in zakonito pravno podlago. Pravne podlage so določene v členu 6(1) Splošne uredbe in so sledeče:

privolitev (točka (a)),
sklenitev ali izvajanje pogodbe (točka (b)),
zakon (točka (c)),
zaščita življenjskih interesov posameznika (točka (d)),
izvajanje javne naloge (točka (e) v zvezi s četrtim odstavkom 9. člena ZVOP-1),
zakoniti interesi upravljavca, ki ne prevladajo nad interesi in pravicami posameznika (točka (f)).

Peti odstavek 29. člena Pravilnika o upravljanju večstanovanjskih stavb (v nadaljevanju: Pravilnik) določa, da upravnik na podlagi prejetih sporočil o uporabnikih posameznih enot sestavi seznam posameznih enot s številom uporabnikov, brez navedbe osebnih podatkov, in ga obesi na oglasni deski.
IP je v smernicah za upravnike večstanovanjskih stavb (dostopne na povezavi: https://www.ip-rs.si/fileadmin/user_upload/Pdf/smernice/Smernice_za_upravnike_vecstanovanjskih_stavb.pdf), pojasnil, da obstaja pomembna razlika med seznamom, ki je v določenih primerih lahko dostopen le etažnim lastnikom in seznamom, ki je lahko dostopen vsem obiskovalcem večstanovanjske stavbe (str. 10 smernic). Določbo petega odstavka 29. člena Pravilnika je potrebno razumeti na način, ki zagotavlja varstvo osebnih podatkov etažnih lastnikov, obenem pa upošteva potrebe etažnih lastnikov, ki so zaradi preverjanja pravilnosti izračuna stroškov čiščenja skupnih prostorov in drugih skupnih stroškov upravičeni do podatkov o tem, kakšno je število uporabnikov posamezne stanovanjske enote, vključno s številom psov.
Prav zato je IP zavzel stališče, da je dopustno seznam, iz katerega so razvidne tudi številke posameznih enot oziroma je iz njega razvidno, na katero konkretno stanovanjsko enoto se podatki nanašajo, izobesiti na oglasni deski, ki pa ni dostopna tretjim osebam. Če to ni možno (kot pojasnjujete tudi v vašem primeru), lahko upravnik takšen seznam tudi posreduje etažnim lastnikom na drugačen način, na primer, da ga v zaprti pisemski ovojnici vloži v njihove hišne predalčnike ali pa jim ga posreduje po elektronski pošti, pri čemer mora paziti, da posameznemu etažnemu lastniku ne bo razkril e-naslovov ostalih etažnih lastnikov (npr. e-naslove navede v skriti kopiji – Skp ali Bcc). Tako se osebni podatki lastnikov stanovanj ne razkrivajo drugim, sami etažni lastniki pa so še vedno pravilno in zadostno obveščeni.
V kolikor pa bi upravnik objavil osebne podatke posameznikov na oglasni deski, ki se nahaja na primer v veži večstanovanjske stavbe in je dostopna obiskovalcem stavbe, bi za to moral zagotoviti ustrezno pravno podlago iz zgoraj navedenega člena 6(1) Splošne uredbe (v konkretnem primeru bi to najverjetneje bila privolitev posameznikov).
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ. dipl. prav.
informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
