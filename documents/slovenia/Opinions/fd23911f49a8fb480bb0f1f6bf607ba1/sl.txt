

Dostop do zdravstvene dokumentacije
+
-


Datum: 16.02.2022
Številka: 07121-1/2022/185

Kategorije: Privolitev, Zavarovanje osebnih podatkov, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da vam je določena pacienta na roko napisala soglasje za vpogled v njeno zdravstveno dokumentacijo, ki jo hrani določena bolnišnica. Bolnišnica zahteva, da se to soglasje dopolni. Zanima vas, kaj naj takšen dokument vsebuje. Zanima vas tudi, ali lahko pacientka zahteva, da se podatki pošljejo v šifrirani obliki po elektronski pošti, ter kaj je mogoče storiti, če vam znova zavrnejo dostop do dokumentacije. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Obdelava osebnih podatkov je na področju zdravstva dopustna, če tako določa zakon ali če je za obdelavo osebnih podatkov podana privolitev pacienta, na katerega se osebni podatki nanašajo. V kolikor gre v danem primeru za obdelavo osebnih podatkov s strani izvajalca medicine dela, vas v zvezi s pravnimi podlagami za obdelavo podatkov napotujemo na mnenje:

Dostop izvajalca medicine dela do psihiatrične zdravstvene dokumentacije, z dne 22. 5. 2020, št. 07120-1/2020/367: https://www.ip-rs.si/mnenja-gdpr/6048a57a35f51.

 
Iz navedenega mnenja izhaja, da Zakon o varnosti in zdravju pri delu (Uradni list RS, št. 43/11) v četrtem odstavku 33. člena določa, da »izvajalec medicine dela lahko po predhodni pisni privolitvi delavca od osebnega zdravnika delavca pridobi oziroma vpogleda podatke o zdravstvenem stanju delavca, o njegovem zdravljenju in rehabilitaciji«. V kolikor pa v danem primeru ne gre za izvajalca medicine dela, se v takem primeru uporabi splošno pravilo, ki določa, da lahko izvajalec zdravstvene dejavnosti zdravstveno dokumentacijo – brez privolitve pacienta – posreduje drugemu izvajalcu zdravstvene dejavnosti, če je to potrebno za zaradi potreb zdravljenja pacienta (četrta alineja šestega odstavka 44. člena Zakona o pacientovih pravicah, Uradni list RS, št. 15/08, 55/17 in 177/20; v nadaljevanju: ZPacP). Sicer mora za takšno posredovanje zdravstvene dokumentacije obstajati zakonska določba, ki to omogoča, ali privolitev pacienta.
 
V kolikor gre v konkretnem primeru za obdelavo osebnih podatkov pacientke na podlagi njene privolitve in je priloženi dokument v bistvu njena privolitev, vas IP napotuje na svojo spletno stran, kjer je podrobneje pojasnjeno, kakšna naj bo veljavna privolitev: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/privolitev. Predvsem je pomembno, da je njena privolitev prostovoljna, specifična, informirana in nedvoumna. Iz privolitve mora izhaja, da je podana za jasno opredeljen konkreten namen obdelave.
Poleg tega mora biti privolitev informirana, torej posamezniku mora biti povsem jasno, kateri osebni podatki se bodo obdelovali, za kakšen namen ipd. IP sicer v okviru mnenja ne more ocenjevati zakonitosti konkretne privolitve, temveč to lahko stori šele v okviru konkretnega inšpekcijskega postopka, vendar ne glede na to je po mnenju IP privolitev v priloženem dokumentu zelo splošne narave in se IP sprašuje, ali je navedena privolitev dejansko skladna z načelom informiranosti in specifičnosti privolitve.
 
IP  vas na tem mestu napotuje na Pravilnik o obrazcih o pisnih izjavah volje pacienta (Uradni list RS, št. 82/08 in 84/08 – popr.), ki določa vsebino in obliko obrazcev o pisnih izjavah volje pacienta (med drugim tudi obrazec o privolitvi v obdelavo podatkov oziroma sporočanja informacij o zdravstvenem stanju). Obrazci niso obvezujoče narave.  
V kolikor se zdravstveni osebni podatki posredujejo po elektronski pošti je pomembno, da so ti ustrezno zavarovani upoštevajoč, da gre pri zdravstvenih osebnih podatkih za osebne podatke posebnih vrst, za katere Splošna uredba zaradi njihove občutljivosti predvideva posebno ureditev. Glede na inšpekcijsko prakso IP se lahko zdravstveni podatki po elektronski pošti posredujejo le, če so med prenosom ti podatki ustrezno šifrirani in zavarovani s posebnim geslom za odpiranje dokumentacije.
V kolikor vam bolnišnica podatkov ne posreduje, vam IP ne more pomagati, saj v tem primeru ni pristojen.
Ker iz vašega dopisa ni povsem jasno, na kateri podlagi zahtevati podatke, IP še pojasnjuje, da obstaja tudi druga opcija, in sicer da pacientka uveljavlja svojo pravico do seznanitve z zdravstveno dokumentacijo na podlagi 41. člena ZpacP. Pravico lahko uveljavlja tudi preko pooblaščene osebe. Več informacij glede pravice do seznanitve lahko pridobite na naši spletni strani: https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki. V primeru, da izvajalec zdravstvenih storitev zavrne zahtevo za seznanitev in v primeru molka izvajalca (do molka pride, če izvajalec v roku petih delovnih dni po prejemu zahteve ne omogoči dostopa do dokumentacije), lahko posameznik (oziroma z njegove strani pooblaščena oseba) vloži pritožbo pri IP.
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                  
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
