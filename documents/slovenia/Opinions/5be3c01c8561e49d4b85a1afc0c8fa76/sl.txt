

Objava osebnih podatkov zaposlenih na spletni strani podjetja
+
-


Datum: 01.03.2022
Številka: 07121-1/2022/226

Kategorije: Pravne podlage, Svetovni splet
                        Informacijski pooblaščenec (v nadaljnjem besedilu IP) je prejel vaše vprašanje glede objave imena in priimka zaposlene osebe na službeni spletni strani. V podjetju imate primer, ko se je zaposlena oseba pritožila nadrejenemu, da ste njeno ime objavili na spletni strani podjetja. Dopisu ste priložili zaslonsko sliko spletne strani. Zanima vas, kako je to pravno urejeno.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljnjem besedilu Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1 in 177/20, v nadaljnjem besedilu ZVOP-1) ter 2. členom Zakona o informacijskem pooblaščencu (Uradni list RS, št. 113/05) posredujemo naše neobvezno mnenje v zvezi z vašim vprašanjem.
 
Načeloma upravljavci osebnih podatkov lahko javnosti posredujejo in javno objavijo osebno ime, naziv ali funkcijo, službeno telefonsko številko in naslov službene elektronske pošte predstojnika in tistih zaposlenih, katerih delo je pomembno zaradi poslovanja s strankami oziroma uporabniki storitev, kot to določa drugi odstavek 106. člena ZVOP-1. 
Za vsako obdelavo osebnih podatkov je treba imeti ustrezno in zakonito pravno podlago. Splošno pravno podlago za obdelavo osebnih podatkov ureja člen 6 Splošne uredbe o varstvu podatkov, in sicer:
•       privolitev, kadar ne gre za izvajanje javnih nalog (točka (a)),
•       sklenitev ali izvajanje pogodbe (točka (b)),
•       zakon (točka (c)),
•       zaščita življenjskih interesov (točka (d)),
•       izvajanje javne naloge (točka (e) v zvezi s četrtim odstavkom 9. člena ZVOP-1),
•       zaradi zakonitih interesov, za katere si prizadeva upravljavec (točka (f)).
 
Zakonsko podlago za obdelavo osebnih podatkov v primeru objavljanja osebnih imen zaposlenih v podjetju, upoštevajoč točko c člena 6(1) Splošne uredbe o varstvu podatkov, lahko predstavlja drugi odstavek 106. člena ZVOP-1. Ta določa, da lahko upravljavci osebnih podatkov javnosti posredujejo in javno objavijo osebno ime, naziv ali funkcijo, službeno telefonsko številko in naslov službene elektronske pošte predstojnika in tistih zaposlenih, katerih delo je pomembno zaradi poslovanja s strankami oziroma uporabniki storitev, do uveljavitve posebnega zakona, ki bo uredil ta vprašanja. 
 
IP sme zakonitost konkretnih obdelav osebnih podatkov presojati zgolj v postopku inšpekcijskega nadzora oziroma drugega upravnega postopka, zato vam podrobnejšega odgovora ne moremo podati. Prav tako so izbira pravilne pravne podlage za obdelavo osebnih podatkov, obseg njihovega zbiranja kot tudi sama objava odgovornost posameznega upravljavca. Te zakonitosti pa ne moremo ugotavljati v načelnem mnenju.
 
Lep pozdrav,
 
 
                                                                                               Mojca Prelesnik, univ. dipl. prav.,
                                                                                                informacijska pooblaščenka
 
Pripravila:                                                                                                                                 
Karolina Kušević, univ. dipl. prav.,
svetovalka IP
