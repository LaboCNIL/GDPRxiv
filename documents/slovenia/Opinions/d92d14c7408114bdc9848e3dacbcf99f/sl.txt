

Pravica do pridobitve policijskega zapisnika in poročila o obdukciji
+
-


Datum: 09.11.2020
Številka: 07121-1/2020/2015

Kategorije: Policijski postopki, Pridobivanje OP iz zbirk, OP umrlih, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da se je žena smrtno ponesrečila v prometni nesreči. Zanima vas, ali ste kot mož pokojne žene upravičeni do policijskega zapisnika in poročila o obdukciji. Pojasnjujete, da oba dokumenta potrebujete za uveljavljanje pravic iz nezgodnega zavarovanja.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Zakon o pacientovih pravicah (Uradni list RS, št. 15/08 in 55/17; v nadaljevanju ZPacP) za izvajalce zdravstvene dejavnosti v 42. členu ureja pravico do seznanitve z zdravstveno dokumentacijo po pacientovi smrti. Na podlagi te določbe se lahko z zdravstveno dokumentacijo umrlega seznanijo med drugim osebe, ki so za to pooblaščene s posebnim zakonom (npr. Zakon o sodiščih, Zakon o zavarovalništvu, Zakon o policiji) ter pacientov zakonec, zunajzakonski partner, partner iz istospolne skupnosti, otroci in posvojenci, kadar teh oseb ni, pa pacientovi starši. Te osebe se lahko z zdravstveno dokumentacijo umrlega pacienta seznanijo brez izkazovanja posebnega pravnega interesa. Navedene osebe morajo pri zahtevi za seznanitev zgolj navesti, s katerimi podatki se želijo seznaniti in zakaj (zakoniti namen seznanitve). Poleg tega morajo izkazati ustrezno razmerje s pokojnim pacientom.Pacient pa lahko za časa življenja prepove, da bi se z njegovo zdravstveno dokumentacijo po njegovi smrti seznanile določene osebe (npr. sorodniki). V zvezi s prepovedjo je ZPacP predvidel tudi izjemo: kljub pacientovi prepovedi se lahko pacientovi starši, potomci, zakonec, zunajzakonski partner, partner iz istospolne skupnosti, bratje in sestre ali druge, pacientu bližnje osebe preko zdravnika (torej posredno) seznanijo s tistimi osebnimi podatki, ki so oziroma bi lahko bili pomembni za njihovo zdravje.Z zdravstveno dokumentacijo umrlih pacientov se lahko torej na podlagi 42. člena ZPacP med drugim seznani tudi pacientov zakonec, in sicer brez izkazovanja posebnega pravnega interesa. Poročilo o obdukciji vaše pokojne žene ste torej od izvajalca zdravstvenih storitev (upravljavca) načeloma upravičeni pridobiti. V zahtevi za seznanitev pa morate navesti, s katerimi podatki se želite seznaniti in zakaj, poleg tega pa morate izkazati ustrezno razmerje s pokojno.O zahtevi za seznanitev mora izvajalec zdravstvenih storitev odločiti v 15 dneh. Zoper molk upravljavca (tj. če posamezniku ne odgovori v zakonskem roku) ali zoper zavrnilni odgovor upravljavca je dopustno vložiti pritožbo, za reševanje katere je pristojen IP. Pritožbo zaradi zavrnitve je treba vložiti pri upravljavcu v 15 dneh od prejema odgovora. Zahtevo in pritožbo lahko podate s pomočjo obrazcev, ki so dostopni na: https://www.ip-rs.si/obrazci/varstvo-osebnih-podatkov/.Tretji odstavek 116. člena Zakona o nalogah in pooblastilih policije (Uradni list RS, št. 15/13, s spremembami in dopolnitvami) med drugim določa, da Slovensko zavarovalno združenje in zavarovalnice zahteve za vpogled ali posredovanje podatkov iz evidenc policije o kršiteljih in prekrških, o kaznivih dejanjih, o dogodkih in elektronskih zapisnikih policije o prometnih nesrečah ne smejo prenesti na oškodovanca.Na podlagi navedenih zakonskih določb ter 268. člena Zakona o zavarovalništvu (Uradni list RS, št. 93/15, 9/19 in 102/20) lahko zavarovalnica pridobiva osebne podatke, ki so potrebni za obravnavanje in odločanje o zavarovalnem zahtevku. To pa pomeni, da v primeru uveljavljanja pravic iz nezgodnega zavarovanja zavarovalnemu zahtevku praviloma ni treba prilagati policijskega zapisnika, niti poročila o obdukciji, saj je relevantne podatke dolžna zavarovalnica pridobiti sama.Lep pozdrav,                                                                                                     Mojca Prelesnik, univ. dipl. prav.,                                                                                                                                                           informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
