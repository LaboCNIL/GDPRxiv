

Elektronska kombinacija z bolniki
+
-


Datum: 24.02.2022
Številka: 07120-1/2022/55

Kategorije: Zavarovanje osebnih podatkov, Zdravstveni osebni podatki
                        Informacijski pooblaščenec (v nadaljevanju: IP) je prejel vaše zaprosilo za mnenje glede komunikacije z bolniki preko elektronske pošte.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
IP uvodoma pojasnjuje, da določanje načina komunikacije med izvajalci zdravstvenih storitev in bolniki ni v njegovi pristojnosti in se zato glede tega ne more opredeljevati ali dajati kakršnihkoli navodil v zvezi s tem.
 
IP vam sporoča, da je v številnih svojih mnenjih pojasnil, na kakšen način je treba poskrbeti za zavarovanje osebnih podatkov pri njihovem posredovanju po elektronski poti, v kolikor se posamezni upravljavec odloči za takšen način komunikacije. Ta mnenje je tudi objavil na svoji spletni strani.  Posredujemo vam povezavo na vsebino nekaterih takšnih neobvezujočih mnenj:
https://www.ip-rs.si/mnenja-gdpr/po%C5%A1iljanje-zdravstvene-dokumentacije-1636444147
 
https://www.ip-rs.si/mnenja-gdpr/6048a487a017e
 
IP nadalje pojasnjuje, da iz navedenih in tudi drugih mnenj IP izhaja, da je zaradi občutljive narave posebnih vrst osebnih podatkov (v to kategorijo spadajo tudi osebni podatki v zvezi z zdravjem) predpisano njihovo posebno varstvo. Tako iz 14. člena ZVOP-1 izhajajo tudi posebna pravila za način obdelave navedenih podatkov. V skladu s prvim odstavkom tega člena morajo biti pri obdelavi posebej označeni in zavarovani tako, da se nepooblaščenim osebam prepreči dostop do njih. Drugi odstavek navedenega člena zaradi specifičnosti komunikacije preko telekomunikacijskih omrežij posebej ureja prenos občutljivih osebnih podatkov preko telekomunikacijskih omrežij, kjer se šteje, da so podatki ustrezno zavarovani, če se posredujejo z uporabo kriptografskih metod in elektronskega podpisa tako, da je zagotovljena njihova nečitljivost oziroma neprepoznavnost med prenosom.
IP v praksi dopušča, da se prek elektronske pošte posredujejo dokumenti, ki so šifrirani in zavarovani s posebnim geslom za odpiranje z uporabo prosto dostopne programske opreme, ki navedeno omogoča. Glede na inšpekcijsko prakso IP je bistveno zagotoviti, da so občutljivi osebni podatki med prenosom ustrezno šifrirani. IP posamezne konkretne rešitve oziroma programske opreme ne more označiti kot ustrezne, vsekakor pa je bistveno, da izpolnjuje naslednja priporočila:

Uporabljeni šifrirni mehanizmi morajo biti takšni, da se v času uporabe štejejo kot varni, t.j. da niso bile ugotovljene posebne ranljivosti (takšen šifrirni mehanizem je v času izdaje tega mnenja AES-256, ki ga podpira tudi večina orodij, ki izdeluje stisnjene datoteke, medtem ko so npr. za mehanizem MD5 že bile ugotovljene varnostne pomanjkljivosti in stroka odsvetuje njegovo uporabo);
geslo za odpiranje datotek, če se odločite za ta način posredovanja dokumentov, je treba posredovati ločeno po drugem komunikacijskem kanalu (če se šifrirana datoteka pošlje po e-pošti, se geslo sporoči po telefonu, prek sms sporočila ali na drug ustrezen način, ne pa po elektronski pošti);
gesla morajo ustrezati uveljavljenim standardom za varno izbiro gesel (nekaj koristnih priporočil najdete tu: https://www.varninainternetu.si/article/zavarujte-geslo/).
upoštevati je treba tudi vsa ostala standardna priporočila za varnost podatkov in opreme, kot je redno posodabljanje operacijskega sistema, protivirusnih programov ipd.

 
S spoštovanjem.
 
 
Pripravil:
Matej Sironič,                                                   
Svetovalec pooblaščenca
za varstvo osebnih podatkov
 
Mojca Prelesnik, univ. dipl. prav.,
Informacijska pooblaščenka
