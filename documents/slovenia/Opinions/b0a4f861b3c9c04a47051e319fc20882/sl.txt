

Posredovanje OP upravniku in operaterju za plin in elektriko
+
-


Datum: 04.01.2022
Številka: 07121-1/2021/2628

Kategorije: EMŠO in davčna, Pravne podlage, Privolitev, Stanovanjsko in nepremičninsko pravo
                        Na e-naslov Informacijskega pooblaščenca (v nadaljevanju IP) ste posredovali e-sporočilo, v katerem nas sprašujete:

 ali upravnik večstanovanjske stavbe upravičeno od vas kot novega lastnika stanovanja lahko zahteva davčno številko; 
 ali sta operaterja za plin in elektriko, zaradi spremembe lastništva stanovanja, ki je bila izvedena z darilno pogodbo, upravičena do vsebine darilne pogodbe, ne glede na to, da je stanovanje zemljiškoknjižno urejeno in je iz izpisa za vaše stanovanje jasno razvidno, da ste novi lastnik. 

 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Kadar obdelava osebnih podatkov poteka za namen izvajanja pogodbe, ki je sklenjena s posamezniki (kar je v vašem primeru pogodba o upravljanju večstanovanjske stavbe in pogodba z dobaviteljem plina in elektrike), potem je pravna podlaga za obdelavo osebnih podatkov vezana na veljavnost tega obligacijskega razmerja (pravna podlaga po členu 6(1b) Splošne uredbe o varstvu podatkov) in iz tega naslova tudi na poravnavo stroškov za opravljene storitve.
 
V kolikor želite prenesti naročniško razmerje z operaterjem za dobavo plina, elektrike ipd. na drugega lastnika oz. skleniti novo pogodbo, je na naročniku, da to naredi, da prenos naročniških pravic na nek način izkaže ali zagotovi operaterju potrebne osebne podatke za sklenitev pogodbe. Torej je v tem primeru pravna podlaga za pridobivanje osebnih podatkov s strani operaterja bodisi privolitev (po členu 6(1a) Splošne uredbe o varstvu podatkov), bodisi pogodbene obveznosti (po členu 6(1b) Splošne uredbe o varstvu podatkov).
Stanovanjski zakon (Uradni list RS, št. 69/03, 18/04 – ZVKSES, 47/06 – ZEN, 45/08 – ZVEtL, 57/08, 62/10 – ZUPJS, 56/11 – odl. US, 87/11, 40/12 – ZUJF, 14/17 – odl. US, 27/17 in 59/19) v 53. členu določa, da se razmerja med etažnimi lastniki in upravnikom uredijo s pogodbo o opravljanju upravniških storitev. Pogodba o opravljanju upravniških storitev je sklenjena, ko jo podpišejo upravnik in toliko etažnih lastnikov, kot je potrebno za sprejem sklepa o določitvi upravnika oz. vsi pooblaščenci za sklenitev pogodbe. Pogodba o opravljanju upravniških storitev pa učinkuje tudi proti etažnim lastnikom, ki je niso podpisali, oz. proti etažnim lastnikom, ki so glasovali proti imenovanju pooblaščencev za sklenitev in proti vsem pravnim naslednikom etažnih lastnikov.
Po Splošni uredbi o varstvu podatkov je obdelava osebnih podatkov dopustna, kadar je obdelava potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe (člen 6(1b).
Tako za upravnika večstanovanjske stavbe kot tudi elektro ali plin dobavitelja velja, da vam za svoje storitve izdajata račune, pri čemer sta zavezana obdelovati več vrst osebnih podatkov strank. Zakon o davku na dodano vrednost (Uradni list RS, št. 117/06, s spremembami in dopolnitvami - v nadaljevanju ZDDV-1) v 82. in 83. členu določa obvezne sestavine računov, ki jih davčni zavezanec mora navesti na računu, ki ga izda. Zato si mora pred izdajo računa zagotoviti določene vrste osebnih podatkov in preveriti potrebna dejstva zaradi spremembe naročnika ali stranke. Ob tem vam pojasnjujemo, da IP ni pristojen za to ali izdani računi vsebujejo vse podatke, ki jih zahteva ZDDV-1. To je pristojnost Tržnega inšpektorata (gp.tirs@gov.si, tel. 01 280 87 00) oziroma Finančne uprave RS. IP je pristojen zgolj za nadzor nad obdelavo osebnih podatkov.
 
Lep pozdrav,
 
                                                                                    Mojca Prelesnik
                                                                                    informacijska pooblaščenka
 
Pripravila:
mag. Tanja SLAK
država nadzornica za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
