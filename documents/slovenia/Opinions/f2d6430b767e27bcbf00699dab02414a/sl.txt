

Dostop do podatkov po 11. členu Stanovanjskega zakona
+
-


Datum: 07.12.2021
Številka: 07121-1/2021/2451

Kategorije: Posredovanje OP med upravljavci, Pridobivanje OP iz zbirk, Stanovanjsko in nepremičninsko pravo, Upravni postopki
                        Informacijski pooblaščenec (v nadaljevanju: IP) je prejel vaš dopis, v katerem nas prosite za  stališče, saj bi potrebovali potrditev s strani IP  za dostop (v imenu vaših strank) do nekaterih virov s sistema Pladenj (MJU) za potrebe preverjanja premoženjskega stanja najemnikov neprofitnih stanovanj za nepremičninske stanovanjske sklade, saj razvijate programske produkte za ta namen. Kot ste pojasnili na Ministrstvu za javno upravo želijo našo potrditev, da beseda »pridobivanje« v 11. členu Stanovanjskega zakona dovoljuje tudi povezovanje baz. 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
Informacijski pooblaščenec (v nadaljevanju IP) uvodoma ugotavlja, da Stanovanjski zakon (Uradni list RS, št. 69/2003, 57/2008, 87/2011, 27/2017, 59/2019, 90/2021) v 11a. členu (pridobivanje osebnih podatkov) določa:  
Občina, javni stanovanjski sklad ali neprofitna stanovanjska organizacija, ki zagotavlja stanovanjske enote, za potrebe ugotavljanje dejanskega stanja in odločanja v upravnih postopkih dodeljevanja neprofitnih stanovanj ali bivalnih enot, preverjanja izpolnjevanja pogojev za upravičenost do nadaljevanja neprofitnega najemnega razmerja, odobritve izredne pomoči, zamenjave stanovanj, izdaje mnenja centrom za socialno delo, ali je posameznik upravičen do pridobitve neprofitnega najemnega stanovanja, brezplačno pridobivajo o najemnikih in drugih udeležencih v teh postopkih podatke iz zbirk podatkov naslednjih upravljavcev:

 Ministrstva za notranje zadeve - podatke iz centralnega registra prebivalstva (osebno ime, EMŠO, davčna številka), podatke o gospodinjstvu iz evidence gospodinjstev (osebno ime in EMŠO oseb v skupnem gospodinjstvu) ter iz evidence registriranih vozil podatke o lastništvu vozila in o vozilu;
 Centrov za socialno delo - podatke o višini, obdobju upravičenosti in o datumu izplačila porodniškega nadomestila, očetovskega nadomestila, nadomestila za nego in varstvo otroka, posvojiteljskega nadomestila, starševskega dodatka, dodatka za nego otroka, ki potrebuje posebno varstvo;
 Zavoda za pokojninsko in invalidsko zavarovanje Slovenije - podatke o uživalcih pravic pokojninskega in invalidskega zavarovanja, ki jih izplačuje Zavod za pokojninsko in invalidsko zavarovanje (o vrsti, višini, datumu izplačila in datumu upravičenosti do posamezne pravice), in podatke o višini, datumu izplačila in datumu upravičenosti do dodatka za tujo nego in pomoč ter nadomestila za invalidnost;
 Zavoda Republike Slovenije za zaposlovanje - podatke o višini, obdobju upravičenosti, datumu izplačila dodatka za aktivnost;
 Jamstvenega in preživninskega sklada Republike Slovenije - podatke o višini, obdobju upravičenosti do nadomestil preživnine in izplačilih ob insolventnosti delodajalca;
 Finančne uprave Republike Slovenije - v skladu z zakonom, ki ureja davčni postopek, podatke o dohodkih v skladu z zakonom, ki ureja dohodnino, ki niso oproščeni plačila dohodnine, podatke o davku in obveznih prispevkih za socialno varnost, ki se nanašajo na te dohodke, in podatke o normiranih oziroma dejanskih stroških, ki se nanašajo na te dohodke;
 Geodetske uprave Republike Slovenije - podatke o vrednosti nepremičnin, podatke o vrsti nepremičnine, podatke o površini stanovanja;
 Uprave Republike Slovenije za pomorstvo - podatke o lastništvu vodnih plovil posamezne osebe ter o vodnem plovilu;
 Okrajnih sodišč - podatke o lastništvu nepremičnin posamezne osebe;
 Agencije Republike Slovenije za javnopravne evidence in storitve - podatke o vrednosti lastniških deležev, podatek o višini dobička zasebnikov in pravnih oseb, podatek o številki transakcijskega računa;
 Kapitalske družbe - podatke o višinah pokojninskih rent in odkupnih vrednostih;
 Finančnih institucij po zakonu, ki ureja bančništvo - podatke o prihodkih oziroma prejemkih na transakcijskih računih, podatke o višini sredstev na varčevalnih računih, podatke o višini depozitov, podatke o premoženjskih pravicah iz poddepoja finančnih instrumentov, podatke o imetnikih enot premoženja investicijskih skladov, o številu enot, vrednosti enote ter podatke o skladu;

IP pojasnjuje, da je že dne 27. 6. 2017 Gospodarska zbornica Slovenije  sklicala sestanek na temo pridobivanja podatkov po 11.a členu Stanovanjskega zakona, na katerem so bili prisotni tudi predstavniki Ministrstva za javno upravo (MJU). Na sestanku smo jasno opozorili, da omenjene določbe SZ-1 ne dajejo pravne podlage za povezovanje, temveč kvečjemu za pridobivanje podatkov in da podatkov iz sistema eSociala, ki uporablja rešitev Pladenj, brez pravne podlage ni dopustno uporabljati za druge namene. Za dopustnost povezovanja zbirk osebnih podatkov mora biti podana izrecna pravna podlaga, torej jasna navedba, da ne gre zgolj za pridobivanje podatkov iz evidenc, temveč da gre za neposreden elektronski dostop oziroma povezovanje zbirk osebnih podatkov. Razlike med pridobivanjem in povezovanjem podrobno pojasnjujemo v naših smernicah o povezovanju zbirk osebnih podatkov. Žal pri pripravi SZ-1 niso bile upoštevane zahteve glede povezovanja zbirk osebnih podatkov, kot izhajajo iz 84. člena ZVOP-1 in smernic IP.
Predstavniki Ministrstva za okolje so na sestanku pojasnili, da bodo preveril, ali so realne spremembe SZ-1 v smeri vzpostavitve pravne podlage za povezovanje, vmesna opcija naj bi bilo pridobivanje podatkov prek namenskih aplikacij posebej pri posameznih virih (kot npr. eRISK pri MNZ za CRP), kar bi uporabnikom že v veliki meri poenostavilo delo. Opozorili smo, da je bil najavljen sprejem novega zakona o varstvu osebnih podatkov (ZVOP-2) za september 2017, da pa se še ne ve, kaj se bo zgodilo z določbami o povezovanju. ZVOP-2 do trenutka izdaje tega mnenja še ni sprejet, zato v veljavi ostajajo določbe ZVOP-1 o povezovanju. Vse udeležene smo napotili na naše smernice o povezovanju zbirk osebnih podatkov in pojasnila na napi spletni strani (https://www.ip-rs.si/varstvo-osebnih-podatkov/obveznosti-upravljavcev/povezava-zbirk-osebnih-podatkov).
 
S spoštovanjem,
 
 
Mojca Prelesnik, univ.dipl.prav.,                                                                                                  
informacijska pooblaščenka
 
Pripravil:                                                                                                                                 
mag. Andrej Tomšič,
namestnik informacijske pooblaščenke        
