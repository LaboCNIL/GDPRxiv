

Izpolnjevanje izjave o seznanitvi z napotitvijo v karanteno na domu
+
-


Datum: 20.09.2021
Številka: 07121-1/2021/1848

Kategorije: Pravne podlage, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Navajate, da ste od NIJZ prejeli elektronsko sporočilo, vezano na karanteno od doma za otroka. Pojasnjujete, da vas je ravnatelj že obvestil o COVID okužbi v razredu ter da imate šolo na daljavo. Izpostavljate pa, da iz elektronskega sporočila NIJZ ne izhaja, na koga se nanaša, pri tem pa poudarjate, da imate dva otroka. Sprašujete, ali je to korektno ter ali ste NIJZ dolžni posredovati vaše in otrokove podatke. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da IP v okviru izdaje mnenja ne more odločati o tem, ali so v posameznem primeru podani pogoji za posredovanje osebnih podatkov, temveč lahko zgolj izpostavi relevantno pravno podlago ter pogoje, ki morajo biti izpolnjeni, da je določeno posredovanje podatkov zakonito.
 
V konkretnem primeru gre za posredovanje osebnih podatkov zaradi ukrepa karantene na domu. NIJZ vam je poslal elektronsko sporočilo, iz katerega izhaja, da ste bili s strani vašega vzgojno-izobraževalnega zavoda (VIZ) že bili obveščeni o pojavu okužbe s SARS-CoV-2 v vašem VIZ ter da je stik vašega otroka ali vaš stik (v primeru zaposlenega v VIZ) z okuženo osebo predstavljal visokorizični tesni kontakt, zato je za vašega otroka oz. vas (v primeru zaposlenega v VIZ) potreben ukrep karantene na domu. Iz tega sporočila izhaja tudi, da v roku 24 ur izpolnite »Izjavo o seznanitvi z napotitvijo v karanteno na domu«.
 
Zakon o nalezljivih boleznih (Uradni list RS, št. 33/06 – uradno prečiščeno besedilo, 49/20 – ZIUZEOP, 142/20, 175/20 – ZIUOPDVE, 15/21 – ZDUOP in 82/21; v nadaljevanju ZNB) v 5. poglavju ureja karanteno na domu. NIJZ vas je skladno s temi določbami obvestil o visokorizičnem stiku in vas napotil na izpolnitev Izjave o karanteni na domu. Ne glede na to, da je sporočilo NIJZ tipske narave, pa IP upoštevaje določbe ZNB ne vidi ovir, da zahtevane podatke za tistega otroka, ki je bil v visokorizičnem stiku, ter vaše podatke kot zakonitega zastopnika otroka vnesete v to izjavo.
 
Lep pozdrav,
 
                                                                                                     Mojca Prelesnik, univ. dipl. prav.,
                                                                                                             informacijska pooblaščenka
Pripravila:                                                                                                                                
Tina Ivanc, univ. dipl. prav.,svetovalka IP za varstvo osebnih podatkov
