

Podlaga za obdelavo pacientovih osebnih podatkov pred Odborom za pravno etična vprašanja in Odborom za strokovno medicinska vprašanja pri Zdravniški zbornici Slovenije
+
-


Datum: 19.07.2022
Številka: 07121-1/2022/808

Kategorije: Zdravstveni osebni podatki, Pridobivanje OP iz zbirk, Pravne podlage
                        Pri Informacijskem pooblaščencu (IP) smo dne 15. 7. 2022 prejeli vaše vprašanje, ali je res, da potrebuje Zdravniška zbornica Slovenije za obravnavo prijave zoper zdravnika v okviru obravnave pred zborničnim Odborom za pravno etična vprašanja in Odborom za strokovno medicinska vprašanja, privolitev pacienta, ker bi se v postopku obravnavali pacientovi osebni podatki. Kot prijavitelj nastopa pacientov delodajalec. 
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. Pojasnjujemo še:

da se lahko IP dokončno opredeljuje do konkretnih primerov le v inšpekcijskih postopkih in
da nimamo informacije o tem, katero konkretno pristojnost naj bi izvajajala oba odbora ZZS v vašem primeru in po katerem notranjem aktu ZZS.

 
IP v tem trenutku ni znana izrecna pravna podlaga, ki bi dopuščala, da bi »Odbor za pravno etična vprašanja« in »Odbor za strokovno medicinska vprašanja« (oba pri ZZS) lahko samostojno pridobivala zdravstvene osebne podatke o pacientu za potrebe obravnave v nekem postopku iz njune pristojnosti.  
 
Dopustno pa je, da oba odbora interno obravnavata zdravstvene osebne podatke pacienta, če jih zakonito pridobita od udeležencev postopkov (npr. od pobudnika).  
 
 
Zdravniška zbornica Slovenije lahko samostojno oziroma brez privolive pacienta pridobiva zdravstvene osebne podatke od izvajalca zdravstvene dejavnosti le v okviru izvajanja eksternega strokovnega nadzora s svetovanjem. 
 
 
O b r a z l o ž i t e v:
 
Po mnenju IP bi v vašem primeru oba odbora lahko samostojno pridobivala zdravstvene podatke pacientke (delavke), če bi ta podala privolitev, kar pa seveda v konkretnem primeru ni možno, saj gre za postopke v njeno škodo. IP namreč v Zakonu o zdravstveni dejavnosti (ZZDej), Zakonu o zdravniški službi (ZZdrS) in Zakonu o zdravstvenem varstvu in zdravstvenem zavarovanju (ZZVZZ) in Zakonu o pacientovih pravicah (ZPacP) ter v Splošni uredbi o varstvu podatkov ni našel jasne podlage za tako pridobivanje zdravstvenih osebnih podatkov, ki se nanašajo na pacientko – delavko (npr. pridobitev kopije njene zdravstvene dokumentacije neposredno od izvajalca zdravstvene dejavnosti). To bi bilo možno brez privolitve le, če bi šlo za že uvedeni (!) eksterni strokovni nadzor. Vendar to ne pomeni, da odbora ne moreta obravnavati zdravstvenih osebnih podatkov, če bi jih predložil udeleženec postopka, na primer vlagatelj zahteve. V slednjem primeru bi bila podlaga na primer v (f) točki drugega odstavka 9. člena Splošne uredbe o varstvu podatkov (ker je “obdelava potrebna za uveljavljanje, izvajanje ali obrambo pravnih zahtevkov,” v konkretnem primeru delodajalčevega zahtevka).
 
Ugotavljamo, da točka (h) in (i) drugega odstavka 9. člena Splošne uredbe o varstvu podatkov (na te določbe se sklicujete v vašem dopisu) ne prideta v poštev kot neposredni podlagi, ker mora biti za njuno uporabo na voljo še konkretna nacionalna zakonska podlaga. Tudi interni akti zbornice (statut, pravilniki, poslovniki) ne morejo biti ustrezna podlaga za obdelavo osebnih podatkov v vašem primeru.
 
Lahko vam pripročamo vložitev ugovora pri imenovanem zdravniku ZZZS (ter na drugi stopnji pri zdravstveni komisiji) zoper zdravnikovo odreditev bolniške odsotnosti po določbah ZZVZZ, če so za to izpolnjeni pogoji.
 
Prijazen pozdrav,
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
