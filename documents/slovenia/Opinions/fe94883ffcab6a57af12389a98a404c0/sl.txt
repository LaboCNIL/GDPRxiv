

Obdelava osebnih podatkov učencev s strani OŠ
+
-


Datum: 01.10.2021
Številka: 07121-1/2021/1957

Kategorije: Informiranje posameznika, Pravica do seznanitve z lastnimi osebnimi podatki, Pravne podlage, Šolstvo
                        Informacijski pooblaščenec (v nadaljevanju IP) je dne 22. 9. 2021 prejel vaš elektronski dopis, v katerem na IP naslavljate vprašanje, ali sme osnovna šola zbirati osebne podatke učencev ter ali imajo starši pravico vedeti, na podlagi katerih zakonskih določil osnovna šola zbira osebne podatke.
 
***
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (v nadaljevanju ZVOP-1) ter 2. člena Zakona o informacijskem pooblaščencu (v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP uvodoma poudarja, da konkretnega in dokončnega odgovora o zakonitosti obdelave osebnih podatkov v okviru mnenja v nobenem primeru ne more podati, saj lahko IP posamezne primere obdelave podatkov konkretno presoja zgolj v okviru inšpekcijskega ali drugega upravnega postopka.
 
Obdelava osebnih podatkov je na podlagi prvega odstavka 6. člena Splošne uredbe zakonita le in kolikor je izpolnjen vsaj eden od naslednjih pogojev:

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito posameznika, na katerega se nanašajo osebni podatki, ali druge fizične osebe;
obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok (ta točka se ne uporablja za obdelavo s strani javnih organov pri opravljanju njihovih nalog).

 
IP poudarja, da po Splošni uredbi pravna podlaga nikakor ni nujno le privolitev, ampak lahko (odvisno od namena) pravno podlago, če so za to izpolnjeni pogoji, predstavlja tudi katera od drugih točk prvega odstavka 6. člena Splošne uredbe. Ob tem mora načeloma v javnem sektorju, kamor sodijo tudi šole, obdelavo osebnih podatkov določati zakon, kot določa 9. člen ZVOP-1  Presoja glede zakonitosti obdelave oziroma obstoja pravne podlage za posamezno obdelavo pa je na vsakem upravljavcu (oz. obdelovalcu, v vašem konkretnem primeru osnovni šoli) posebej.
 
Pri tem IP poudarja, da upravljavec osebnih podatkov lahko skladno z načelom sorazmernosti (točka (c) člena 5(1) Splošne uredbe) pridobiva in obdeluje le tiste osebne podatke, ki so ustrezni, relevantni in omejeni na to, kar je potrebno za namene, za katere se obdelujejo (najmanjši obseg podatkov).
 
V zvezi s tem za javni sektor, kamor sodijo tudi osnovne šole, v 9. členu ZVOP-1, ki se v tem delu še naprej uporablja, natančneje posebej ureja pravno podlago za obdelavo osebnih podatkov v javnem sektorju. V javnem sektorju se lahko osebni podatki obdelujejo le, če tako določa zakon, ki lahko tudi dodatno določi, da se določeni osebni podatki obdelujejo le na podlagi osebne privolitve posameznika. Področni zakon, ki ureja obravnavano področje, je Zakon o osnovni šoli (Uradni list RS, št. 81/06 – uradno prečiščeno besedilo, 102/07, 107/10, 87/11, 40/12 – ZUJF, 63/13 in 46/16 – ZOFVI-K, v nadaljevanju: ZOsn), ki v IX. poglavju z naslovom Zbiranje in varstvo osebnih podatkov v členu 95 natančno opredeljuje, katere podatke lahko zbirajo osnovne šole.
 
Kot je razvidno iz namena, za katerega osnovna šola zbira in obdeluje osebne podatke, z njim osnovna šola najverjetneje zasleduje zakonsko določene cilje iz drugega člena ZOsn, v katerem je med drugim določeno, da so cilji osnovnošolskega izobraževanja zagotavljanje kakovostne splošne izobrazbe vsemu prebivalstvu; spodbujanje skladnega telesnega, spoznavnega, čustvenega, moralnega, duhovnega in socialnega razvoja posameznika z upoštevanjem razvojnih zakonitosti; omogočanje osebnostnega razvoja učenca v skladu z njegovimi sposobnostmi in interesi, vključno z razvojem njegove pozitivne samopodobe.
 
Upravljavec osebnih podatkov je dolžan posameznike ob zbiranju podatkov seznaniti z informacijami o obdelavi, kot določa 13. člen Splošne uredbe o varstvu podatkov, v skladu s katerim je treba zagotoviti posamezniku določene bistvene informacije o obdelavi, kadar se osebni podatki pridobijo neposredno od posameznika. Med upravičenji, ki jih ima posameznik glede lastnih osebnih podatkov, Splošna uredba določa tudi pravico do seznanitve z njimi.
 
Skladno s členom 15 Splošne uredbe, IP pojasnjuje, da ta člen posamezniku omogoča, da mu na njegovo zahtevo upravljavec posreduje potrditev, ali se v zvezi z vami obdelujejo osebni podatki in v primeru, da je tako, tudi zagotoviti dostop do njihove vsebine (omogočiti vpogled ali posreduje kopijo teh osebnih podatkov) in naslednje informacije:

namene obdelave (zakaj potrebuje vaše podatke oz. kaj bo z njimi počel),
vrste zadevnih osebnih podatkov (katere podatke obdeluje),
uporabnike ali kategorije uporabnika, ki so jim bili ali jim bodo razkriti osebni podatki, zlasti uporabnike v tretjih državah ali mednarodnih organizacijah (kdo vse bo do vaših podatkov dostopal),
kadar je mogoče, predvideno obdobje hrambe osebnih podatkov ali, če to ni mogoče, merila, ki se uporabijo za določitev tega obdobja (npr. podatke bomo hranili do vašega preklica),
obstoj pravice, da od upravljavca zahtevate popravek, izbris osebnih podatkov, omejitev obdelave ali obstoj pravice do ugovora taki obdelavi,
pravico do vložitve pritožbe pri nadzornem organu,
kadar osebni podatki niso bili zbrani neposredno od vas, tudi vse razpoložljive informacije v zvezi z virom, kje so jih pridobili,
obstoj avtomatiziranega sprejemanja odločitev, vključno z oblikovanjem profilov ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za vas.

 
Na vprašanje, ali ste v konkretnem primeru od upravljavca upravičeni pridobiti informacije, ki jih zahtevate, pa IP v okviru mnenja ne more presojati. IP namreč deluje kot pritožbeni organ v zadevah dostopa ali seznanitve z lastnimi osebnimi podatki in ne more ter ne sme prejudicirati odločitev upravljavcev na prvi stopnji v konkretnih zadevah.
 
Relevantna mnenja v povezavi z vašim vprašanjem si lahko preberete tudi s pomočjo iskalnika na spletni strani IP: https://www.ip-rs.si/vop, kjer jih lahko tudi filtrirate po iskalnih kriterijih in označite želeno kategorijo (npr. šolstvo).
 
Predlagamo vam, da se seznanite tudi z vodičem IP glede varstva osebnih podatkov za starše in učitelje, dostopnim na povezavi:
https://www.ip-rs.si/fileadmin/user_upload/Pdf/brosure/Brosura_ucitelji_koncna_CMYK.pdf
           
V upanju, da ste dobili odgovore na svoja vprašanja, vas lepo pozdravljamo.
 
 
 
                                                                                               Mojca Prelesnik, univ.dipl.prav.,                                                  
                                                                                                informacijska pooblaščenka
