

Pravilniki o uporabi informacijskih storitev v oblaku ter o uporabi zasebne informacijske opreme za službene namene
+
-


Datum: 03.10.2022
Številka: 07120-1/2022/320

Kategorije: Delovna razmerja, Elektronska pošta, Ocene učinkov v zvezi z varstvom podatkov
                        Informacijski pooblaščenec (v nadaljevanju: IP) je prejel vaš dopis in vprašanje in sicer nas prosite za pregled internih aktov mestne očine, t.j. pravilnikov o uporabi informacijskih storitev v oblaku ter o uporabi zasebne informacijske opreme za službene namene
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, 177/20, v nadaljevanju: ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju: ZInfP) posredujemo naše neobvezno mnenje v zvezi z vašim vprašanjem.
 
IP ne more pregledovati internih aktov zavezancev in nanje podajati mnenj, saj to ne sodi v pristojnost IP, obenem pa bi pomenilo konflikt z vidika pristojnosti, ki jih ima IP kot nadzorni in inšpekcijski organ na področju varstva osebnih podatkov.
Priporočamo vam izdelavo ocene učinka na varstvo osebnih podatkov, na katero lahko pridobite mnenje IP.
 
O b r a z l o ž i t e v:
 
IP uvodoma poudarja, ne more pregledovati internih aktov zavezancev in nanje podajati mnenj, saj to en sodi v pristojnost IP, obenem pa bi pomenilo konflikt z vidika pristojnosti, ki jih ima IP kot nadzorni in inšpekcijski organ na področju varstva osebnih podatkov, saj bi se lahko znašal v nesprejemljivi situaciji, ko bi nadziral lastna mnenja glede aktov zavezancev. Glede na to v nadaljevanju predvsem pojasnjujemo, na kaj morate paziti pri pripravi tovrstnih aktov, njihova priprava in sprejem je namreč odgovornost zavezancev samih.
V prvi vrsti pojasnjujemo, da bi bilo za tovrstne projekte zelo priporočljivo izdelati oceno učinka glede varstva osebnih podatkov po členu 35. Splošne uredbe. Vse informacije o ocenah učinka, vključno s smernicami na to temo najdete na:
https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/ocena-u%C4%8Dinka-v-zvezi-z-varstvom-podatkov/.
 
Na oceno učinka lahko pridobite mnenje IP v postopku predhodnega posvetovanja po členu 36 Splošne uredbe.
Poleg smernic, ki ste jih sami navedli, vam posebej priporočamo smernice glede varstva osebnih podatkov v okviru delovnih razmerij, ki dajejo odgovore na številna vprašanja povezavi z delovnimi razmerji, vključno s tematiko  uporabe službenih sredstev v zasebne namene in morebitnega nadzora.
Dostopne so na tej povezavi:
https://www.ip-rs.si/publikacije/priro%C4%8Dniki-in-smernice/smernice-po-splo%C5%A1ni-uredbi-o-varstvu-podatkov-gdpr/varstvo-osebnih-podatkov-v-delovnih-razmerjih.
Primerjalno vam priporočamo tudi, da preverite ureditev zadevnega področja, kot jo (sicer za državne organe) določa Uredba o informacijski varnosti v državni upravi (Uradni list RS, št. 29/18 in 131/20; UIV). 1. odst. 36 . člena UIV tako primerjalno gledano določa, da so informacijske naprave organa namenjene za službeno uporabo. Izjemoma se lahko uporabljajo za zasebne namene, vendar taka uporaba ne sme povzročiti dodatnih stroškov, ovirati uporabe za službene namene in ogrožati informacijske varnosti. Podrobneje za e-pošto pa določa 1. odstavek 39. člena UIV, ki določa, da je sistem elektronske pošte organa  namenjen za službeno uporabo; uporaba za druge namene je dopustna le izjemoma, če ne ogroža varnosti informacijskega sistema organa, ne ovira službene uporabe sistema elektronske pošte in ne zmanjšuje učinkovitosti dela drugih uslužbencev organa.
 
S spoštovanjem,
 
Mojca Prelesnik, univ. dipl. prav.,
Informacijska pooblaščenka
 
Pripravil:                                                                                                                                                          
mag. Andrej Tomšič,
namestnik informacijske pooblaščenke
