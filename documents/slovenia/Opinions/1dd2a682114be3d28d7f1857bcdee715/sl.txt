

Posredovanje kopije osebnega dokumenta in bančne kartice
+
-


Datum: 24.05.2022
Številka: 07121-1/2022/553

Kategorije: EMŠO in davčna, Informiranje posameznika, Pravne podlage
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da ste ob naročanju dostave hrane želeli v aplikaciji dostavljavca naročilo plačati s kartico, kar pa bi bilo mogoče le v primeru, če bi mu posredovali kopijo bančne kartice in kopijo osebnega dokumenta. Ta praksa se vam zdi nedopustna in sprašujete, ali je mogoče, da se za plačevanje s kartico zahteva navedene osebne podatke?
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Kopiranje osebne izkaznice oziroma potnega lista bi bilo v konkretnem primeru mogoče na podlagi vaše privolitve, z nameni obdelave osebnih podatkov bi morali biti predhodno seznanjeni in imeti možnost takšno privolitev tudi odkloniti. V zvezi s posredovanjem kopije bančne kartice pride kot pravna podlaga eventualno v poštev vaša privolitev, oz. v primeru posredovanja določenih podatkov (številka kartice, datum veljavnosti in koda CVV) ob samem plačilu bi lahko bila obdelava potrebna zaradi izvajanja pogodbe. 
 
Opisana praksa oz. zahteva upravljavca se zdi glede na tveganja in namen posredovanja neprimerna, saj je izvedba storitve vsekakor mogoča brez posredovanja fotokopij osebnih dokumentov. Navedeno pa lahko IP dokončno potrdi le v inšpekcijskem postopku.
 
Priporočamo, da se seznanite z informacijami v zvezi z obdelavo osebnih podatkov in tudi previdnost pri vsakršnem posredovanju podatkov iz bančne kartice preko e-maila oz. telefonsko, da se zaščitite pred morebitnim ribarjenjem podatkov, ki lahko vodijo do kraje identitete. 
 
O b r a z l o ž i t e v:
 
IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.  
 
Iz vašega zaprosila ni jasno, kateri osebni dokument bi naj predložili upravljavcu osebnih podatkov, zato vam podajamo odgovor v zvezi z osebnimi izkaznicami oz. potnimi listinami. Kopiranje osebne izkaznice ureja Zakon o osebni izkaznici (Uradni list RS, št. 35/11, 41/21 in 199/21, v nadaljevanju ZOIzk-1) v 4. členu, kopiranje potnega lista pa ureja Zakon o potnih listinah (Uradni list RS, št. 29/11 – uradno prečiščeno besedilo, v nadaljevanju ZPLD-1) v 4.a členu. Upravljavci zbirk osebnih podatkov smejo kopirati osebne izkaznice oz. potne listine samo v primerih, ki jih določa zakon. Obstajati mora torej konkretna zakonska podlaga v področnem zakonu, omenjena zakona pa opredeljujeta dve izjemi dopustnega kopiranja. Prva se nanaša na notarje in finančne družbe, ki opravljajo finančne storitve, če kopijo potrebujejo za dokazovanje identitete državljana v konkretnem postopku. Druga izjema pa omogoča, da se osebno izkaznico oz. potne listine za vnaprej določene namene kopira na podlagi pisne privolitve imetnika osebne izkaznice oz. potne listine. Prvenstveno je za namen ugotavljanja istovetnosti predviden le vpogled v osebno izkaznico oz. potno listino (oziroma po potrebi tudi prepis), kopiranje pa le ob strožjih pogojih, pri čemer je izrecno prepovedano nadaljnje kopiranje kopije osebne izkaznice oz. potne listine. Osebno izkaznico oz. potno listino lahko sicer kopirate sami, ali jo kopira upravljavec osebnih podatkov; kopija pa se naj opremi tudi z nekaterimi podatki (da gre za kopijo, navedba upravljavca, namen fotokopiranja in pravna podlaga) in vašim podpisom. ZPLD-1 pa izrecno določa tudi, da je kopijo potne listine prepovedano hraniti v elektronski obliki, kar pomeni, da prepoveduje kopiranje z uporabo skenerjev in podobnih naprav, ki kopijo zapišejo v elektronski obliki in jo shranijo na elektronski medij.
 
Kopiranje osebne izkaznice oz. potne listine bi bilo torej v konkretnem primeru mogoče na podlagi vaše privolitve, z nameni takšne obdelave osebnih podatkov bi morali biti predhodno seznanjeni in imeti možnost takšno privolitev tudi odkloniti.
 
Glede vprašanja posredovanja kopije bančne kartice uvodoma poudarjamo, da mora za obdelavo osebnih podatkov v zasebnem sektorju, skladno s prvim odstavkom 6. člena Splošne uredbe obstajati primerna pravna podlaga:
 
- privolitev (točka (a)),
- sklenitev ali izvajanje pogodbe (točka (b)),
- zakon (točka (c)),
- zaščita življenjskih interesov posameznika (točka (d)),
- zakoniti interesi, za katere si prizadeva upravljavec (točka (f)).
 
V zvezi s posredovanjem kopije bančne kartice upravljavcu pride kot pravna podlaga eventualno v poštev točka (a) prvega odstavka Splošne uredbe – vaša privolitev. Kot je navedeno zgoraj, bi morali biti pred podajo take privolitve predhodno seznanjeni z nameni obdelave osebnih podatkov. V kolikor je v okviru aplikacije ponujena možnost plačila z bančno kartico, je običajno treba skladno s splošnimi pogoji pri tem načinu posredovati npr. številko svoje bančne kartice z datumom veljavnosti in kodo CVV. V tem primeru ocenjujemo, da je za izvedbo (prodajne) pogodbe oz. plačila te podatke treba vnesti ob plačilu in podatke posredovati zaradi izvajanja pogodbe – zgoraj citirana točka (b) prvega odstavka Splošne uredbe. Opozarjamo, da mora upravljavec tudi za shranjevanje podatkov iz bančne kartice v okviru aplikacije za olajševanje prihodnjih nakupov preko spleta, pridobiti privolitev posameznika.
 
Svetujemo vam, da pred izbiro načina plačila preučite možnosti, ki vam jih ponuja spletna trgovina. V kolikor ne želite s spletno trgovino deliti svojih finančnih podatkov vam predlagamo, da izberete temu primeren način plačila (izberete lahko načine plačila, pri katerih trgovec ne pridobi podatkov o plačilni kartici, npr. Paypal). Priporočamo tudi previdnost pri vsakršnem pozivanju k posredovanju podatkov iz bančne kartice preko e-maila oz. telefonsko in se tako zaščitite pred morebitnim ribarjenjem podatkov - t.i. »phishing« napadi, ki lahko vodijo do kraje identitete. Nasvete glede spletnega nakupovanja in priporočila glede prepoznavanja lažnih spletnih strani si lahko preberete v Smernicah Informirani potrošnik – komu dajemo osebne podatke in zakaj, dostopne na https://www.ip-rs.si/publikacije/priro%C4%8Dniki-in-smernice/smernice-po-splo%C5%A1ni-uredbi-o-varstvu-podatkov-gdpr/informirani-potro%C5%A1niki-komu-dajemo-katere-osebne-podatke-in-zakaj).
 
Upravljavec osebnih podatkov mora ob obdelavi osebnih podatkov upoštevati tudi načelo najmanjšega obsega podatkov (upravljavec mora za zakonite namene zbirati zgolj tiste osebne podatke, ki so za njihovo dosego nujno potrebni). V vašem primeru to pomeni, da bi zahtevano (npr. kopija osebne izkaznice in bančne kartice) moralo biti nujno potrebno za sklenitev prodajne pogodbe, oz. za doseganje drugih zakonitih interesov upravljavca osebnih podatkov. Opisana praksa oz. zahteva upravljavca se zdi glede na izpostavljena tveganja in namen posredovanja neprimerna, saj je izvedba storitve (kot je primeroma opisano zgoraj) vsekakor mogoča brez posredovanja fotokopij osebnih dokumentov. Navedeno pa lahko IP dokončno potrdi le v inšpekcijskem postopku.
 
Poudarjamo, da mora upravljavec posamezniku ob pridobitvi njegovih osebnih podatkov podati tudi nekatere informacije o obdelavi osebnih podatkov (13. člen Splošne uredbe), npr. kakšen je namen in pravna podlaga za obdelavo osebnih podatkov, komu osebne podatke posreduje, ali jih prenaša v tretjo državo ali mednarodno organizacijo, koliko časa se bodo osebni podatki hranili, itd. Svetujemo vam, da se pred odločitvijo o posredovanju kopij dokumentov podrobneje seznanite z informacijami glede obdelave osebnih podatkov in preverite npr., v kakšne namene želi upravljavec osebnih podatkov prejeti kopijo osebnega dokumenta in bančne kartice.  
 
Več informacij o obveščanju posameznikov o obdelavi osebnih podatkov je dostopnih na spletni strani IP: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/obve%C5%A1%C4%8Danje-posameznikov-o-obdelavi-osebnih-podatkov. Več o temi kopiranja osebnih dokumentov pa si lahko preberete na naslednji povezavi: https://www.ip-rs.si/varstvo-osebnih-podatkov/inspekcijski-nadzor/najbolj-pogoste-krsitve/kopiranje-osebnih-dokumentov-in-prepisovanje-podatkov-iz-osebnih-dokumentov/.
 
V kolikor menite, da je prišlo do kršitve varstva osebnih podatkov, lahko podate prijavo kršitve varstva osebnih podatkov, v okviru inšpekcijskega postopka pa bomo podrobno preverjali zakonitost in sorazmernost zbiranja osebnih podatkov. Vzorec prijave kršitve je dostopen na spletni strani IP, na https://www.ip-rs.si/obrazci/varstvo-osebnih-podatkov/.
 
 
V upanju, da smo vam z napotili uspeli pomagati, vas lepo pozdravljamo.
 
 
Mojca Prelesnik, univ.dipl.prav.,                                                  
informacijska pooblaščenka
 
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
