

Podatek o številu prijavljenih uporabnikov večstanovanjske enote
+
-


Datum: 16.12.2022
Številka: 07121-1/2022/1341

Kategorije: Stanovanjsko in nepremičninsko pravo
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da živite v večstanovanjskem bloku in ugotavljate, da nekateri stanovalci upravniku za delilnik skupnih stroškov ne posredujejo prave informacije o tem, koliko jih živi v posamezni stanovanjski enoti. Čeprav imajo upravniki možnost vpogleda v evidence prijavljenih na posameznem naslovu, upravniki navajajo, da morajo upoštevati podatke, ki jih posredujejo lastniki. Zanima vas, kateri podatek (iz evidence prijavljenih na naslovu ali sporočen s strani lastnika) je merodajen. Dodajate še, da če je za upravnika merodajen podatek iz evidence prijavljenih, kako ravnati v primeru najemnikov, ki imajo stalno prebivališče prijavljeno drugje, na naslovu, kjer bivajo, pa niso začasno prijavljeni.
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem IP poudarja, da izven postopka inšpekcijskega nadzora konkretnih obdelav osebnih podatkov ne more presojati.
 
 
IP pojasnjuje, da ne gre enačiti dejstva, da je nekdo v uradni evidenci pri upravni enoti stalno ali začasno prijavljen na določenem naslovu in dejstva, da je pri upravniku večstanovanjske stavbe na določeno enoto prijavljeno določeno število uporabnikov.
 
Lastnik posamezne enote ali najemnik, če gre za najemno posamezno enoto, mora upravniku sporočiti podatke o številu uporabnikov, prav tako pa vsako spremembo v številu uporabnikov. Na podlagi prejetih sporočil upravnik večstanovanjske stavbe sestavi seznam posameznih enot s številom uporabnikom, brez navedbe osebnih podatkov, in ga obesi na oglasni deski. Če stanovalci ugotovijo, da upravnik nima točnih podatkov, lahko upravnika pisno opozorijo o večjem številu uporabnikov določene enote, kot jih je lastnik ali najemnik te enote sporočil.
 
Obrazložitev
 
Uvodoma vas obveščamo, da je IP zaradi mnogih vprašanj na področju upravljanja večstanovanjskih stavb izdal Smernice za upravnike večstanovanjskih stavb, v katerih so tudi uporabne informacije za posameznike, torej stanovalce ali lastnike stanovanjskih enot v večstanovanjskih stavbah. Smernice so objavljene na spletnem naslovu: https://www.ip-rs.si/fileadmin/user_upload/Pdf/smernice/Smernice_za_upravnike_vecstanovanjskih_stavb.pdf.
 
IP je v omenjenih smernicah pozornost namenil tudi razliki med podatki iz uradnih evidenc in podatki, ki so jih uporabniki stanovanjske enote v večstanovanjski stavbi dolžni sporočiti upravniku.
 
V smernicah je zapisano, da ne gre enačiti dejstva, da je nekdo v uradni evidenci pri upravni enoti stalno ali začasno prijavljen na določenem naslovu (v določenem gospodinjstvu določenega posebnega dela etažne lastnine) in dejstva, da je pri upravniku večstanovanjske stavbe na določeno enoto prijavljeno določeno število uporabnikov. Namen prijave stalnega oziroma začasnega prebivališča, ki poteka v skladu z Zakonom o prijavi prebivališča (v nadaljevanju: ZPPreb), je evidentiranje prebivalstva RS (državljanov in tujcev) za upravno-administrativne potrebe in podporo drugim oblastnim ravnanjem države, kadar za to obstaja zakonska podlaga. Pri prijavi in odjavi uporabnika posamezne stanovanjske enote večstanovanjske stavbe pa gre v prvi vrsti za civilnopravno razmerje med stanovalci večstanovanjske stavbe zaradi delitve stroškov, ki pa je do neke mere urejeno s kognitivnimi predpisi.
 
Prvi odstavek 28. člena Pravilnika o upravljanju večstanovanjskih stavb določa, da mora lastnik posamezne enote ali najemnik, če gre za najemno posamezno enoto, upravniku sporočiti podatke o številu uporabnikov.
 
Po definiciji 28. člena Pravilnika o upravljanju večstanovanjskih stavb se za dejanskega uporabnika posamezne enote šteje oseba, ki enoto uporablja vsaj 15 dni v mesecu; če je posamezna enota prazna ali se uporablja občasno, manj kot 15 dni v mesecu, se šteje, da jo uporablja en uporabnik. Prijava števila uporabnikov pri upravniku je torej vezana na posamezno enoto in predvideva zgolj prijavo števila uporabnikov, ne pa tudi podatka, kateri konkretni posamezniki so ti uporabniki. V skladu s četrtim odstavkom 29. člena Pravilnika morajo lastniki ali najemniki vse morebitne spremembe števila uporabnikov sporočiti upravniku najkasneje v roku 15 dni po nastali spremembi, pri čemer se za verodostojnost podatka jamči s podpisom. V primeru spremembe uporabnik priloži tudi ustrezne dokazne listine, kot na primer potrdilo o odjavi stalnega bivališča ali spremembi bivališča, dokazilo o daljši odsotnosti zaradi službenih, šolskih ali študijskih obveznosti, zdravljenja, izpisek iz rojstne matične knjige ali druga ustrezna dokazila. Na podlagi prejetih sporočil upravnik večstanovanjske stavbe sestavi seznam posameznih enot s številom uporabnikom, brez navedbe osebnih podatkov, in ga obesi na oglasni deski.
 
Če stanovalci ugotovijo, da upravnik nima točnih podatkov, lahko v skladu s šestim odstavkom 29. člena Pravilnika upravnika pisno opozorijo o večjem številu uporabnikov določene enote, kot jih je lastnik ali najemnik te enote sporočil. V tem primeru upravnik pozove lastnika ali najemnika, navedenega v pisnem opozorilu, k pojasnitvi in tako ugotovi dejansko stanje. Če lastniki ali najemniki upravniku ne sporočijo števila uporabnikov oziroma povečanja števila uporabnikov posamezne enote pravočasno ali mu števila sploh ne sporočijo, upravnik upošteva, kot da to posamezno enoto uporablja dvakrat toliko oseb, kot se šteje za primerno skladno s 14. členom Pravilnika o dodeljevanju neprofitnih stanovanj v najem, pri čemer se upošteva površina stanovanja brez plačila lastne udeležbe in varščine. Vendar pa navedena podlaga zgolj postavlja možnost kaznovanja uporabnika, kar naj bi ga prisililo, da dokaže število uporabnikov stanovanja, nikakor pa ne opredeljuje zakonske podlage za obdelavo osebnih podatkov preko meja osebne privolitve. Število oseb, ki imajo na določenem naslovu prijavljeno prebivališče, niti nujno ne sovpada s številom uporabnikov posamezne enote v večstanovanjski stavbi.
 
Upravnik večstanovanjske stavbe zato nima pravne podlage, da bi od upravne enote za namen ugotavljanja števila uporabnikov posamezne enote večstanovanjske stavbe pridobil seznam vseh posameznikov, ki imajo na določenem naslovu ali v določeni stanovanjski enoti prijavljeno stalno ali začasno prebivališče.
 
V upanju, da ste dobili odgovor na svoje vprašanje, vas lepo pozdravljamo.
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
mag. Polona Merc, univ. dipl. prav.,
svetovalka IP za varstvo osebnih podatkov
