

Predložitev rezultata testiranja delodajalcu po zaključku izolacije
+
-


Datum: 27.01.2022
Številka: 07121-1/2022/97

Kategorije: Delovna razmerja, Zdravstveni osebni podatki
                        Pri Informacijskem pooblaščencu (IP) smo dne 27. 1. 2022 prejeli vaše vprašanje, ali je dopustno, da delodajalec zahteva od delavca, da mu po zaključku izolacije oziroma pred vrnitvijo na delo predloži negativni izvid PCR testiranja za COVID-19. 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem. 
Uvodoma še pojasnjujemo, da se lahko do konkretnih primerov obdelave osebnih podatkov dokončno in zavezujoče opredelimo le v morebitnih inšpekcijskih postopkih. Zato je spodnje mnenje le splošno in pogojno ter temelji na omejenih informacijah glede specifičnega primera. 
Če delavec zaključi izolacijo zaradi COVID-19 v sedmih dneh, mora sedmi dan opraviti HAG test pri pooblaščenem izvajalcu. Ker bo v primeru negativnega testa (ter izpolnjevanja dodatnih pogojev) bolniška odsotnost zaključena in bo delodajalec o tem sistemsko obveščen s strani osebnega zdravnika, bo s tem delodajalec avtomatično vedel, da ima delavec negativni rezultat oziroma, da ni več kužen. Zaradi tega po načelnem mnenju IP ni utemeljeno, da bi delodajalec potreboval še negativni izvid HAG testiranja.
 
Če delavec zaključi izolacijo po desetih dneh, v vsakem primeru ni več kužen in velja enako kot zgoraj.
 
Ker ni potrebe po predložitvi rezultata HAG testiranja, tudi ni videti potrebe po predložitvi rezultata PCR testiranja.
 
Zgornje mnenje velja za položaje od 24. 1. 2022 dalje. 
 
IP sicer ni pristojen za presojanje in razlago vsebine, načina izvajanja in primernosti ukrepov za preprečevanje COVID-19.
 
O b r a z l o ž i t e v:
Ker v konkretnem primeru ni videti očitne potrebe po podatku o rezultatu testa, tudi niso izpolnjeni pogoji za sklicevanje na katero od teoretično možnih pravnih podlag za pridobitev podatka s strani delodajalca. Še vedno pa veljajo splošni pogoji glede izpolnjevanja in dokazovanja pogoja PCT. 
Pri presoji primernosti in potrebnosti podatkov smo izhajali:


iz načela najmanjšega obsega podatkov iz 5. člena Splošne uredbe o varstvu podatkov,


iz Navodila za osebo s potrjeno okužbo s SARS-CoV-1 v domači izolaciji: https://www.nijz.si/sites/www.nijz.si/files/uploaded/navodila_za_osebe_s_covid-19_doma_24_01_2022_1.pdf




iz uradnih pojasnil na: https://www.gov.si/novice/2022-01-21-s-ponedeljkom-bo-izolacija-krajsa-ob-izpolnjevanju-dolocenih-pogojev/.


 
Izolacija je razlog začasne zadržanosti od dela, ki se opredeli takrat, ko je pri delavcu potrebna osamitev zaradi bolezni, katere širjenje je potrebno preprečiti. Izolacija traja toliko časa, kolikor je delavec kužen, tj. lahko prenaša bolezen.
Oseba, ki ji je bila odrejena izolacija, je v bolniškem staležu in je doma najmanj 7 dni od pojavasimptomov in znakov bolezni oz. oseba, ki preboleva okužbo brez simptomov, 7 dni od pozitivnegaPCR testa. Izolacija se predvidoma zaključi po 7 dneh, če sta izpolnjena dva pogoja:
1. oseba je zadnjih 24 ur brez vročine in je minilo 24 ur od izboljšanja simptomov in znakov bolezniin2. oseba 7. dan opravi hitri antigenski (HAG) test pri pooblaščenem izvajalcu, ki mora bitinegativen. V primeru, da je HAG test pozitiven, oseba nadaljuje z izolacijo in lahko ponovitestiranje do konca 10. dneva. Po tem času se izolacija prekine tudi brez opravljenega HAGtesta.
Morda je posamičnih primerih možno, da delodajalec ne pridobi elektronskega bolniškega lista pravočasno (torej že osmi dan). Toda tudi v tem primeru lahko delavec dokazuje izpolnjevanje pogoja PCT na klasičen način, torej s predložitvijo pozitivnega izvida iz časa pred izolacijo. Seveda pa je delavec na delovnopravnem in na drugih pravnih področjih (na primer na kazenskem) odgovoren za neupravičen zaključek sedemdnevne izolacije, tj. če za to niso bili izpolnjeni pogoji. 
V skladu z uredbo EU je izdaja QR-kode za prebolevnike možna z enajstim dnem po pozitivnem PCR-testu, zato osebe, ki izolacijo prekinejo po sedmih dneh, do izteka desetega dne nimajo veljavne QR-kode. Čeprav je torej možno, da delavec, ki ni bil cepljen, določen čas nima evropskega potrdila, lahko delodajalcu prebolelost dokaže s pozitivnim izvidom testiranja, tako kot v prejšnjem odstavku. 
 
IP ne more presojati, v kateri režim izolacije spadate in ali novi sistem velja tudi za vas. 
 
Prijazen pozdrav,
Pripravil:mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.informacijska pooblaščenka
 
 
 
 
 
 
 
 
