

Sodelovanje zaposlenih pri izdelavi video voščilnice podjetja
+
-


Datum: 16.12.2020
Številka: 07121-1/2020/2260

Kategorije: Delovna razmerja, Pravne podlage, Privolitev
                        Informacijski pooblaščenec (v nadaljevanju: IP) je prejel vaše elektronsko sporočilo, v katerem navajate, da je direktorica odločila, da bi za stranke pripravili video voščilnico, ki bi ga nato strankam podjetja poslali po elektronski pošti. Video morate delavci posneti doma, sodelovanje je obvezno. Zanima vas, ali je to dovoljeno.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Uvodoma poudarjamo, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. To pomeni, da lahko IP v okviru izdaje mnenja zgolj opozori na relevantno pravno podlago ter pogoje, ki morajo biti izpolnjeni, da je določena obdelava osebnih podatkov zakonita.P najprej pojasnjuje, da je za vsako obdelavo osebnih podatkov treba imeti ustrezno in zakonito pravno podlago. Te so določene v členu 6(1) Splošne uredbe o varstvu podatkov in so sledeče: privolitev (točka (a)), sklenitev ali izvajanje pogodbe (točka (b)), zakon (točka (c)), zaščita življenjskih interesov posameznika (točka (d)), izvajanje javne naloge (točka (e) v zvezi s četrtim odstavkom 9. člena ZVOP-1), zakoniti interesi upravljavca (točka (f)). Področje delovnega prava je specialno urejeno v posebnih zakonih, predvsem v Zakonu o delovnih razmerjih (Uradni list RS, št. 21/13, s spremembami in dopolnitvami; v nadaljevanju ZDR-1) ter v Zakonu o evidencah na področju dela in socialne varnosti (Uradni list RS, št. 40/06; v nadaljevanju ZEPDSV). Skladno s prvim odstavkom 48. člena ZDR-1 se osebni podatki delavcev lahko zbirajo, obdelujejo, uporabljajo in posredujejo tretjim osebam samo, če je to določeno s tem ali drugim zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. Vrste in vsebina evidenc na področju dela in socialne varnosti pa so določene v ZEPDSV.To pomeni, da sme delodajalec obdelovati le tiste osebne podatke delavcev, ki so potrebni zaradi uresničevanja pravic in obveznosti iz delovnega razmerja ali so v zvezi z delovnim razmerjem oziroma jih določa ZEPDSV. IP ob tem pojasnjuje, da je potrebno osebne podatke delavcev, ki jih delodajalec lahko obdeluje, če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem, presojati od primera do primera. Na delodajalcu je, da obrazloži, zakaj potrebuje določen osebni podatek zaposlenega zaradi uresničevanja pravic in obveznosti iz delovnega razmerja oziroma v zvezi z delovnim razmerjem.Primer, ki ste ga opisali v vašem sporočilu, po mnenju IP najverjetneje ne predstavlja uresničevanja pravic in obveznosti iz delovnega razmerja ali v zvezi z delovnim razmerjem, zaradi česar bi bila lahko pravna podlaga, na podlagi katere bi delodajalec lahko pridobil vaše posnetke, za potrebe izdelave video voščilnice podana v točki (a) člena 6(1) Splošne uredbe, in sicer privolitev vsakega zaposlenega.Glede privolitve za obdelavo osebnih podatkov delavcev pa IP izpostavlja, da privolitev v delovnih razmerjih v razmerju do zgoraj navedene delovnopravne zakonodaje velja le za tiste osebne podatke, ki niso vezani na uresničevanje pravic in obveznosti iz delovnega razmerja oziroma niso v zvezi z delovnim razmerjem posameznika. Zaradi izrazite neenakosti moči strank v delovnopravnih razmerjih oziroma zaradi varstva delavca, ki je v razmerju do delodajalca šibkejša stranka, je namreč zakonodajalec to področje uredil strožje. Zato pride obdelava osebnih podatkov na podlagi privolitve na tem področju v poštev zgolj izjemoma in pod pogojem, da lahko posameznik resnično brez kakršnihkoli posledic za delovno razmerje privolitev odkloni.Člen 4(11) Splošne uredbe namreč določa, da je privolitev posameznika lahko le: prostovoljna, konkretna, informirana in nedvoumna. Prostovoljnost privolitve pomeni dejansko izbiro in nadzor posameznika, na katerega se nanašajo osebni podatki. Privolitev tako ni veljavna, če posameznik, na katerega se nanašajo osebni podatki, nima dejanske izbire, če se čuti prisiljenega v privolitev ali če bo utrpel negativne posledice, če ne privoli. Če je privolitev vezana na pogoje, o katerih se ni mogoče pogajati, oz. če posameznik posredovanja osebnih podatkov ne more zavrniti ali preklicati brez škode, privolitev ni podana veljavno, posledično je takšna obdelava osebnih podatkov brez pravne podlage, oz. nezakonita.Evropski odbor za varstvo podatkov (EDPB) je v Smernicah št. 05/2020 o privolitvi  na podlagi Uredbe 2016/679, sprejete 4. 5. 2020, v točki 23 izpostavil primer, ki je podoben opisanemu, in v katerem opisuje primer ustrezno pridobljene privolitve (in njene zavrnitve) za primer snemanja zaposlenih. Naveden je primer filmske ekipe, ki bo snemala v enem delu pisarne. Delodajalec lahko v takem primeru prosi vse zaposlene, ki sedijo v tem delu pisarne, za privolitev v snemanje, saj se lahko pojavijo v ozadju video posnetka. Tisti, ki ne želijo biti posneti, ne smejo biti nikakor kaznovani za to, ampak so jim za čas snemanja na voljo enakovredni pisarniški pogoji v drugih prostorih. Več o tem si lahko preberete v navedenih smernicah na naslednji povezavi:   https://edpb.europa.eu/sites/edpb/files/files/file1/edpb_guidelines_202005_consent_sl.pdf.Glede na navedeno IP zaključuje, da je sodelovanje zaposlenih pri pripravi video voščilnice podjetja praviloma mogoče le ob pridobitvi privolitve zaposlenih. Pridobitev more biti prostovoljna, kar pomeni, da jo lahko zaposleni zavrne ne da bi zato utrpel kakršnekoli negativne posledice.O tem, kako so varovani osebni podatki v delovnih razmerij si lahko preberete tudi v brošuri IP, ki na enostaven način, z veliko primeri in slikovnim gradivom ponazori vse, kar morate vedeti o varstvu osebnih podatkov v delovnih razmerjih. Nahaja se na naslednji povezavi: https://www.ip-rs.si/fileadmin/user_upload/Pdf/brosure/brosura_delovna_populacija.pdf.Svetujemo, da si več o pravicah posameznika glede varstva podatkov preberete na naši spletni strani www.tiodločaš.si.Vsa mnenja IP so objavljena in dostopna na naši spletni strani: https://www.ip-rs.si/vop/.Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.Lep pozdrav,                                                                                    Mojca Prelesnik,                                                                                    informacijska pooblaščenkamag. Vanja Zrimšek, univ. dipl. prav., svetovalka IPTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
