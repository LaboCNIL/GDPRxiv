

Podatek o bolniškem staležu
+
-


Datum: 08.10.2021
Številka: 07121-1/2021/2018

Kategorije: Delovna razmerja, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje. Zanima vas, ali imate kot delodajalec od osebnega zdravnika pravico izvedeti, ali je sodelavec v bolniškem staležu ali ne. Pojasnjujete, da zaposlenega že nekaj časa iz nepojasnjenih razlogov ni v službo, ne razpolagate pa s podatki ali kontakti družinskih članov, prav tako v sistemu ni bolniškega lista, niti niste prejeli morebitne odločbe ZZZS.
  
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Ob tem poudarjamo, da IP izven postopka inšpekcijskega nadzora konkretnih obdelav osebnih podatkov ne more presojati.
 
Za vsako obdelavo osebnih podatkov mora imeti upravljavec ustrezno in zakonito pravno podlago. Te so določene v členu 6(1) Splošne uredbe o varstvu podatkov, za posebne vrste osebnih podatkov, med katere spadajo tudi podatki v zvezi z zdravjem, pa mora biti hkrati izpolnjen eden izmed posebnih pogojev, ki so določeni v členu 9(2) Splošne uredbe o varstvu podatkov. Splošno zakonsko podlago za obdelavo osebnih podatkov delavcev predstavlja Zakon o delovnih razmerjih (Uradni list RS, št. 21/13, 78/13 – popr., 47/15 – ZZSDT, 33/16 – PZ-F, 52/16, 15/17 – odl. US, 22/19 – ZPosS, 81/19, 203/20 – ZIUPOPDVE in 119/21 – ZČmIS-A; nadaljevanju ZDR-1), ki v prvem odstavku 48. člena določa, da se osebni podatki delavcev lahko zbirajo, obdelujejo, uporabljajo in dostavljajo tretjim osebam samo, če je to določeno s tem ali drugim zakonom ali če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem.
 
V okviru delovnega razmerja najpogosteje pride do situacije, ko delodajalec pridobiva in drugače obdeluje delavčeve podatke o začasni zadržanosti od dela za namen obračuna nadomestila plače, za kar ima delodajalec seveda pravno podlago. Delodajalec ima pravno podlago tudi na primer za pridobivanje podatka o razlogu začasne zadržanosti z dela in podatke o režimu gibanja delavca za namen kontrole bolniškega staleža zaradi uresničevanja pravic in obveznosti iz delovnega razmerja. Pri obeh navedenih primerih pa je delodajalec upravičen zgolj do podatka o razlogu (na primer bolezen, poškodba izven dela, poklicna bolezen, poškodba pri delu, nega) začasne zadržanosti, nima pa pravne podlage za pridobitev diagnoz bolezni ali poškodbe.
 
V skladu s 36. členom ZDR-1 mora delavec obveščati delodajalca o bistvenih okoliščinah, ki vplivajo oziroma bi lahko vplivale na izpolnjevanje njegovih pogodbenih obveznosti, in o vseh spremembah podatkov, ki vplivajo na izpolnjevanje pravic iz delovnega razmerja. To se nanaša tudi na predložitev ustreznih podatkov o bolniškem staležu, npr. o predvidenem trajanju in režimu gibanja, kot ga je določil zdravnik, če je to potrebno zaradi uresničevanja pravic in obveznosti iz delovnega razmerja ali v zvezi z delovnim razmerjem. Delodajalec lahko te podatke načeloma pridobi tudi od delavčevega osebnega zdravnika, vendar pa IP ni znano, da bi imel delodajalec zakonsko določene vzvode za pridobitev takšnih podatkov oziroma dokazil od zdravnika. Ob tem IP še dodaja, da delodajalec nima na voljo izrecne zakonske podlage za sistematično, vnaprejšnje, masovno in dolgoročno zbiranje podatkov o izbranem osebnem zdravniku delavcev. Lahko pa delodajalec te podatke za posameznega delavca pridobi od upravljavca, ki podatke ima, če prepričljivo izkaže konkretno potrebo po pridobitvi oziroma upravičen namen njihove obdelave, tj. če izkaže, da podatke potrebuje v posamičnem primeru za uveljavljanje pravic in obveznosti iz delovnega razmerja za določenega delavca.
 
Z uvedbo elektronskih potrdil o upravičeni zadržanosti od dela (eBOL) so delodajalci sicer zavezani, da pridobivajo bolniške liste svojih zaposlenih sami preko portala SPOT. Če v sistemu takšnega potrdila ni, delavec pa je nepojasnjeno odsoten, bi lahko delodajalec torej pridobil sam podatek o bolniškem staležu neposredno od njegovega osebnega zdravnika pod pogojem, da bi ustrezno utemeljil nujno potrebo po zahtevani informaciji (npr. neobičajne okoliščine, zaradi katerih eBOL še ni bil izdan, delodajalec ne more vzpostaviti stika z delavcem in podobno).
 
Več o tem, kako so osebni podatki varovani v delovnem razmerju, si lahko preberete tudi v smernicah, ki jih je na to temo pripravil IP in so dostopne na https://www.ip-rs.si/publikacije/priro%C4%8Dniki-in-smernice/smernice-po-splo%C5%A1ni-uredbi-o-varstvu-podatkov-gdpr/varstvo-osebnih-podatkov-v-delovnih-razmerjih.
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov, predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
 
Lep pozdrav,
 
                                                                                                Mojca Prelesnik, univ. dipl. prav.,
                                                                                                informacijska pooblaščenka
Pripravila:                                                                                                                                
Tina Ivanc, univ. dipl. prav.,
svetovalka IP za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
