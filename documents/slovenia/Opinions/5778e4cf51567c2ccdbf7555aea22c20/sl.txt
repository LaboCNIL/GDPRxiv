

Preverjanje PCT pogojev in vpogled v osebni dokument
+
-


Datum: 02.12.2021
Številka: 07121-1/2021/2402

Kategorije: EMŠO in davčna, Zavarovanje osebnih podatkov, Zdravstveni osebni podatki
                        Informacijski pooblaščenec (v nadaljevanju: IP) je po e-pošti prejel vaše zaprosilo za mnenje v zvezi s preverjanjem PCT pogoja. Opisujete dogodek, ki se vam je pripetil v eni izmed bank v Ljubljani. Navajate, da vas je na vhodu ustavila mlada ženska in zahtevala vpogled v PCT ter osebni dokument. Povedali ste ji, da nimate izpolnjenega PCT pogoja, da s seboj vedno nosite negativni test testiranja v službi in evidenčni list o negativnem testu. 
 
Sprašujete nas naslednje:
- Kako vas lahko brez pooblastila državnega organa nekdo »meče« iz javno dostopne banke?
- Ali imajo osebe, ki preverjajo PCT pogoj pooblastilo državnega organa oz.  pooblastilo IP?  
- Ali imajo vse osebe, ki preverjajo PCT pogoj opravljeno izobraževanje iz varstva osebnih podatkov? 
- Ali smo pozabili na Ustavo RS oz. kje je objavljeno, da je v RS dovoljena diskriminacija ter ali smo o tem obvestili EU?
- Od kdaj je bilo v Ustavi RS in zakonih spremenjeno ter objavljeno v Uradnem listu, da v Republiki Sloveniji nimamo več vsi državljani dostopa do javnega prometa, javnih bank, javnih pošt in do zdravniške oskrbe?
 
Prosite nas za konkretne odgovore in navajate, da boste naše odgovore poslali na Ustavno sodišče. 
 
***
 
Na podlagi informacij, ki ste nam jih posredovali, vam v nadaljevanju na podlagi člena 58 Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem. Pri tem IP poudarja, da IP izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati.
 
Uvodoma vam pojasnjujemo, da sme IP v skladu z načelom zakonitosti ravnati samo v okviru svojih pooblastil, za katera ima neposredno podlago v 2. členu ZInfP, na podlagi katerega je med drugim pristojen za inšpekcijski nadzor nad izvajanjem zakona in drugih predpisov, ki urejajo varstvo ali obdelavo osebnih podatkov oziroma iznos osebnih podatkov iz Republike Slovenije, ter opravljanje drugih nalog, ki jih določajo ti predpisi. Predlagamo vam, da svoja vprašanja v zvezi s sprejemom zakonodaje naslovite na Vlado RS, ki je sprejela odloke, ki urejajo ukrepe za zajezitev COVID-19 oz. se za konkretna navodila glede izvajanja veljavnih predpisov obrnete na Ministrstvo za zdravje ali Inšpektorat za zdravje RS, saj IP ni pristojen za nadzor izvajanja predpisov, ki zahtevajo preverjanje pogojev PCT. Prav tako vam IP skladno s svojimi pristojnostmi ne more podati odgovorov, povezanih z diskriminacijo. Predlagamo vam, da se v zvezi s tem obrnete na Varuha človekovih pravic oz. Zagovornika načela enakosti.
 
V nadaljevanju vam tako IP podaja svoje nezavezujoče mnenje v zvezi z obdelavo osebnih podatkov pri preverjanju PCT pogoja. Glede na številne vsakodnevne spremembe predpisov v zvezi z ukrepi za zamejevanje širjenja virusa COVID-19 IP opozarja, da je mnenje pripravljeno glede na predpise, ki so veljali v času priprave mnenja. Vsak zavezanec pa je dolžan sproti preverjati konkretne obveznosti, ki veljajo zanj.
 
V zvezi z ugotavljanjem identitete (vpogledom v osebno izkaznico) vam predlagamo, da se seznanite z objavo IP »Zakon o varstvu osebnih podatkov dopušča vpogled v osebni dokument za namen preverjanja točnosti podatkov«, ki je dostopna na: https://www.ip-rs.si/novice/zakon-o-varstvu-osebnih-podatkov-dopu%C5%A1%C4%8Da-vpogled-v-osebni-dokument-za-namen-preverjanja-to%C4%8Dnosti-podatkov. Kot smo poudarili, zadnji vladni Odlok o začasnih ukrepih za preprečevanje in obvladovanje okužb z nalezljivo boleznijo COVID-19, ki je začel veljati 8. 11. 2021, glede obdelav osebnih podatkov bistveno ne spreminja ureditve dosedanjih načinov preverjanja pogojev. O ustreznosti odlokov (oziroma neobstoja zakona) v zvezi s preverjanjem pogojev PCT bo presojalo Ustavno sodišče, saj je tudi IP že vložil zahtevo za presojo ustavnosti. IP meni, da je odlok Vlade RS, ki ponudnikom storitev nalaga obveznost preverjanja izpolnjevanja PCT pogojev (ki pomeni obdelavo osebnih podatkov), neustaven in nezakonit, saj bi smel takšno obdelavo v skladu z 38. členom Ustave RS določiti le zakonodajalec z zakonom. Zakon bi med drugim moral določiti tudi, kdo je upravičen PCT pogoj preverjati in s katerimi dokazili (vključno z vpogledom v osebno izkaznico za ta namen). Dokler Ustavno sodišče ne bo odločilo, so odloki veljavni in jih je treba upoštevati ter izvajati. Ne glede na to pa smo že večkrat pojasnili, da vpogled v osebni dokument za namen preverjanja točnosti podatkov, kot samostojni pravni podlagi dopuščata že 18. oz. 82. člen ZVOP-1. Na podlagi 18. člena ZVOP-1 lahko upravljavec preveri točnost osebnih podatkov pred vnosom v zbirko osebnih podatkov oz. na podlagi 82. člena ZVOP-1 lahko preveri osebne podatke pri vnosu osebnih podatkov v evidenco vstopov in izstopov iz prostorov.
 
Več o preverjanju izpolnjevanja pogojev PCT pa si lahko preberete v smernicah o preverjanju PCT pogojev (za upravljavce in za posameznike), ki so dostopne na spletni strani: https://www.ip-rs.si/novice/smernice-o-preverjanju-pct-pogojev. Kot smo poudarili v smernicah, lahko upravljavec (npr. oseba, ki organizira opravljanje dela, oz. izvajanje dejavnosti) vpogleda v dokazilo o izpolnjevanju PCT pogojev, če za to obstaja pravna podlaga – to je lahko določba v ustreznem pravnem predpisu. Na primer, če takšno obvezno preverjanje izpolnjenosti PCT pogojev pri obiskovalcih in uporabnikih storitev nalaga vladni odlok, je posredna pravna podlaga za to podana. Pri tem pa upravljavec ne sme beležiti nobenih podatkov glede izpolnjevanja pogojev PCT obiskovalcev/uporabnikov, temveč lahko v dokazilo le vpogleda.
 
Določitev osebe, ki pri upravljavcu opravlja preverjanje pogojev PCT pri strankah oz. opravlja vpogled v osebni dokument posameznikov na zgoraj navedenih pravnih podlagah, je stvar upravljavca, ki mora poskrbeti tudi za sprejem ustreznih tehnično-organizacijskih ukrepov za zavarovanje osebnih podatkov. Med drugim mora tako poskrbeti, da do podatkov ne dostopajo nepooblaščene osebe, kakor tudi za ozaveščenost zaposlenih s področja varstva osebnih podatkov. Namreč, drugi odstavek 25. člena ZVOP-1 določa, da upravljavci osebnih podatkov v svojih aktih predpišejo postopke in ukrepe za zavarovanje osebnih podatkov ter določijo osebe, ki so odgovorne za določene zbirke osebnih podatkov, in osebe, ki lahko zaradi narave njihovega dela obdelujejo določene osebne podatke. IP lahko s tem v zvezi preverja zakonitost obdelave osebnih podatkov zgolj v okviru inšpekcijskega postopka.
 
Ostala priporočila IP si lahko preberete v citiranih smernicah.
 
Lepo pozdravljeni.
 
                                                                                             
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
