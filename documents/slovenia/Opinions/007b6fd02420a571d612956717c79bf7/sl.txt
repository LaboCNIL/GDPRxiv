

Posredovanje zdravniškega spričevala
+
-


Datum: 16.12.2020
Številka: 07121-1/2020/2267

Kategorije: Delovna razmerja, Pravica do seznanitve z lastnimi osebnimi podatki
                        Informacijski pooblaščenec (v nadaljevanju: IP) je prejel vaše elektronsko sporočilo, v katerem navajate, da je delodajalec s strani nekdanje delavke prejel prošnjo za posredovanje zdravniškega spričevala. Po njenem mnenju naj bi bila upravičena do spričevala, ker predstavlja njene osebne podatke, in to ne da bi izkazala namen, zaradi katerega želi dokument pridobiti. Kot sami razumete 30. člen ZVOP-1, je dolžnost upravljavca omogočiti kopiranje osebnih podatkov. Menite da listina, ki osebni podatek vsebuje, ni osebni podatek, torej niste dolžni kopirati listine, temveč le podatke, vsebovane na nekem nosilcu. Prosite za stališče ali ste dolžni delavki izročiti fotokopijo listine in če ne, katere podatke ste dolžni posredovati.Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.IP uvodoma pojasnjuje, da je pravica do seznanitve z lastnimi osebnimi podatki zagotovljena vsakemu posamezniku že v tretjem odstavku 38. člena Ustave Republike Slovenije, torej gre za eno od temeljnih človekovih pravic posameznika seznaniti se z zbranimi osebnimi podatki, ki jih nekdo tretji o njem hrani oz. obdeluje. Izkazovanje namena za pridobitev lastnih osebnih podatkov ali podajanje pojasnil glede njihove uporabe, posledično ni potrebno, saj posamezniku ni treba pojasnjevati, zakaj želi pridobiti svoje osebne podatke, prav tako pa tovrstnih pogojev ne postavlja ne ustava ne Splošna uredba o varstvu podatkov.IP dalje pojasnjuje, da je od dne 25. 5. 2018 v veljavi Splošna uredba o varstvu podatkov, ki je v večjem delu nadomestila določbe Zakona o varstvu osebnih podatkov. Splošna uredba o varstvu podatkov določa, da ima vsak posameznik pravico do seznanitve z lastnimi osebnimi podatki skladno z določbo člena 15 Splošne uredbe.Člen 15(1) Splošne uredbe tako določa, da mora upravljavec posamezniku na njegovo zahtevo: posredovati potrditev, ali se v zvezi z njim obdelujejo osebni podatki; omogočiti vpogled ali posredovati kopijo teh osebnih podatkov, in če se osebni podatki posameznika pri upravljavcu res obdelujejo, zagotoviti tudi naslednje informacije: (a)    namene obdelave;(b)    vrste zadevnih osebnih podatkov;(c)   uporabnike ali kategorije uporabnika, ki so jim bili ali jim bodo razkriti osebni podatki, zlasti uporabnike v tretjih državah ali mednarodnih organizacijah;(d)    kadar je mogoče, predvideno obdobje hrambe osebnih podatkov ali, če to ni mogoče, merila, ki se uporabijo za določitev tega obdobja;(e)    obstoj pravice, da se od upravljavca zahteva popravek ali izbris osebnih podatkov ali omejitev obdelave osebnih podatkov v zvezi s posameznikom, na katerega se nanašajo osebni podatki, ali obstoj pravice do ugovora taki obdelavi;(f)    pravico do vložitve pritožbe pri nadzornem organu;(g)    kadar osebni podatki niso zbrani pri posamezniku, na katerega se ti nanašajo, vse razpoložljive informacije v zvezi z njihovim virom;(h)    obstoj avtomatiziranega sprejemanja odločitev, vključno z oblikovanjem profilov iz člena 22(1) in (4), ter vsaj v takih primerih smiselne informacije o razlogih zanj, kot tudi pomen in predvidene posledice take obdelave za posameznika, na katerega se nanašajo osebni podatki.Skladno s členom 15(3) Splošne uredbe mora upravljavec posamezniku, na katerega se nanašajo osebni podatki, zagotoviti kopijo osebnih podatkov, ki jih obdeluje. Če se zahtevo za dostop do osebnih podatkov predloži z elektronskimi sredstvi in če posameznik ne zahteva drugače, mu mora upravljavec informacije zagotoviti v elektronski obliki, ki je splošno uporabljana.Upravljavec se mora na podano zahtevo odzvati brez nepotrebnega odlašanja in mora v vsakem primeru posredovati informacije oziroma zavrnilni odgovor v enem mesecu po prejemu zahteve. Ta rok se lahko po potrebi podaljša za največ dva dodatna meseca ob upoštevanju kompleksnosti in števila zahtev (člen 12(3) Splošne uredbe).IP je v postopku dostopa do lastnih osebnih podatkov pritožbeni organ, zato se vnaprej, izven morebitnega pritožbenega postopka, ne more določno opredeliti katere konkretne podatke ste dolžni prosilki posredovati, saj v tem pogledu ne sme prejudicirati zadeve.Ne glede na to, pa IP v splošnem pojasnjuje, da je skladno z njegovo dosedanjo prakso posameznik upravičen do kopije celotnega dokumenta, če se ta kot celota nanaša nanj. Tipični primer takšnih dokumentov so spričevala (šolska, zdravniška ipd.), kjer se vsa celotna vsebina nanaša na prosilca, tj. celotna prednatisnjena vsebina (grafična ali besedilna), identifikacijski podatki posameznika, končno strokovno mnenje in omejitve ter opombe, datum, podpis, izvajalec, ki je dokument pripravil ipd. Pri takšnem dokumentu ni mogoče osebnih podatkov ločiti od same listine, na kateri se ti nahajajo.Drugače bi bilo v primeru, kadar bi govorili o dokumentu, ki vsebuje nekaj splošnih informacij, neosebne podatke, osebne podatke drugih oseb, slikovne prikaze in med drugim tudi nekatere osebne podatke prosilca. V tovrstnem primeru bi bil prosilec upravičen le do tistih osebnih podatkov, ki se neposredno nanašajo nanj ter praviloma tudi do formalnega okvirja dokumenta (npr. glava, naziv, datumi, številka zadeve, številke strani ipd.).IP je v letošnjem letu pripravil tudi priročnik o tem kako so osebni podatki varovani v delovnem razmerju in kakšne pravice v povezavi s tem imajo delavci. Priročnik je dostopen na naslednji povezavi: https://www.ip-rs.si/fileadmin/user_upload/Pdf/brosure/brosura_delovna_populacija.pdf.Več o pravici do seznanitve z lastnimi osebnimi podatki lahko preberete tudi na Spletni strani IP (https://www.ip-rs.si/varstvo-osebnih-podatkov/pravice-posameznika/seznanitev-z-lastnimi-osebnimi-podatki/) oz. na naši spletni strani www.tiodločaš.si. Pravica do seznanitve z lastnimi osebnimi podatki je podrobneje obrazložena na: https://tiodlocas.si/zelim-vedeti-kaj-pocnejo-z-mojimi-podatki/.Vsa mnenja IP so objavljena in dostopna na naši spletni strani: https://www.ip-rs.si/vop/.Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.Lep pozdrav,                                                                                    Mojca Prelesnik,                                                                                    informacijska pooblaščenkamag. Vanja Zrimšek, univ. dipl. prav., svetovalka IPTo mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
