

Pridobitve podatka o lastniku motornega vozila
+
-


Datum: 11.01.2022
Številka: 07121-1/2022/29

Kategorije: Pravne podlage
                        Informacijski pooblaščenec (v nadaljevanju: IP) je prejel vaše elektronsko sporočilo, iz katerega izhaja, da je na vašem privatnem zemljišču parkiralo vozilo. Osebe niste videli, zabeležili pa ste si registrsko oznako in tip vozila. Zanima vas, kako pridobiti osebne podatka lastnika vozila, v primeru da bi želeli pred sodiščem zavarovati svojo lastninsko pravico.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
IP pojasnjuje, da so podatki o registraciji vozila oz. izdanem prometnem dovoljenju navedeni v evidenci registriranih vozil skladno s tretjim odstavkom 63. člena Zakona o motornih vozilih (Uradni list RS, št. 75/17, s spremembami in dopolnitvami, v nadaljevanju ZMV-1). Evidenca registriranih vozil med drugim vsebuje podatke o posameznem vozilu, ki morajo biti navedeni na prometnem dovoljenju, o njegovi registraciji, izdanem prometnem dovoljenju, lastniku vozila ali osebi, na katero je vozilo registrirano, tehničnih pregledih, obveznem zavarovanju in druge tehnične podatke. Podatki o lastniku vozila ali osebi, na katero je vozilo registrirano, vsebujejo njeno osebno ime oziroma firmo, datum rojstva, EMŠO oziroma matično številko, status lastnika vozila ter naslov stalnega ali začasnega prebivališča oziroma sedeža.
 
Podatki o imenu in priimku oziroma drugi zgoraj navedeni podatki o lastniku vozila (ki je fizična oseba) so osebni podatki skladno s Splošno uredbo. Za posredovanje osebnih podatkov iz evidence registriranih vozil s strani upravljavca (Ministrstvo za infrastrukturo) bi morala biti podana katera od pravnih podlag, ki so določene v 6. členu Splošne uredbe, npr. izpolnitev zakonske obveznosti, ki velja za upravljavca (točka (c) prvega odstavka 6. člena Splošne uredbe). Dostop do podatkov iz evidence registriranih vozil, ki jih potrebujejo pri opravljanju svojih nalog imajo tako na podlagi prvega odstavka 64. člena ZMV-1: ministrstvo, pristojno za promet, Javna agencija Republike Slovenije za varnost prometa, ministrstvo, pristojno za notranje zadeve, policija, registracijske organizacije, občinska redarstva in državni organi, ki opravljajo inšpekcijski nadzor nad izvajanjem ZMV-1.
 
Za pridobitev osebnih podatkov lastnika vozila s strani tretjih oseb, bi morala obstajati pravna podlaga iz 6. člena Splošne uredbe, ki določa različne podlage za zakonito obdelavo osebnih podatkov. V konkretnem primeru bi za pridobitev osebnih podatkov moral biti izpolnjen eden od naslednjih pogojev:
 
 

posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;
obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;
obdelava je potrebna za izpolnitev zakonske obveznosti, ki velja za upravljavca;
obdelava je potrebna za zaščito življenjskih interesov posameznika, na katerega se nanašajo osebni podatki, ali druge fizične osebe;
obdelava je potrebna za opravljanje naloge v javnem interesu ali pri izvajanju javne oblasti, dodeljene upravljavcu;
obdelava je potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika, na katerega se nanašajo osebni podatki, ki zahtevajo varstvo osebnih podatkov, zlasti kadar je posameznik, na katerega se nanašajo osebni podatki, otrok.

 
IP ni znana pravna podlaga, na podlagi kateri bi lahko oseba, kot lastnik zemljišča, na katerem je bil avtomobil parkiran, prejela podatke o identiteti lastnika vozila.
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
Lep pozdrav,
 
                                                                                    Mojca Prelesnik
                                                                                    informacijska pooblaščenka
 
Pripravila:
mag. Vanja Zrimšek, univ. dipl. prav.,
svetovalka IP
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
