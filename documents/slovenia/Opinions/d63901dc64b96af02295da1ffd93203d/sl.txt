

Javnost elektronske komunikacije vladnih in državnih predstavnikov
+
-


Datum: 18.12.2020
Številka: 07121-1/2020/2284

Kategorije: Delovna razmerja, Pravne podlage, Razno, Telekomunikacije in pošta, Obdelava OP javnih uslužbencev in funkcionarjev
                        Pri Informacijskem pooblaščencu (IP) smo dne 8. 12. 2020 prejeli vaše vprašanje o tem, »ali je komunikacija vladnih in državnih predstavnikov predmet javno dostopnih podatkov«, zlasti če so e-poštna sporočila in SMS-ji poslani na službene telefone in službene elektronske naslove ter niso označeni s stopnjo tajnosti.
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
Uvodoma še pojasnjujemo:

IP se, kot pritožbeni organ na področju dostopa do informacij javnega značaja, ne more vnaprej opredeljevati, ali so določeni dokumenti prosto dostopne informacije javnega značaja v skladu z Zakonom o dostopu do informacij javnega značaja (ZDIJZ);
IP se izven inšpekcijskega postopka ne more vnaprej in dokončno opredeljevati do dopustnosti konkretnih primerov razkrivanja osebnih podatkov udeležencev elektronskih komunikacij;
Elektronska pošta in tekstovna mobilna komunikacija primarno spadata v področje komunikacijske zasebnosti, kar pa je izven pristojnost IP.

Iz dosedanje pritožbene prakse IP je možno izluščiti splošno pravilo, da so elektronska sporočila »predstavnikov vlade in države« lahko prosto dostopna informacija javnega značaja  le:
- če je njihov namen in vsebina službene narave iz delovnega področja organa in 
- če je možno zaradi tega ta sporočila šteti kot dokumente organa, v imenu katerega je oseba poslala ali prejela sporočila. 
Poleg tega morajo biti za razkritje javnosti izpolnjeni tudi vsi drugi materialnopravni pogoji po ZDIJZ. 
To pomeni, da v praksi vsa tovrstna elektronska komunikacija ne more biti prosto dostopna javnosti, pač pa je to možno le pogojno. 
O b r a z l o ž i t e v:
Na spletni strani IP so objavljene vse drugostopenjske odločbe IP na področju dostopa do informacij javnega značaja.
Dodatno še pojasnjujemo, da je treba elektronska sporočila javnih uslužbencev in funkcionarjev najprej presojati z vidika komunikacijske zasebnosti, ki jo varuje 37. člen Ustave RS. Pri tem položaj (funkcija, vloga) osebe, ki komunicira in uporabljeno komunikacijsko sredstvo nista odločilna elementa, pač pa je odločilna vsebina sporočila, njegova narava in njegov namen (npr. neslužbeni zasebni pogovor med dvema funkcionarjema je že v izhodišču izvzet iz kakršnega koli razkritja in tudi presojanja ne glede na to, da je komunikacija potekala prek službenih naprav in službenih informacijskih rešitev).
Šele če ne gre za zasebno, pač pa za službeno komunikacijo, je možno sporočilo presojati tudi z vidika pogojev za javnost informacije po ZDIJZ. Osnovni pogoji za to, da je možno govoriti o informacijski javnega značaja so (skupaj): 1. informacija (tj. sporočilo kot dokument) mora izvirati iz delovnega področja organa; 2. organ mora z njo razpolagati; 3. nahajati se mora v materializirani obliki. Če so ti pogoji izpolnjeni, mora biti za javno razkritje take informacije izpolnjen tudi pomemben materialnopravni pogoj, da ne gre za katero od izjem od prostega dostopa do informacij javnega značaja iz 5.a in 6. člena ZDIJZ. Torej je tudi v primeru presojanja javne dostopnosti pomembno, kakšna je vsebina, narava in namen presojanih elektronskih sporočil.
Lepo vas pozdravljamo,
Pripravil:mag. Urban Brulc, univ. dipl. prav.
samostojni svetovalec IP
Mojca Prelesnik, univ. dipl. prav.                      informacijska pooblaščenka
