

Dostop do zdravstvene dokumentacije umrlega pacienta
+
-


Datum: 17.07.2021
Številka: 07120-1/2021/366

Kategorije: Vpogled v OP umrlih
                        Pri Informacijskem pooblaščencu (IP) smo dne 22. 6. 2021 prejeli vaše vprašanje o tem, ali lahko sestra pokojnega pacienta pridobi kopijo njegove zdravstvene dokumentacije, pri čemer je priložila poziv zavarovalnice v zvezi s polico kolektivnega nezgodnega zavarovanja, s katerim jo poziva, da izkaže pravni interes s predložitvijo pravnomočnega sklepa o dedovanju, na podlagi česar bi lahko nastopila kot upravičenka v primeru neobstoja drugih bližnjih svojcev. Zanima vas, ali ta dokument lahko predstavlja ustrezno listino, ki jo za izkaz pravnega interesa (za druge osebe, ki niso pacientovi najožji svojci) zahteva 42. člen Zakona o pacientovih pravicah (ZPacP). Zahtevo ste prejeli prek zastopnika pacientovih pravic, ki se sklicuje na 4. in 5. odstavek 49. člena ZPacP.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
 

 IP se, kot pritožbeni organ na področju 42. člena ZPacP, ne more vnaprej oziroma izven aktivnega pritožbenega postopka opredeljevati do konkretnih primerov.

 

 Poziv zavarovalnice na splošno lahko predstavlja ustrezno listino v smislu zadnjega stavka drugega odstavka 42. člena ZPacP, vendar je za presojo pomembna njegova vsebina. Iz tovrstnega poziva načeloma ni videti, da bi bil podan očiten pravni interes, kar pa še ne pomeni nujno, da ta ne bo podan kdaj kasneje.

 

 Zahteva za seznanitev po 42. členu ZPacP se sicer lahko vloži prek zastopnika pacientovih pravic, vendar v tem primeru podlaga za razkritje dokumentacije ne more biti 49. člen ZPacP. 

 
 
O b r a z l o ž i t e v:
 
Prosilka v konkretnem primeru spada med druge upravičence v smislu zadnjega stavka drugega odstavka 42. člena ZPacP.
 
Če boste prosilki zavrnili njeno zahtevo, ima prosilka pravico do vložitve pritožbe pri IP v 15 dneh od prejema pisnega odgovora. Šele v pritožbenem postopku bi IP lahko na konkretni ravni presojal, ali je prosilka izkazala pravni interes in o tem predložila ustrezno listino. Zgolj načelno in brez namena prejudiciranja zadeve pa menimo, da v predstavljenem tipu poziva ni videti očitnega pravnega interesa, saj prosilka (še) ni niti potencialna upravičenka do zavarovalnine, prav tako pa zahtevane zdravstvene dokumentacije (še) ne potrebuje za izkaz upravičenosti do zavarovalnine.
 
Ker v konkretnem primeru zastopnik pacientovih pravic ne vodi postopka v zvezi s kršitvijo pacientovih pravic, zastopnik in prek njega prosilka nista upravičena do seznanitve z zdravstveno dokumentacijo na podlagi 49. člena ZPacP. Le če bi prosilka izpolnjevala pogoje po 42. členu ZPacP, bi lahko prejela kopijo zdravstvene dokumentacije prek zastopnika, seveda pod pogojem, da ima ta ustrezno pooblastilo prosilke.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
