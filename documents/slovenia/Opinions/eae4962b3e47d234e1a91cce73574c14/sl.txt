

Seznanitev z oceno o delovni uspešnosti v javnem sektorju
+
-


Datum: 07.12.2021
Številka: 07121-1/2021/2450

Kategorije: Delovna razmerja, Pravica do seznanitve z lastnimi osebnimi podatki
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da ste kot zaposleni v javnem sektorju od kadrovske službe zahtevali specifikacijo vaših ocen za leta 2018, 2019 in 2020, saj ste ugotovili, da se skupne ocene, ki se upoštevajo pri napredovanjih ne ujemajo z dejanskimi ocenami, kar pomeni, da so bile naknadno spremenjene. Vaša zahteva je bila zavrnjena. Zavrnili so tudi vašo zahtevo za dostop do ocen sodelavcev. Zanima vas, ali lahko te informacije prejmete. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Vsak posameznik ima na podlagi člena 15 Splošne uredbe pravico do seznanitve z lastnimi osebnimi podatki. Pravica mu med drugim omogoča, da od upravljavca (v danem primeru je to delodajalec) zahteva, da mu le ta posreduje kopije zahtevanih osebnih podatkov. Glede na to, da ocena delovne uspešnosti ter ocenjevalni list in s tem utemeljitev ocene predstavljajo osebne podatke posameznika, lahko posameznik zahteva seznanitev tudi z navedeno dokumentacijo. IP svetuje, da na upravljavca naslovite pisno zahtevo (lahko si pomagate z obrazcem zahteve na naši spletni strani: https://www.ip-rs.si/obrazci/varstvo-osebnih-podatkov/). Upravljavec mora na takšno zahtevo odgovoriti v roku enega meseca (izjemoma se ta rok lahko podaljša za nadaljnja dva meseca). Če upravljavec v roku ne odgovori na zahtevo posameznika ali če zahtevo zavrne, lahko posameznik vloži pritožbo pri IP (na naši spletni strani lahko najdete tudi pritožbeni obrazec, ki ni obvezne narave). IP namreč nastopa kot pritožbeni organ v zadevah seznanitve z lastnimi osebnimi podatki. Če ste na delodajalca že naslovili pisno zahtevo, ta pa jo je zavrnil oziroma nanjo ni odgovoril v roku enega meseca, lahko pri IP vložite pritožbo.
 
Več informacij o pravici lahko pridobite na naši spletni strani, namenjeni posameznikom: https://tiodlocas.si/zelim-vedeti-kaj-pocnejo-z-mojimi-podatki/, več podatkov o tem, kako vložiti zahtevo, pa je dostopnih na: https://tiodlocas.si/kako-uveljavim-svoje-pravice/. 
 
Glede dostopa do ocen o delovni uspešnosti vaših sodelavcev, ki so tudi javnih uslužbenci, na podlagi Zakona o dostopu do  informacij javnega značaja (Uradni list RS, št. 51/06, s spremembami in dopolnitvami) vas IP napotuje na mnenje, v katerem je že odgovoril na vprašanje podobno vašemu:

Posredovanje ocen delovne uspešnosti delavcev vrtca občini, št. 07120-1/2020/648, z dne 16. 12. 2020: https://www.ip-rs.si/mnenja-gdpr/6048a64137977.

V kolikor menite, da je prišlo do nezakonitega ravnanja v zvezi z vašimi ocenami s strani delodajalca, vam svetujemo, da obrnete na Inšpektorat za javni sektor.
V upanju, da ste dobili odgovor na svoje vprašanje, vas lepo pozdravljamo.
 
                                                                                               Mojca Prelesnik, univ.dipl.prav.,                                                 
                                                                                                informacijska pooblaščenka
 
Pripravila:                                                                                                                                
Neja Domnik, mag. prav.,
asistentka svetovalca pri IP                                           
