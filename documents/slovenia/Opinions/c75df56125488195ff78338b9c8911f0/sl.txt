

Pridobivanje podatkov o številu uporabnikov in živali v posameznih stanovanjih
+
-


Datum: 18.11.2020
Številka: 07121-1/2020/2074

Kategorije: Pravne podlage, Stanovanjsko in nepremičninsko pravo
                        pri Informacijskem pooblaščencu (IP) smo dne 16. 11. 2020 prejeli vaše vprašanje o tem, ali lahko upravnik večstanovanjske stavbe občasno od lastnikov stanovanj pridobi izjave s podatki o številu stanovalcev in živali, in ali gre za osebne podatke. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.1. Z vidika varstva osebnih podatkov je dopustno, da upravnik večstanovanjske stavbe od lastnikov stanovanj ali najemnikov občasno pridobi podatke o dejanskem številu stanovalcev in živali v posameznih stanovanjih. 2. Ti podatki so osebni podatki, če nastopajo skupaj z informacijami, ki omogočajo identifikacijo lastnika, najemnika ali stanovalcev. O b r a z l o ž i t e v:Po členu 4 Splošne uredbe o varstvu podatkov osebni podatek pomeni katero koli informacijo v zvezi z določenim ali določljivim posameznikom; določljiv posameznik je tisti, ki ga je mogoče neposredno ali posredno določiti. Podatek o tem, koliko stanovalcev oziroma uporabnikov je v stanovanju njegovega lastnika, razkriva njegova razmerja z uporabniki stanovanja, način rabe lastnega stanovanja, finančno obremenitev pri skupnih stroških, imetništvo živali in podobno. Če se ti podatki zberejo na imenskih in podpisanih anketnih listih, je tak lastnik tudi nedvomno določen, zbirka anketnih listov pa je zbirka osebnih podatkov. Če se ti podatki nadalje obdelujejo v obliki nekega izvedenega seznama, kjer so podatki vezani na določena stanovanja (npr. z navedbo številke stanovanja), gre prav tako za zbirko osebnih podatkov, saj določeno stanovanje zopet omogoča posredno določljivost lastnika. Po enaki logiki so to lahko tudi osebni podatki najemnika ter stanovalcev in ne le lastnika. Nenazadnje je osebni podatek tudi podpis poročevalca.  Za zbiranje osebnih podatkov s strani upravnika večstanovanjskih stavb mora biti na voljo katera od pravnih podlag v členu 6 Splošne uredbe o varstvu podatkov. V konkretnem primeru lahko, v odvisnosti od okoliščin konkretnega primera, pridejo v celoti ali delno v poštev: točka (b), po kateri je obdelava osebnih podatkov (npr. zbiranje podatkov) dopustna, če je obdelava potrebna za izvajanje pogodbe, katere pogodbena stranka je posameznik, na katerega se nanašajo osebni podatki; točka (c), po kateri je obdelava osebnih podatkov dopustna, če je obdelava potrebna za izpolnitev zakonske obveznosti, ki velja za upravljavca; točka (f), po kateri je obdelava osebnih podatkov dopustna, če je obdelava potrebna zaradi zakonitih interesov, za katere si prizadeva upravljavec ali tretja oseba, razen kadar nad takimi interesi prevladajo interesi ali temeljne pravice in svoboščine posameznika. V konkretnem primeru Stanovanjski zakon (SZ-1) sicer izrecno ne določa zbiranja in nadaljnje objave obravnavanih osebnih podatkov, pač pa to določa Pravilnik o upravljanju večstanovanjskih stavb (Uradni list RS, št. 60/09, 87/11 in 85/13). Tako je v 29. členu določeno, da mora lastnik posamezne enote ali najemnik, če gre za najemno posamezno enoto, upravniku sporočiti podatke o številu uporabnikov. Prav tako določa obveznost sporočanja sprememb in način obračunavanja stroškov, če lastnik ali najemnik teh podatkov ne sporočita, in celo predpisuje obrazec za poročanje. Pravilnik je sicer pogojna pravna podlaga za obdelavo osebnih podatkov, ker bi to moralo biti določeno z zakonom (npr. s SZ-1), vendar je treba upoštevati, da tudi IP v morebitnem inšpekcijskem postopku praviloma ne more izključiti uporabe oziroma sklicevanja na pravilnik kot veljavni predpis. Poleg tega so omenjene določbe Pravilnika dober dokaz: da je poročanje podatkov očiten sestavni del pogodbenega razmerja z upravnikom, zaradi česar pride v poštev omenjena točka (b), ki je tudi lahko podlaga za obdelavo osebnih podatkov v konkretnem primeru, in da je zbiranje teh podatkov očiten zakoniti interes upravnika in tudi drugih lastnikov ali najemnikov (kot tretjih oseb) z namenom pravičnega obračunavanja skupnih stroškov, zaradi česar pride v poštev omenjena točka (f), ki je tudi lahko podlaga za obdelavo osebnih podatkov v konkretnem primeru. V zvezi z javno objavo tovrstnih seznamov je IP že izdal več mnenj, ki so dostopna na spletni strani IP s pomočjo iskalnika – gre za mnenja št. 0712-1/2019/1859, 0712-1/2019/1288 in 07121-1/2020/1085.Lepo vas pozdravljamo,Pripravil: mag. Urban Brulc, univ. dipl. prav.samostojni svetovalec IPMojca Prelesnik, univ. dipl. prav. informacijska pooblaščenka
