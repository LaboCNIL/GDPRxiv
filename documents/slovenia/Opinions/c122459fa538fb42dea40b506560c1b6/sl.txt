

Videonadzor proizvodnega procesa, snemanje predmetov
+
-


Datum: 22.03.2021
Številka: 07121-1/2021/561

Kategorije: Delovna razmerja, Video in avdio nadzor
                        Informacijski pooblaščenec (v nadaljevanju IP) je po elektronski pošti prejel vaš dopis, v katerem pojasnjujete, da želi delodajalec vzpostaviti videonadzor nad proizvodnjo linijo. Pri tem gre za spremljanje delovanja proizvodnega traku in izdelkov, ki se po traku pomaknejo do kontrolne točke. Za mnenje sprašujete, ker gre formalno za nadzor nad delovnimi mesti, kjer pa sicer delajo stroji in posameznik (zaposleni) ni zajet v videonadzor, namestitev kamer bi tudi onemogočala snemanje posameznika. Zanima vas naše mnenje glede opisane situacije.
 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Splošna uredba pojem osebnega podatka definira v prvem odstavku 4. člena kot »katero koli informacijo v zvezi z določenim ali določljivim posameznikom (v nadaljnjem besedilu: posameznik, na katerega se nanašajo osebni podatki); določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika.«
 
Iz vašega opisa v elektronskem sporočilu izhaja, da naj kamere ne bi zajele podatkov v zvezi z določenim ali določljivim posameznikom, temveč zgolj predmete na proizvodnem traku. Kadar ne gre za obdelavo osebnih podatkov, se določbe Splošne uredbe sicer res ne uporabljajo. Vendar pa IP opozarja, da se Splošna uredba ne uporablja zgolj in izključno, če videonadzorna kamera oz. sistem nikoli, niti izjemoma in niti naključno, ne zajame določljivih posameznikov. Vprašati se je torej treba, ali se na kameri res prav nikoli ne bodo pojavili posamezniki, na primer mimoidoči pod določenim kotom, zaposleni, ki odpravljajo napake ali servisirajo proizvodni trak ali kdorkoli drug, ki predstavlja določljivega posameznika.
 
IP konkretnih ali nameravanih obdelav v neobveznem mnenju ne presoja, zato poudarjamo, da naše mnenje ne predstavlja odobritve videonadzora glede na fotografije nameravane postavitve kamer, ki ste jih predložili. Okoliščine, ali res nikoli ne pride niti do naključnega zajetja posameznikov z videonadzorno kamero, morate raziskati in razčistiti sami.
 
V kolikor bi bile kamere nameščene tako, da bi lahko posnele posameznika, ki bi bil določljiv, bi bilo treba uporabiti določbe Splošne uredbe ter ZVOP-1, ki ureja videonadzor in je v tem delu še vedno veljaven ter bistveno strožji od določbe prvega odstavka 48. člena Zakona o delovnih razmerjih, ki sicer na splošno predstavlja pravno podlago za obdelavo osebnih podatkov v delovnih razmerjih.
 
Za vsako obdelavo osebnih podatkov, ki zapade pod Splošno uredbo o varstvu podatkov, mora biti podana ustrezna pravna podlaga, ki jih Splošna uredba opredeljuje v členu 6(1). Videonadzor delovnih prostorov je urejen v 77. členu ZVOP-1, ki določam da se videonadzor znotraj delovnih prostorov lahko izvaja le v izjemnih primerih, kadar je to nujno potrebno za varnost ljudi ali premoženja ali za varovanje tajnih podatkov ter poslovne skrivnosti, tega namena pa ni možno doseči z milejšimi sredstvi. Videonadzor se lahko izvaja le glede tistih delov prostorov, kjer je potrebno varovati prej navedene interese. Prepovedano je izvajati videonadzor v delovnih prostorih izven delovnega mesta, zlasti v garderobah, dvigalih in sanitarnih prostorih. Zaposleni morajo biti pred začetkom izvajanja videonadzora znotraj delovnih prostorov vnaprej pisno obveščeni o njegovem izvajanju, poleg tega pa se mora delodajalec pred uvedbo videonadzora znotraj delovnih prostorih posvetovati z reprezentativnim sindikatom pri delodajalcu.
 
IP vam torej svetuje, da natančno preučite okoliščine glede vprašanja zajema osebnih podatkov določljivih posameznikov in se v primeru pozitivne ugotovitve (na primer: »zajem osebnih podatkov je mogoč, čeprav morda v izjemnih okoliščinah«) naslonite na določbe 77. člena ZVOP-1, da bi presodili, ali bi bil takšen videonadzor znotraj delovnih prostorov sploh zakonit in pod kakšnimi pogoji.
 
Svetujemo, da si več o pravicah posameznika glede varstva podatkov preberete na naši spletni strani www.tiodlocas.si.
 
Vsa mnenja IP so objavljena in dostopna na naši spletni strani: https://www.ip-rs.si/vop/.
 
Prav tako pa so vsa ključna področja, kot jih ureja Splošna uredba o varstvu podatkov predstavljena na: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/kljucna-podrocja-uredbe/, kjer lahko najdete veliko koristnih nasvetov glede bistvenih obveznosti podjetij in drugih organizacij za pravilno izvajanje ukrepov varstva osebnih podatkov.
 
Lep pozdrav,
 
                                                                                   Mojca Prelesnik
                                                                                   informacijska pooblaščenka
 
Pripravila:                                                                                                                              
mag. Polona Merc, univ. dipl. prav.,
svetovalka IP za varstvo osebnih podatkov
 

To mnenje je nastalo v okviru projekta »Programa pravice, enakost in državljanstvo 2014-2020«, ki ga financira Evropska unija.
Vsebina tega mnenja predstavlja neobvezno mnenje Informacijskega pooblaščenca in je izključno njegova odgovornost. Evropska komisija ne sprejema odgovornosti glede uporabe informacij, ki jih mnenje zajema.
 
