

Preverjanje izpolnjevanja pogoja PCT za zaposlene v banki
+
-


Datum: 16.09.2021
Številka: 07121-1/2021/1795

Kategorije: Delovna razmerja, Zdravstveni osebni podatki, Bančništvo
                        Pri Informacijskem pooblaščencu (IP) smo dne 8. 9. 2021 prejeli vaše zaprosilo za mnenje, ki se navezuje na novi Odlok o načinu izpolnjevanja pogoja prebolevnosti, cepljenja in testiranja za zajezitev širjenja okužb z virusom SAR-Cov-2 (Ur. l. RS št. 142).
 
Zanima vas stališče IP o tem, ali delodajalec (banka) lahko od zaposlenega zahteva na vpogled dokazilo o izpolnjevanju pogoja »C« in »P« - glede na določbo prvega odstavka 7. člena Odloka. Ta določa »Preverjanje PCT pogoja iz 5. in 6. člena tega odloka organizirajo odgovorne osebe, ki izvajajo ali organizirajo opravljanje dela. Preverjanje izpolnjevanja pogoja se opravlja z dokazili iz 2. člena tega odloka. Nadzor nad izpolnjevanjem PCT pogoja izvajajo pristojne inštitucije«.
Zanima vas torej, ali je ustrezno, če delodajalec:

cepljenim in prebolevnikom omogoči podajo izjave o izpolnjevanju pogoja PC (brez izrecne navedbe, katerega od pogojev v 2. členu izpolnjuje, le za prebolevnika do 240 dni brez dodatnega cepljenja zahteva vpis datuma pozitivnega testa in zavezo, da bo o izpolnjevanju pogoja obvestil delodajalca), ki jo zaposleni podpiše in jo delodajalec hrani ter v dokazilo odgovorni osebi predloži na vpogled potrdilo (brez hrambe – kot IP v mnenju št. 07120-1/2021/385);
ostalim zaposlenim zagotovi HAG samotestiranje po 5. členu, vodenje evidenčnega lista, kjer zaposleni vpiše datum samotestiranja, rezultat in podpis. Navedeni evidenčni list zaposleni podpiše pod odgovornostjo za podajo resničnega podatka.

 
Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba o varstvu podatkov), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezujoče mnenje v zvezi z vašim vprašanjem.
 
Pojasnjujemo še:

da IP ni pristojen za presojanje in interpretacijo zgornjega Odloka (za to se je treba obrniti na pravodajni organ),
da se IP izven inšpekcijskega postopka ne more dokončno in konkretno opredeljevati do konkretnih primerov obdelave osebnih podatkov in
glede na pogoste spremembe predpisov v zvezi z ukrepi za zamejevanje širjenja virusa SARS-CoV-2 IP opozarja, da je mnenje pripravljeno glede na predpise, ki so veljali v času vložitve vašega zaprosila.

 
 
Z vidika varstva osebnih podatkov je načeloma sicer dopustno, da delodajalec preverja izpolnjevanje pogoja P in C z (le!) vpogledom v ustrezno dokazilo pod pogojem, da je izpolnjevanje pogoja PCT po predpisih obvezno, vendar:
- Odlok v razmerju delavec – delodajalec ne zahteva dokazovanja zgolj s točno določenimi listinami oziroma s formalnimi potrdili,
- delodajalec si mora prizadevati, da ne ločuje med pogojem cepljenosti in prebolevnosti, če je to v danih okoliščinah objektivno izvedljivo,
- delodajalec se lahko seznani le z najnujnejšimi podatki iz dokaznih listin (npr. identiteta, veljavnost potrdila za prebolevnike, odmerek 1/1 ali 2/2) in
- delodajalec naj ne vodi evidence s konkretnimi podatki iz dokazil, pač pa je pri vodenju  evidence pomembno le dejstvo izpolnjevanja kateregakoli pogoja na določen dan.
 
Za zaposlene, za katere velja zaveza po samotestiranju, je podpisovanje izjave/evidence s podatki o datumu in rezultatu testa, ustrezno. 
 
 
 
O b r a z l o ž i t e v:
 
Odlok v 2. členu (1., 4., 5., 6. točka) govori le o »dokazilih« ne pa o točno določenem dokumentu (formalna listina, npr. zdravniško potrdilo ali izvid, izpis iz točno določene zbirke). Zato načeloma ni ovir, da se dokazovanje izpolnjevanja pogoja izvaja tudi z izjavami zaposlenih, ki so – z vidika načel varstva osebnih podatkov – najmanj problematična dokazila. Drugače je seveda, če nadzor nad izpolnjevanjem pogoja PCT izvaja pristojen organ.
 
Pri preverjanju izpolnjevanja pogoja PCT je delodajalec dolžan spoštovati obvezno načelo najmanjšega obsega podatkov iz 5. člena Splošne uredbe o varstvu podatkov. To se mora odražati na več ravneh: glede načina dokazovanja, glede obsega vpogleda v dokazila in glede vodenja posebnih evidenc. 
 
Opozarjamo, da je glede intenzivnosti posega v zasebnost podano neustrezno razmerje med tistimi, ki izpolnjujejo pogoj P in C, ter tistimi, ki izpolnjujejo pogoj samotestiranja. Prvi morajo namreč razkriti konkreten pogoj P ali C ter s tem povezane podrobnosti med tem, ko za tiste, ki se samotestirajo zadošča le izjava (ker drugačno dokazovanje praviloma niti ni možno).    
 
Sklicujemo se tudi na naslednji mnenji iz spletne strani IP:
- 07120-1/2021/385 https://www.ip-rs.si/mnenja-gdpr/preverjanje-pogojev-pct in
- 07121-1/2021/1124 https://www.ip-rs.si/mnenja-gdpr/seznanitev-delodajalca-z-informacijo-o-pct.
 
Lepo vas pozdravljamo,
 
 
Pripravil:
mag. Urban Brulc, univ. dipl. prav.
samostojni svetovalec IP
 
Mojca Prelesnik, univ. dipl. prav.
informacijska pooblaščenka
