

Vzpostavitev videonadzora v dnevnem centru
+
-


Datum: 16.08.2022
Številka: 07121-1/2022/887

Kategorije: Video in avdio nadzor
                        Informacijski pooblaščenec (v nadaljevanju IP) je po e-pošti prejel vaše zaprosilo za mnenje. Navajate, da ste društvo, ki se ukvarja z aktivnimi uporabniki prepovedanih drog. V preteklosti so bili vaši uporabniki anonimni, sedaj pa jih vodite pod šifro in imajo glede na zahteve Socialne zbornice svoje osebne mape, v katerih pa je na nekaterih dokumentih razvidna identifikacija uporabnika. Razmišljate, da bi postavili kamere v dnevnem centru in pred vhodom v prostore, da bi lahko pravočasno ukrepali v primeru kršitev pravil oz. ob povzročitvi škode. V zadnjem času so se pojavila tudi nasilna vedenja, pretepi in razne grožnje. Varnostnika zaradi finančnih sredstev nimate. 
 
Prosite za naše mnenje, ali bi s tem kršili pravice do zasebnosti uporabnikov glede na to, da jim društvo predstavlja varen prostor za druženje in socializacijo. Prav tako vas zanima, kakšni so pogoji, oz. postopki za vzpostavitev videonadzora.
 
***
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07 – uradno prečiščeno besedilo in 177/20, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Videonadzor glede dostopa v uradne službene oziroma poslovne prostore se lahko izvaja, kadar je to potrebno za varnost ljudi in premoženja. 
 
Izjemoma je mogoče videonadzor vzpostaviti tudi v samih delovnih prostorih, vendar le v izjemnih primerih, kadar je to nujno potrebno za varnost ljudi ali premoženja ali za varovanje tajnih podatkov ter poslovne skrivnosti, tega namena pa ni možno doseči z milejšimi sredstvi. Zgolj ekonomski vidik torej ne more biti razlog za vzpostavitev videonadzora. 
 
Upravljavec mora v konkretnem primeru sam presoditi, ali so izpolnjeni pogoji za uvedbo videonadzora. O izvajanju videonadzora je treba posameznikom zagotoviti tudi nekatere informacije, skladno s 13. členom Splošne uredbe, npr. kdo obdeluje osebne podatke, zakaj jih obdeluje, komu osebne podatke posreduje, koliko časa se bodo osebni podatki hranili, itd.
 
O b r a z l o ž i t e v:
 
Pri tem IP uvodoma poudarja, da izven postopka inšpekcijskega nadzora oziroma drugega upravnega postopka konkretnih obdelav osebnih podatkov ne more presojati. V okviru mnenja lahko podamo samo splošna pojasnila in zgolj v okviru okoliščin, ki ste nam jih posredovali.
 
Uvodoma pojasnjujemo, da je področje videonadzora urejeno z ZVOP-1 in sicer predpisuje splošne določbe glede videonadzora (74. člen), videonadzor dostopa v uradne oz. poslovne prostore (75. člen), videonadzor v večstanovanjskih stavbah (76. člen) in v delovnih prostorih (77. člen). Pri tem je treba upoštevati tudi relevantne določbe Splošne uredbe, na nekatere opozarjamo v nadaljevanju, nekaj  informacij o vzpostavitvi videonadzora si lahko preberete tudi na spletni strani IP: https://www.ip-rs.si/varstvo-osebnih-podatkov/obveznosti-upravljavcev/vzpostavitev-videonadzora/ oziroma si poiščete odgovore v že izdanih mnenjih IP s pomočjo iskalnika na https://www.ip-rs.si/vop.
 
V zvezi z vašim vprašanjem pojasnjujemo, da je sam vhod v dnevni center (ki hkrati ne predstavlja vhoda v stavbo oz. v širše poslovne prostore) in notranjost dnevnega centra dopustno snemati zgolj pod pogoji, ki jih določa 77. člen ZVOP-1, ki ureja videonadzor v delovnih prostorih. Videonadzor v delovnih prostorih (77. člen ZVOP-1), se lahko izvaja le v izjemnih primerih, kadar je to nujno potrebno za varnost ljudi ali premoženja ali za varovanje tajnih podatkov ter poslovne skrivnosti, tega namena pa ni možno doseči z milejšimi sredstvi. Navedeno pomeni, da se mora delodajalec prepričati, da cilja ne more doseči z milejšimi ukrepi in se lahko uporablja zgolj v prostorih oz. delih prostorov, kjer je treba zaščititi navedene interese (npr. zaradi varnosti ljudi in premoženja), ne pa torej v celotnih prostorih delodajalca. Poudariti je treba, da je prepovedano izvajati videonadzor v delovnih prostorih izven delovnega mesta, zlasti v garderobah, dvigalih in sanitarnih prostorih. Zaposleni morajo biti pred začetkom izvajanja videonadzora vnaprej pisno obveščeni o njegovem izvajanju, delodajalec pa se mora pred uvedbo videonadzora tudi posvetovati z reprezentativnim sindikatom.
 
V kolikor se vaše vprašanje nanaša na snemanje dejanskega vhoda v same poslovne prostore, pride v poštev 75. člen ZVOP-1, ki ureja videonadzor dostopa v uradne službene oz. poslovne prostore. Na tej pravni podlagi je dovoljeno snemati zgolj sam dostop v navedene prostore, kar pomeni, da je dovoljeno videonadzorovati le območje dostopa v uradne službene prostore, ne pa tudi teh prostorov samih. Skladno s prvim odstavkom 75. člena ZVOP-1 lahko javni in zasebni sektor izvajata videonadzor dostopa v njihove uradne službene oziroma poslovne prostore, če je to potrebno za varnost ljudi ali premoženja, zaradi zagotavljanja nadzora vstopa ali izstopa v ali iz službenih oziroma poslovnih prostorov ali če zaradi narave dela obstaja možnost ogrožanja zaposlenih. Odločitev o uvedbi videonadzora sprejme pristojni funkcionar, predstojnik, direktor ali drugi pristojni oziroma pooblaščeni posameznik osebe javnega sektorja ali osebe zasebnega sektorja. V pisni odločitvi morajo biti obrazloženi razlogi za uvedbo videonadzora. O izvajanju videonadzora je potrebno pisno obvestiti vse zaposlene v osebi javnega ali zasebnega sektorja, ki opravljajo delo v nadzorovanem prostoru.
 
Opozarjamo, da morate pri izvajanju videonadzora upoštevati tudi določila Splošne uredbe, npr. glede objave obvestila o videonadzoru in preprečitev nepooblaščenega dostopa do videonadzornega sistema tretjim osebam (74. člen ZVOP-1), zavarovanja osebnih podatkov (24., 25. in 32. člen Splošne uredbe), vodenja evidenc dejavnosti obdelave (30. člen Splošne uredbe), obveščanja posameznikov (13. in 14. člen Splošne uredbe) in pogodbene obdelave osebnih podatkov (28. člen Splošne uredbe). Posebej poudarjamo, da mora upravljavec, skladno s 13. členom Splošne uredbe posamezniku še preden pridobi njegove podatke (torej še preden se začne nad njim izvajati videonadzor) podati informacije, kot so npr. kdo obdeluje osebne podatke, zakaj jih obdeluje, komu osebne podatke posreduje, koliko časa se bodo osebni podatki hranili, itd. Več o tem si lahko preberete na povezavi: https://www.ip-rs.si/zakonodaja/reforma-evropskega-zakonodajnega-okvira-za-varstvo-osebnih-podatkov/klju%C4%8Dna-podro%C4%8Dja-uredbe/obve%C5%A1%C4%8Danje-posameznikov-o-obdelavi-osebnih-podatkov.
 
Ponovno poudarjamo, da bi IP o sami utemeljenosti videonadzora lahko odločal zgolj v inšpekcijskem postopku in je izbor primerne pravne podlage v konkretnem primeru odgovornost upravljavca (izvajalca videonadzora).
 
Več informacij o obdelavi osebnih podatkov v društvih je dostopnih v smernicah »Društva in varstvo osebnih podatkov«, ki so dosegljive na:
https://www.ip-rs.si/fileadmin/user_upload/Pdf/smernice/Drustva_in_varstvo_osebnih_podatkov.pdf.
 
V upanju, da vam bodo naši napotki v pomoč, vas lepo pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
 
Pripravila:                                                                                                                                
Barbara Pirš, univ.dipl.prav.,
svetovalka pooblaščenca za preventivo                                     
