

Posredovanje posnetka večstanovanjske stavbe
+
-


Datum: 18.10.2021
Številka: 07121-1/2021/2088

Kategorije: Pravne podlage, Stanovanjsko in nepremičninsko pravo
                        Informacijski pooblaščenec (v nadaljevanju IP) je prejel vaše zaprosilo za mnenje, v katerem pojasnjujete, da ste upravnika zaprosili za videoposnetek večstanovanjske stavbe, iz katerega je razvidno, da je voda zalila stopnišče in kletne prostore, s čimer je prišlo do škode. Posnetek potrebujete, da bi preverili ustrezno ravnanje upravnika ali varnostne službe. Upravnik vam posnetka ni posredoval, saj so na njem vidne tudi druge osebe. Zanima vas, ali je ravnal pravilno in ali bi lahko do posnetka dostopali, če bi zameglil obraze posameznikov. 
 
Na podlagi informacij, ki ste nam jih posredovali, vam v nadaljevanju na podlagi 58. člena Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (v nadaljevanju: Splošna uredba), 7. točke prvega odstavka 49. člena Zakona o varstvu osebnih podatkov (Uradni list RS, št. 94/07, uradno prečiščeno besedilo, v nadaljevanju ZVOP-1) ter 2. člena Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.
 
Vpogled v videoposnetke, na katerih so določeni ali določljivi posamezniki, pomeni enega od možnih načinov obdelave osebnih podatkov. Določljiv posameznik je tisti, ki ga je mogoče neposredno ali posredno določiti, zlasti z navedbo identifikatorja, kot je ime, identifikacijska številka, podatki o lokaciji, spletni identifikator, ali z navedbo enega ali več dejavnikov, ki so značilni za fizično, fiziološko, genetsko, duševno, gospodarsko, kulturno ali družbeno identiteto tega posameznika. Upravljavec zbirke posnetkov, ki nastaja ob izvajanju videonadzora, lahko videoposnetke pregleduje le v skladu z osnovnimi nameni njihovega zbiranja, na primer za zagotavljanje varnosti ljudi ali premoženja oziroma eventualno v primeru nekega izrednega, deviantnega dogodka, ko bi videoposnetek služil kot dodaten dokaz v pravnem postopku. Posnetke pa lahko izvajalec videonadzora posreduje tretjim osebam (torej tudi vam) zgolj pod pogojem, če le-ti izkažejo ustrezno pravno podlago. 
Pravne podlage ureja člen 6(1) Splošne uredbe, ki določa, da je obdelava zakonita le in kolikor je izpolnjen vsaj eden od naslednjih pogojev:
a.    posameznik, na katerega se nanašajo osebni podatki, je privolil v obdelavo njegovih osebnih podatkov v enega ali več določenih namenov;b.    obdelava je potrebna za izvajanje pogodbe, katere pogodbena stranka je posameznik, na katerega se nanašajo osebni podatki, ali za izvajanje ukrepov na zahtevo takega posameznika pred sklenitvijo pogodbe;c.    obdelava je potrebna za izpolnitev zakonske obveznosti, ki velja za upravljavca;d.    obdelava je potrebna za zaščito posameznika, na katerega se nanašajo osebni podatki, ali druge fizične osebe;e.    obdelava je potrebna za opravljanje nalog v javnem interesu ali pri izvajanju javne oblasti, dodeljene upravljavcu;f.    obdelava je potrebna 
To pomeni, da v kolikor obstaja ustrezna pravna podlaga, na kateri bi obdelovali podatke, sta vpogled in posredovanje videoposnetkov lahko dopustna. V nasprotnem primeru bi takšna obdelava osebnih podatkov lahko bila nezakonita. IP pa v okviru neobvezujočega mnenja ne more podati dokončnega odgovora glede zakonitosti in dopustno obdelave osebnih podatkov v konkretnem primeru, temveč to lahko stori šele v postopku inšpekcijskega nadzora. 
Vam pa ob tem dodatno pojasnjujemo, da v kolikor bi posnetke potrebovali na primer zato, da bi od zavarovalnice zahtevali morebitno zavarovalnino, ima zavarovalnica v takem primeru ustrezno zakonsko pravno podlago v Zakonu o zavarovalništvu (Uradni list RS, št. 93/15, 9/19 in 102/20), na podlagi katerega lahko pridobi in s tem obdeluje osebne podatke, relevantne za določen zavarovalni primer. Oziroma v kolikor bi posnetke na primer potrebovali za namen uveljavljanja morebitnega odškodninskega zahtevka zoper upravnika, lahko posnetek predlagate kot dokaz v civilnem sodnem postopku, sodišče pa lahko odredi predložitev videoposnetka. Lahko pa v opisanih primerih predlagate upravniku oziroma zavarovalnici, da se posnetek ustrezno zavaruje in shrani za namene uveljavljanja morebitnih kasnejših pravnih zahtevkov. Prav tako lahko sodišču že pred morebitno pravdo predlagate, da zavaruje dokaz, v kolikor obstaja utemeljena bojazen, da se kakšen dokaz pozneje ne bo mogel izvesti (glej člena 264 in 265 Zakona o pravdnem postopku (Uradni list RS, št. 73/07 s spremembami in dopolnitvami)).
Glede zameglitve obrazov IP pojasnjuje, da v kolikor bi bili posamezniki na posnetkih določljivi (npr. prepoznavni na podlagi njihove hoje, kretenj), bi v takem primeru pri vpogledu v posnetke še vedno šlo za obdelavo osebnih podatkov (četudi psevdonimiziranih), to pa pomeni, da je treba za to imeti ustrezno pravno podlago v skladu s členom 6(1) Splošne uredbe. V kolikor pa na posnetkih posamezniki niso ne določni in niti določljivi, v takem primeru ne gre več za obdelavo osebnih podatkov, takšni podatki so namreč anonimizirani. Pri čemer pojasnjujemo, da je tudi anonimizacija oblika nadaljnje obdelave podatkov, kar pomeni, da je tudi v takem primeru treba zadostiti pogojem iz člena 6(1) oziroma 6(4) Splošne uredbe. 
V skladu z 39. členom Stanovanjskega zakona (Uradni list RS, št. 69/03, s spremembami in dopolnitvami; SZ-1) je načeloma nadzorni odbor tisti, ki nadzoruje delo upravnika, ki izhaja iz pogodbe o opravljanju upravniških storitev. Glede vprašanja načina izvrševanja nadzora nad delom upravnika pa se IP ne more opredeliti, saj to vprašanje presega pristojnosti IP.
V upanju, da ste dobili odgovor na svoje vprašanje, vas lepo pozdravljamo.
 
 
Mojca Prelesnik, univ.dipl.prav.,                                                 
informacijska pooblaščenka
 
