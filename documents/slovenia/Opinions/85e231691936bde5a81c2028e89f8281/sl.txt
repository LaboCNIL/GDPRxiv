

Hramba zdravstvene dokumentacije
+
-


Datum: 19.05.2019
Številka: 0712-1/2019/1214

Kategorije: Rok hrambe OP, Zdravstveni osebni podatki
                        Informacijski pooblaščenec (v nadaljevanju IP) je prejel vaše zaprosilo za mnenje v zvezi s hrambo pacientove zdravstvene dokumentacije pri obravnavi v nujni medicinski pomoči. Navajate, da v zdravstvenem domu v nujni medicinski pomoči pacientom izdajate in tiskate izvide obravnave, s tem pa je papirnate dokumentacije v arhivu iz leta v leto več. Menite, da lahko v skladu z Zakonom o zbirkah podatkov s področja zdravstvenega varstva izvide take obravnave uvrstite v osnovno zdravstveno dokumentacijo, kar se po Prilogi 1 tega zakona hrani v papirni ali elektronski obliki. Varnostno kopiranje podatkov iz vašega informacijskega sistema imate ustrezno urejeno, zato menite, da bi elektronsko arhiviranje zadostovalo. Sprašujete, ali je takšna interpretacija pravilna. Na podlagi informacij, ki ste nam jih posredovali, vam v nadaljevanju skladno z 58. členom Uredbe (EU) 2016/679 Evropskega parlamenta in Sveta z dne 27. aprila 2016 o varstvu posameznikov pri obdelavi osebnih podatkov in o prostem pretoku takih podatkov ter razveljavitvi Direktive 95/46/ES (Splošna uredba o varstvu podatkov, v nadaljevanju Splošna uredba), 7. točko prvega odstavka 49. člena Zakona o varstvu osebnih podatkov (Uradni list RS, št. 94/07-UPB1, v nadaljevanju ZVOP-1) ter 2. členom Zakona o informacijskem pooblaščencu (Uradni list RS, št. 113/05, v nadaljevanju ZInfP) posredujemo naše neobvezno mnenje v zvezi z vašim vprašanjem.Zakon o zbirkah podatkov s področja zdravstvenega varstva (Uradni list RS, št. 65/00, 47/15 in 31/18, v nadaljevanju ZZPPZ) v 1.a členu določa, da je zdravstvena dokumentacija izvirno in reproducirano (pisano, risano, tiskano, fotografirano, filmano, fonografirano, magnetno, optično ali kako drugače zapisano) dokumentarno gradivo, ne glede na obliko zapisa in nosilec zapisa podatkov:-        ki nastane ali je prejeto pri zdravstveni oskrbi,-        ki je opredeljeno v Osnovni zdravstveni dokumentaciji v Prilogi 1 ali-    ki je povezano z zdravstvenim stanjem in je nujno potrebno za izvajanje pravic ali obveznosti, priznanih ali določenih z zakonom.Po 5. členu ZZPPZ so vrste in vsebina posameznih zbirk podatkov s področja zdravstvenega varstva, njihov namen, obdobna poročila, kdo mora posredovati podatke in kdaj, upravljavec zbirke, način dajanja podatkov in čas hranjenja podatkov, opredeljeni v Prilogi 1, ki je sestavni del tega zakona. Skladno s Prilogo 1 ZZPPZ je za osnovno zdravstveno dokumentacijo predpisan način dajanja podatkov obrazec ali računalniški medij, glede časa hranjenja podatkov pa je predpisano, da se hrani zobozdravstveni karton trajno, zdravstveni karton in popis bolezni 10 let po smrti bolnika, ostala osnovna zdravstvena dokumentacija pa 15 let.Z vidika predpisov o varstvu osebnih podatkov tako ni posebnih ovir, da se osnovna zdravstvena dokumentacija pri izvajalcu zdravstvene dejavnosti vodi le v informatizirani oziroma elektronski obliki, pod pogojem, da je takšna hramba skladna s predpisi s področja hrambe arhivskega in dokumentarnega gradiva. IP pa ni pristojen za presojo ali in v kakšni meri je navedeno skladno tudi s predpisi s področja hrambe arhivskega in dokumentarnega gradiva. Kot navedeno, ZZPPZ v Prilogi 1 pod NIJZ1 med načine vodenja (dobesedno »dajanja«) podatkov določa obrazec ali računalniški medij, v isti določbi pa so določeni tudi roki hrambe za posamezno vrsto dokumentacije. Tak način vodenja, ob predpostavki zakonitosti, zaupnosti in spoštovanju drugih splošnih načel, pa mora zagotavljati:- tehnično varnost podatkov (člen 32 Splošne uredbe),- točnost in posodobljenost podatkov (člen 5(1)(d) Splošne uredbe)- celovitost gradiva (člen 5(1)(f) Splošne uredbe), kar je sicer tudi del zahteve po varnosti,- uporabnost gradiva,- dostopnost in razpoložljivost gradiva ter- avtentičnost gradiva. Za ustrezno hrambo elektronskega gradiva in digitalizacijo obstoječega papirnega dokumentarnega gradiva je, kot omenjeno, treba izpolnjevati posebne pogoje po Zakonu o varstvu dokumentarnega in arhivskega gradiva ter arhivih (Uradni list RS, št. 30/06 in 51/14 - ZVDAGA), kar pa ne spada v pristojnost IP.Lep pozdrav,                                                                                                     Mojca Prelesnik, univ. dipl. prav.,                                                                                                                                                           informacijska pooblaščenkaPripravila:                                                                                                                              Tina Ivanc, univ. dipl. prav., svetovalka IP za varstvo osebnih podatkov
