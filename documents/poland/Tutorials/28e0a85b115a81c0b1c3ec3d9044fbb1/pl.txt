» Poradniki  » Poradniki i wskazówki
„Ochrona danych osobowych w miejscu pracy. Poradnik dla pracodawców”
Jak pracodawcy powinni przetwarzać dane osobowe kandydatów do pracy i pracowników zgodnie z RODO, czyli ogólnym rozporządzeniem o ochronie danych - Urząd Ochrony Danych Osobowych wyjaśnia w swojej nowej publikacji „Ochrona danych osobowych w miejscu pracy. Poradnik dla pracodawców”.
Poradnik wskazuje, jak przetwarzać dane osobowe zarówno podczas rekrutacji, jak i w ciągu całego okresu zatrudnienia. Nie ogranicza się jedynie do zatrudnienia na podstawie stosunku pracy. Traktuje również o innych, coraz popularniejszych formach zatrudniania, jak np. umowy cywilnoprawne.
Przydatne informacje znajdą tu i pracodawcy, i agencje zatrudnienia, i pracownicy chcący dowiedzieć się, jakie prawa przysługują im na mocy RODO, czyli ogólnego rozporządzenia o ochronie danych. Wiele wyjaśnień odnosi się też do relacji między pracodawcą a innymi podmiotami – związkami zawodowymi, podmiotami świadczącymi usługi z zakresu medycyny pracy czy firmami szkoleniowymi.
Żądać tylko tyle, ile pozwalają przepisy
W poradniku UODO przypomina m.in., że pracodawca od osób ubiegających się o zatrudnienie można żądać podania jedynie tych danych, do zbierania których uprawniają go przepisy prawa. Wskazuje, że dane nie mogą być zbierane „na zapas” ani „na wszelki wypadek”, gdy pracodawca dopiero rozważa zatrudnienie kogoś w bliżej nieokreślonym czasie. Wskazuje, że niezgodne z przepisami o ochronie danych osobowych jest prowadzenie rekrutacji „ślepych” lub „ukrytych” czyli takich, w których pracodawca poszukujący pracowników pozostaje anonimowy. Po zakończeniu rekrutacji dane kandydatów powinny być niezwłocznie usunięte – chyba że ze względu na zainteresowanie przyszłymi naborami sami wyrażą zgodę na dłuższe wykorzystywanie ich danych.
Nowoczesne technologie ujarzmione przez RODO
W poradniku UODO podkreśla także, że korzystanie przez pracodawców z nowoczesnych technologii musi odbywać się z poszanowaniem przepisów z zakresu ochrony danych osobowych. Dotyczy to np. rekrutacji on-line. Szczególnej troski o dane osobowe wymaga także wykorzystywanie nowoczesnych rozwiązań technicznych do ewidencji czasu pracy, kontrolowania poczty elektronicznej oraz monitorowania aktywności zatrudnionych.
Wytyczne poprzedzone konsultacjami
Przygotowanie przez UODO praktycznego poradnika poprzedziły konsultacje społeczne. Dzięki temu udało się uzyskać pełniejszy obraz problemów, jakie nurtują pracodawców w związku ze stosowaniem RODO i uwzględnić je w przygotowanym poradniku. Z jednej strony wskazać, jak powinni podchodzić do poszczególnych problemów, z drugiej zaś podpowiedzieć, jak mają postępować w konkretnych sytuacjach, z którymi spotykają się na co dzień.
UODO edukuje
Poradnik dla pracodawców to kolejne z serii przygotowanych przez UODO wydawnictw edukacyjnych, pomagających we właściwym rozumieniu i stosowaniu przepisów RODO w poszczególnych obszarach. Dotychczas ukazały się:
„Ochrona danych osobowych w szkołach i placówkach oświatowych”,
„Ochrona danych osobowych w kampanii wyborczej”,
„Wskazówki Prezesa Urzędu Ochrony Danych Osobowych dotyczące wykorzystywania monitoringu wizyjnego”.
  2018-10-04
Załączone pliki
Poradnik dotyczący zatrudnienia