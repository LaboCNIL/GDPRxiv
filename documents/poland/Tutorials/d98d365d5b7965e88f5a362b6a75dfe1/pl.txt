» Poradniki  » Poradniki i wskazówki
Prezes UODO przedstawia wskazówki dotyczące monitoringu wizyjnego i zaprasza do konsultacji
Nowe rozwiązania prawne dotyczące stosowania monitoringu wizyjnego wzbudziły u administratorów wiele wątpliwości interpretacyjnych i obawy o możliwość spełnienia nowych obowiązków w tak krótkim okresie. Dostrzegając te problemy, Prezes Urzędu Ochrony Danych Osobowych przygotował specjalne wskazówki i wyznacza administratorom okres przejściowy na dostosowanie się do nowych regulacji – koniec września 2018 r.
Od 25 maja 2018 r. stosowanie monitoringu wizyjnego podlega przepisom ogólnego rozporządzenia o ochronie danych (RODO) oraz uregulowaniom krajowym, które odnoszą się m.in. do: pracodawców, placówek oświatowych oraz jednostek samorządu terytorialnego. Te ostatnie zostały wprowadzone przepisami nowej ustawy o ochronie danych osobowych, w której nie przewidziano szczególnych okresów przejściowych. Prezes Urzędu Ochrony Danych Osobowych podkreśla, że brak okresów przejściowych na dostosowanie się do nowych regulacji nie zwalnia administratorów z realizacji tego obowiązku. Wskazuje jednocześnie, że obecnie funkcjonujące systemy monitorowania powinny zostać poddane aktualizacji i dostosowane do wymogów określonych nowymi przepisami do końca września  2018 r.
Biorąc zaś pod uwagę fakt, że nowe regulacje zrodziły u administratorów wiele wątpliwości interpretacyjnych, w celu ich rozwiania Prezes Urzędu Ochrony Danych Osobowych przygotował Wskazówki dotyczące stosowania monitoringu wizyjnego. Dokument ten w sposób kompleksowy omawia dopuszczalne cele stosowania monitoringu wizyjnego, prawa osób obserwowanych, obowiązki administratorów. Zawiera też odpowiedzi na często zadawane pytania.
Zważywszy na zróżnicowany charakter stosowanych obecnie systemów monitoringu wizyjnego, Prezes Urzędu Ochrony Danych Osobowych zachęca do udziału w konsultacjach niniejszego dokumentu. Mają one na celu jak najdokładniejsze poznanie potrzeb i opinii różnych środowisk w tej sprawie. Wszystkie zainteresowane osoby, w szczególności zrzeszenia branżowe i organizacje pozarządowe, mogą przedstawiać swoje stanowiska i uwagi. Wynikiem konsultacji będzie publikacja ostatecznej wersji wskazówek, która będzie operatorom monitoringu wizyjnego pomocna w dostosowaniu do obowiązujących przepisów. Uwagi należy przesyłać do 15 lipca 2018 r. na adres: desiwm@uodo.gov.pl. W tytule wiadomości prosimy wskazać hasło „Konsultacje Monitoring”.
Udział w konsultacjach jest dobrowolny. Podane dane kontaktowe (np. imię i nazwisko lub pseudonim, adres e-mail, funkcja pełniona w reprezentowanej organizacji) będą wykorzystane celem przygotowania raportu z konsultacji społecznych. Dane te mogą zostać udostępnione zgodnie z ustawą o dostępie do informacji publicznej, która przewiduje ograniczenie ze względu na prywatność osoby fizycznej lub tajemnicę przedsiębiorcy (art. 5 ustawy) - dane osób, które nie wyrażą poniższej zgody, zostaną zanonimizowane.
Jeżeli zgadzają się Państwo na upublicznienie swoich danych kontaktowych, prosimy, by do przesyłanych uwag dołączyć poniższe oświadczenie zgody:
„Wyrażam zgodę na wykorzystanie moich danych osobowych przez Urząd Ochrony Danych Osobowych 00-193 Warszawa ul. Stawki 2 w celu publikacji na stronie internetowej Urzędu danych autorów uwag zgłoszonych w ramach konsultacji społecznych dokumentu Wskazówki dot. stosowania monitoringu wizyjnego.”
Szczegółowe informacje o przetwarzaniu danych - https://uodo.gov.pl/pl/p/kontakt
2018-06-15
Załączone pliki
Wskazówki Prezesa Urzędu Ochrony Danych Osobowych dotyczące wykorzystywania monitoringu wizyjnego