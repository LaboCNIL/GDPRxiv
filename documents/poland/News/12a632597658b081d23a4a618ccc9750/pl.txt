„Pozwólcie, że się przedstawię. Moja nowa koleżanka PRYWATNOŚĆ - co warto i dlaczego zachować dla siebie?” – to temat pierwszej lekcji z cyklu ogólnopolskich zajęć dla uczniów realizowanych pod hasłem „#ODOlekcje”, które są organizowane w ramach XIII edycji programu „Twoje dane – Twoja sprawa”. Zajęcia online dla uczniów klas 4-6 szkół podstawowych odbyły się 21 listopada 2022 r.
– #ODOlekcje to kolejny projekt edukacyjny Urzędu Ochrony Danych Osobowych skierowany do uczniów w ramach XIII edycji programu „Twoje Dane – Twoja Sprawa”. Rozpoczynamy cykl sześciu spotkań w celu podkreślenia wartości ochrony danych osobowych i prywatności w życiu każdego człowieka – wyjaśniła Anna Dudkowska, dyrektor Departamentu Współpracy Międzynarodowej i Edukacji.
Termin lekcji nawiązywał do Międzynarodowego Dnia Praw Dziecka, który przypada 20 listopada w rocznicę przyjęcia przez Organizację Narodów Zjednoczonych Konwencji o prawach dziecka. – To radosny dzień z ważnym przesłaniem. Chcielibyśmy, aby prawa dzieci były respektowane. Dzisiaj chcemy porozmawiać o tym, czym dla Was jest prywatność, która zajmuje szczególne miejsce w Konwencji o prawach dziecka – powiedziała Marta Mikołajczyk, koordynatorka programu edukacyjnego, zwracając się do uczestników spotkania.
Pierwsze z cyklu zajęcia poprowadziła nauczycielka Szkoły Podstawowej nr 17 z Oddziałami Integracyjnymi im 21. Brygady Strzelców Podhalańskich w Rzeszowie. Podczas zajęć omówiono pojęcie prywatności, a także wyjaśniono, jakie we współczesnym świecie ma znaczenie poszanowanie prywatności i dlaczego powinniśmy dbać o nią. Lekcją stała się także okazją do wytłumaczenia uczniom, czym skutkuje naruszenie prywatności. Utrwaleniu wiedzy uczestników spotkania służyło kilka praktycznych ćwiczeń. Tytuł i zakres tematyczny zajęć nawiązywały do inicjatywy edukacyjnej, którą rzeszowska „17” zrealizowała jako uczestnik programu edukacyjnego.
#ODOlekcje to nowa inicjatywa UODO w programie „Twoje dane – Twoja sprawa” adresowana do uczniów szkół podstawowych i szkół ponadpodstawowych uczestniczących w programie. Lekcje prowadzą przedstawiciele UODO oraz liderzy programu edukacyjnego UODO. Celem organizowanego przez Urząd przedsięwzięcia jest upowszechnienie wiedzy o ochronie prywatności i danych osobowych wśród młodych ludzi.