Prezes UODO zaprasza uczniów szkół uczestniczących w XII edycji programu „Twoje dane – Twoja sprawa” do wzięcia udziału w konkursie pod hasłem „Ochrona danych osobowych na co dzień”. Zadaniem konkursowym jest przygotowanie nagrania głosowego adresowanego do seniorów na temat zasad ochrony danych osobowych. Dodatkowo w oddzielnym konkursie wybierzemy najlepszą inicjatywę edukacyjną zrealizowaną w bieżącej edycji programu.
Konkursy startują 1 marca 2022 r.
Konkurs dla uczniów
Ponieważ młodzi ludzie zdecydowanie lepiej radzą sobie z nowymi technologiami niż ich rodzice, a przede wszystkim dziadkowie, warto wykorzystać potencjał młodych ludzi i dotrzeć do osób starszych. Dlatego też, w tym roku zadaniem uczestników konkursu jest przygotowanie dla seniorów nagrania głosowego (podcast) na temat zasad ochrony danych osobowych i bezpiecznego korzystania z sieci. Nagranie może być tworzone w oparciu o cykl porad „Warto wiedzieć…”, które UODO opracowało na potrzeby realizacji programu edukacyjnego.
Celem konkursu jest zachęcenie młodych ludzi do głębszego zainteresowania się problematyką ochrony prywatności i danych osobowych, promowanie zasad ochrony danych osobowych, popularyzowanie wiedzy o ochronie danych osobowych, a także podkreślenie istotnej roli tematyki ochrony prywatności i danych osobowych w życiu każdego człowieka.
‒ W bieżącej edycji programu nowością jest to, że w konkursie dla uczniów przyznamy nagrody w dwóch kategoriach: szkoła podstawowa i szkoła ponadpodstawowa. To oczekiwana przez uczestników zmiana ‒ wyjaśniła Urszula Góral, Dyrektor Departamentu Współpracy Międzynarodowej i Edukacji UODO.
Konkurs na najlepszą inicjatywę edukacyjną
Tradycyjnie wraz z konkursem dla uczniów UODO ogłasza konkurs dla szkół i placówek doskonalenia nauczycieli. W tym konkursie wybierzemy najlepsze działanie edukacyjne (np. zajęcia, gry, zabawy edukacyjne, warsztaty), które służą upowszechnieniu wiedzy o ochronie danych osobowych i prawa do prywatności wśród uczniów i nauczycieli, a zostały zrealizowane w roku szkolnym 2021/2022 w oparciu o autorskie scenariusze zajęć.
Nabór prac i ogłoszenie wyników
W obu konkursach prace konkursowe należy przysyłać do 14 kwietnia 2022 r. za pośrednictwem specjalnego formularza.
Jeśli chodzi o wyniki, to w przypadku obu konkursów UODO ogłosi je 9 maja 2022 r. na stronie internetowej UODO.
Na zwycięzców czekają atrakcyjne nagrody. Ponadto szkoła lub placówka doskonalenia nauczycieli, która zajmie I miejsca w konkursie na najlepszą inicjatywę edukacyjną, otrzyma szczególne wyróżnienie Prezesa UODO – statuetkę „Złote Pióro”.
Szczegółowe informacje nt. zasad udziału w konkursach dostępne są w regulaminach dodanych poniżej.
Zachęcamy do licznego uczestnictwa w konkursach!