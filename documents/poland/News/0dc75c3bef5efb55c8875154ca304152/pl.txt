Urząd Ochrony Danych Osobowych w dniach 10–14 października 2022 r. gościł przedstawicieli Agencji Ochrony Danych Osobowych z Macedonii Północnej w ramach wizyty studyjnej pt. „Wsparcie dla wdrażania zmodernizowanych ram prawnych w zakresie ochrony danych”. 
Pięciodniowy cykl spotkań miał na celu wymienię wspólnych doświadczeń oraz podzielnie się dobrymi praktykami i czerpanie z wypracowanej już wiedzy.
Gości przywitał w imieniu Prezesa UODO, Robert Tyszewicz, Dyrektor Urzędu, mówiąc: „Cieszymy się z wieloletniej, owocnej współpracy z organem nadzorczym Macedonii i liczymy na jej kontynuację w przyszłości. Mam nadzieję, że te dni, które spędzą Państwo w siedzibie naszego Urzędu spełnią Państwa oczekiwania i będą wsparciem dla wdrażania zmodernizowanych ram prawnych dotyczących ochrony danych. Z ogromną przyjemnością przedstawimy Państwu zadania realizowane przez UODO, w tym także praktyczny aspekt naszych działań.”
 Zwrócił także  uwagę, że  współpraca UODO  z Agencją Ochrony Danych Osobowych w Macedonii Północnej, trwa już od wielu lat. W 2011 roku podczas wizyty studyjnej  w ramach projektu „Wsparcie dla organu ochrony danych osobowych”  przedstawiciele organów nadzorczych podpisali porozumienie o współpracy i wzajemnej wymianie doświadczeń.
Leonora Kadriji, Sekretarz Generalna Agencji Ochrony Danych Osobowych w Macedonii Północnej podziękowała za zaproszenie i przypomniała, że UODO już po raz kolejny przyjmuje delegację Macedonii w ramach wizyt studyjnych.
- „Bardzo się cieszymy, że będziemy mogli usłyszeć o doświadczeniach i praktykach UODO. Państwa kraj wdraża RODO już od 4 lat. Te doświadczenia i praktyka, będziemy stosować w naszej codziennej pracy w Macedonii. Mam nadzieję, że to nie będzie tylko wizyta studyjna, ale początek przyszłych wspólnych projektów.” – powiedziała Leonora Kadriji.
Przedstawiciele UODO zaprezentowali doświadczenia polskiego organu związane z unijną reformą ochrony danych osobowych, strukturę i zadania polskiego organu nadzorczego oraz praktyczne aspekty w jego działalności.
Delegacja organu ochrony danych z Macedonii Północnej z kolei przedstawiła prezentację pt. „Ramy instytucjonalne i prawne”, której celem było dokonanie analizy porównawczej dotyczącej stosowania prawa ochrony danych osobowych w Macedonii Północnej w odniesieniu do ogólnego rozporządzenia o ochronie danych (RODO).
Wizyta była finansowana ze środków Unii Europejskiej z projektu pt. „Wsparcie dla wdrażania zmodernizowanych ram prawnych w zakresie ochrony danych”, realizowanego na rzecz Agencji Ochrony Danych Osobowych z Macedonii Północnej przez Chorwacką Agencję Ochrony Danych Osobowych we współpracy z Niemiecką Fundacją na rzecz Międzynarodowej Współpracy Prawnej.