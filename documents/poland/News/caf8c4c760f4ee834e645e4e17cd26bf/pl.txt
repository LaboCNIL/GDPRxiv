Dynamiczny rozwój procesów przetwarzania danych wymaga coraz szybszych superkomputerów oferujących niespotykaną dotąd moc obliczeniową. Czy takie rozwiązanie stanowi duże zagrożenie dla cyberbezpieczeństwa i podstawowych praw człowieka? Na to i inne pytania odpowiemy podczas konferencji naukowej „Człowiek w postkwantowej rzeczywistości” organizowanej przez UODO już 28 września 2022 r.
Podczas spotkania organizowanego przez Urząd Ochrony Danych Osobowych zostaną podjęte tematy nie tylko związane z technologią postkwantową oraz jej wpływem na życie człowieka. Żeby zrozumieć tę technologię, najpierw trzeba poznać także ogólne zasady zastosowania komputerów kwantowych, ich wpływu na postęp technologiczny, a także aspektów prawnych z nimi związanych.
Obecnie przemysł 4.0  wiąże duże nadzieje na osiągnięcie jeszcze lepszych efektów w swojej działalności, a przez to szybszy rozwój, poprzez zastosowanie komputerów kwantowych i możliwości, jakie wiążą się z obliczeniami kwantowymi. Komputery te posiadają dużo większą zdolność przenoszenia informacji niż tradycyjne urządzenia.
Technologie kwantowe mają kluczowe znaczenie w kontekście bezpieczeństwa, w tym głównie kryptografii, a przez to mogą oddziaływać na cyberbezpieczeństwo. Już teraz zastosowanie obliczeń kwantowych wiąże się z celami służącymi ochronie danych firm i instytucji publicznych, w tym z ochroną danych osobowych. Prelegenci odpowiedzą m.in. na pytanie, czy technologia kwantowa zagraża cyberbezpieczeństwu. Ponadto udzielą wskazówek, jak zapewnić bezpieczeństwo i poufność przetwarzanych danych przy wykorzystaniu technologii kwantowej. Zaproszeni goście odniosą się również do możliwości jakie daje nam rozwój takiej technologii, oraz wskażą zagrożenia, które mogą osłabiać prywatność i ochronę danych osobowych.
Spotkanie odbędzie się w formule on-line. Liczba miejsc w wydarzeniu jest ograniczona, a o przyjęciu decyduje kolejność przyłączenia się do wydarzenia.
Wydarzenie jest organizowane przy współpracy z Kancelarią Prezesa Rady Ministrów.