Postęp technologiczny gna do przodu. Jednym z efektów tej zmiany, jest także stale wzrastająca liczba zagrożeń związanych z utratą danych, na które narażeni się użytkownicy nowych technologii. Rozwoju nie jesteśmy w stanie zatrzymać, ale możemy tak postępować, aby nie narazić się na utratę naszych danych osobowych czy prywatności.
Przede wszystkim niezwykle istotna jest wysoka świadomość każdego użytkownika Internetu i urządzeń podłączonych do globalnej sieci (np. smartphonów), która pozwoli zminimalizować ryzyko niesione przez nieumiejętnie używaną technologię. Wystarczy przestrzegać kilku podstawowych zasad, aby zwiększyć swoje bezpieczeństwo i zyskać większą kontrolę nad własnymi danymi osobowymi w Internecie. Dotyczy to wszystkich internautów, a zwłaszcza dzieci i młodzieży.
Obecnie jest konieczne, aby wszyscy rozumieli szanse i zagrożenia płynące z rozwoju technologii. UODO od wielu lat edukuje Polaków, jak mogą świadomie korzystać z dobrodziejstw rozwoju technologicznego i jednocześnie korzystać z praw, które przysługują im m.in. na mocy ogólnego rozporządzenia o ochronie danych (RODO). Dotyczy to w szczególności dzieci i młodzieży. Dlatego UODO realizuje ogólnopolski program edukacyjny "Twoje dane - Twoja sprawa", poprzez który w formie webinarów oraz tematycznych porad upowszechniania wiedzę o prawie ochrony danych i prywatności, a także ryzykach związanych z przetwarzaniem danych osobowych podczas korzystania z nowych technologii przez młode pokolenie.
Równolegle coraz częściej swe działania Urząd adresuje także do seniorów, którzy także chętnie sięgają po Internet, ale potrzebują wsparcia ekspertów i dobrych praktyk, jak z niego korzystać, aby nie narazić się na utratę danych.
Z okazji przypadającego 7 lutego Dnia Bezpiecznego Internetu* UODO zachęca do  bezpiecznego korzystania z zasobów internetowych i przypomina kilka najważniejszych kwestii związanych z ochroną danych osobowych podczas korzystania z nowych technologii.
Internauto, zapamiętaj…
Zadbaj o zróżnicowane i silne hasła logowania
Hasło powinno być trudne do odgadnięcia i zawierać duże/małe litery, cyfry oraz znaki specjalne­ – hasła z większą liczbą znaków są mniej podatne na złamanie w krótkim czasie. Nie zaleca się zapamiętywania haseł w pamięci przeglądarki lub w aplikacji na urządzeniu. Nie należy także używać tej samej nazwy użytkownika w połączeniu z identycznym hasłem we wszystkich aplikacjach, z których korzystasz;
Dopasuj ustawienia prywatności konta w mediach społecznościowych
Ustaw je tak, aby dostęp do prywatnych informacji, danych osobowych, zdjęć, komentarzy na Twoim profilu w mediach społecznościowych miały jedynie zaufane osoby, będące w gronie Twoich znajomych. Rozważ także, czy Twój profil powinien być widoczny dla zewnętrznych wyszukiwarek;
Uważaj, jakimi informacjami, ale też zdjęciami lub filmami, dzielisz się z innymi
Opublikowane przez Ciebie dane mogą zostać wykorzystane wbrew Twoim intencjom. Przykładowo, Twoje zdjęcia i zdjęcia najbliższych, mogą być wystawione na ocenę innych osób, a ewentualna ich reakcja i komentarze mogą okazać się raniące, dokuczliwe, a nawet wulgarne. Pamiętaj, że osoba której zdjęcia zamieszczasz powinna być co najmniej poinformowana o tym fakcie. Uszanuj brak zgody innych osób na rozpowszechnianie informacji o nich. Raz opublikowana informacja, treść bądź fotografia może pozostać w cyberprzestrzeni już na zawsze, a konsekwencje złych wyborów ciągnąć się latami;
Nie ujawniaj zbyt wielu informacji o sobie
Media społecznościowe nie są odpowiednimi miejscami do dzielenia się danymi/informacjami takimi, jak adres zamieszkania, numer telefonu czy miejsce pracy rodziców. Uważaj na zamieszczenie zdjęć lub nagrań pozwalających osobie nieznajomej zlokalizować miejsce Twojego pobytu. Ponadto nie zamieszczaj zdjęć np. legitymacji szkolnej, dowodu tożsamości, karty płatniczej, druków zawierających dane osobowe, kart pokładowych czy prawa jazdy. Należy mieć świadomość, że dane osobowe lub dane kontaktowe mogą pozyskać przestępcy, którzy zechcą wykorzystać je przeciwko Tobie lub Twoim najbliższym;
Uważaj na zaproszenia od nieznanych użytkowników
Bądź ostrożny i nie akceptuj automatycznie zaproszeń do grona znajomych lub obserwowania od obcych osób. Osoba podająca się za Twojego rówieśnika, może okazać się w rzeczywistości zupełnie kimś innym, dlatego należy być ostrożnym przy zawieraniu nowych znajomości w sieci. Pamiętaj też, że ktoś obcy może się podszyć także za Twojego bliskiego, przejmując wcześniej jego tożsamość w sieci;
Uważaj na tzw. phishing
Jest to jedno z najbardziej niebezpiecznych działań zmierzających do kradzieży loginów i haseł, które dotyczy również portali społecznościowych. Hakerzy rozsyłają odsyłacze do fałszywych serwisów społecznościowych, do złudzenia przypominających te, z których korzystasz na co dzień. Po kliknięciu w taki link i wprowadzeniu danych do logowania cyberprzestępcy mogą uzyskać dostęp do Twoich danych;
Uważaj na szkodliwe oprogramowanie, które może być przesyłane za pomocą komunikatorów
Zachowaj czujność, zanim otworzysz otrzymany link, upewniając się, że pochodzi z zaufanego źródła. Hakerzy, wykorzystując nieuwagę użytkownika, rozsyłają linki do zainfekowanych stron lub dodają złośliwe rozszerzenia do przeglądarek, dzięki czemu mogą przejąć kontrolę nad kontem użytkownika;
Uważaj na publiczne lub niezabezpieczone połączenia internetowe
Nie loguj się do serwisów społecznościowych podczas korzystania z otwartych sieci, ponieważ może to grozić udostępnieniem Twoich danych cyberprzestępcom.
  * Dzień Bezpiecznego Internetu obchodzimy co roku 7 lutego z inicjatywy Komisji Europejskiej, która ustanowiła go 2004 roku. Ma na celu inicjowanie i propagowanie działań na rzecz bezpiecznego dostępu do zasobów internetowych dzieci i młodzieży.