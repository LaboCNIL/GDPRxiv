Ewolucja w prawie, która wywołała rewolucję w świadomości ludzi i podejściu do ochrony danych osobowych. RODO, czyli ogólne rozporządzenie o ochrony danych stosujemy już od pięciu lat. Z jakim skutkiem?
Choć początkowo o RODO mówiło się, że to ewolucja w przepisach o ochronie danych osobowych, gdyż wiele podobnych regulacji już funkcjonowało wcześniej, to ten unijny akt prawny  tak znacząco wpłynął na rzeczywistość, że wywołał swego rodzaju rewolucję.
Co dało RODO? Przede wszystkim znacząco wzrosła świadomość praw osób, których dane są przetwarzane. Co widać po skargach do organu nadzorczego czy po tym, jak formułowane są żądania wobec administratorów. Sami administratorzy musieli zaś zmienić swoje podejście do ochrony danych osobowych. O ile wcześniej zastosowali standardowe zabezpieczenia techniczne, zgłosili zbiory danych organowi nadzorczemu i często na tym poprzestawali, to teraz ich działania muszą być aktywne. RODO wymaga ciągłego analizowania ryzyk związanych z przetwarzaniem danych, testowania stosowanych zabezpieczeń i rozwiązań organizacyjnych, analizowania choćby tego czy określone dane rzeczywiście są niezbędne do realizacji konkretnych celów.
Nastąpiła ogromna zmiana w podejściu do ochrony danych, która za sprawą zasad privacy by design oraz privacy by default jest uwzględniana na samym początku procesów przetwarzania danych - w szczególności tam, gdzie zastosowanie ma nowoczesna technologia.
Ochrona danych za sprawą RODO stała się więc procesem, a nie jednorazową czynnością, co ma olbrzymie znaczenie dla poprawy ochrony naszych danych.
RODO stało się pewnym wzorcem także dla państw spoza UE, gdyż zaczęło wyznaczać kierunki dla zmian prawa w wielu państwach na świecie. A zasady tego aktu prawnego muszą być stosowane także przez koncerny technologiczne, których działania mają globalny zasięg.
O tym jakie znaczenie ma ochrona danych osobowych, jak RODO wpłynęło na naszą rzeczywistość oraz jakie wyzwania nas jeszcze czekają w związku ze stosowaniem w praktyce przepisów tego rozporządzenia, przedstawiają eksperci w zamieszczonym poniżej filmie. Swoimi doświadczeniami w tym zakresie i spostrzeżeniami dzielą się Jan Nowak, Prezes UODO oraz Jakub Groszkowski, Zastępca Prezesa UODO, a także: Anna Dudkowska, Dyrektor Departamentu Współpracy Międzynarodowej i Edukacji; Paulina Dawidczyk, Dyrektor Departamentu Skarg; Adam Sanocki, Dyrektor Departamentu Komunikacji Społecznej; Katarzyna Hildebrandt, Zastępca Dyrektora Departamentu Kontroli i Naruszeń.
W filmie swoimi doświadczeniami z minionych pięciu lat dzielą się również inni eksperci: Maciej Gawroński, Radca prawny, GP Partners Gawroński, Biernatowski; ks. Piotr Kroczek, Kościelny Inspektor Ochrony Danych; Anna Lewandowska, nauczyciel w Szkole Podstawowej nr 360 w Warszawie oraz Xawery Konarski, Adwokat, Starszy Partner w kancelarii Traple Konarski Podrecki i Wspólnicy.
Zachęcamy do obejrzenia filmu podsumowującego 5 lat RODO.