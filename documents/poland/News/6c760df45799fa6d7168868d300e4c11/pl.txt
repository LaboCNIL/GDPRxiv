Urząd Ochrony Danych Osobowych zaprosił uczniów klas 1-3 szkół podstawowych na e-lekcję pt. „Z Rodusiem chronimy dane osobowe”. Spotkanie online odbyło się 1 czerwca 2023 r. w ramach obchodów Międzynarodowego Dnia Dziecka.
Podczas spotkania uczniowie dowiedzieli się, że za dane osobowe jest uważany także wizerunek, który należy chronić. Poprzez zabawę dzieci nauczyły się, jak powinny zachowywać się, korzystając z Internetu, aby zapewnić sobie i innym bezpieczeństwo. Żeby utrwalić wiedzę, przygotowano dla uczestników ćwiczenia praktyczne.
45-minutowa e-lekcja, która rozpoczęa się w dniu wydarzenia o godz. 10.00, została przeprowadzona przez nauczycielkę ze Szkoły Podstawowej nr 10 im. Księżnej Aleksandry Ogińskiej w Siedlcach.
Tytułowy Roduś to postać, stworzona przez uczniów i nauczycieli siedleckiej szkoły, aby pomóc dzieciom zrozumieć, czym są dane osobowe i jak je chronić. Roduś stał się bohaterem inicjatywy edukacyjnej, którą zrealizowano w ramach programu edukacyjnego „Twoje dane – Twoja sprawa”.
Udział w e-lekcji był bezpłatny, a spotkanie było dostępne dla wszystkich nauczycieli prowadzących klasy od 1 do 3 w szkołach podstawowych oraz uczniów tych klas za pośrednictwem transmisji online (link aktywny wyłącznie w dniu wydarzenia).
Wydarzenie to było kolejną obok programu edukacyjnego UODO dla uczniów i szkół „Twoje dane – Twoja sprawa” inicjatyąa organu nadzorczego, której celem jest budowanie wśród dzieci świadomości o ochronie danych osobowych i prywatności.
To przykład praktycznej realizacji postulatu zawartego w motywie 38 preambuły ogólnego rozporządzenia ochrony danych (RODO). Stanowi on, że szczególnej ochrony danych osobowych wymagają dzieci, gdyż mogą one być mniej świadome ryzyka, konsekwencji, zabezpieczeń i praw przysługujących im w związku z przetwarzaniem danych osobowych.
Wraz z Rodusiem zapraszamy na e-lekcję!