Jak przygotować interesujące zajęcia z uczniami w różnym wieku na temat kluczowych zasad ochrony danych osobowych? Odpowiedzi na to pytanie dostarczyły zorganizowane przez Urząd Ochrony Danych Osobowych warsztaty dla nauczycieli. Spotkanie, które odbyło się 31 stycznia 2022 r., było wydarzeniem towarzyszącym konferencji „Ochrona danych osobowych na co dzień”, którą zorganizowano w ramach XVI Dnia Ochrony Danych Osobowych.
Dzień Ochrony Danych Osobowych ma za zadanie podkreślić jak cenna jest prywatność i jaką wartość we współczesnym świecie zyskały dane osobowe. Święto to stanowi również okazję do refleksji nad sposobami bezpiecznego użytkowania technologii. Taka te idea przyświecała organizatorom minionych warsztatów online dla nauczycieli, reprezentujących szkoły uczestniczące w XII edycji programu „Twoje dane – Twoja sprawa”. Spotkanie zorganizowano przy współpracy z Ośrodkiem Edukacji Informatycznej i Zastosowań Komputerów w Warszawie.
Celem warsztatów było wprowadzenie do tematyki planowanych przez UODO konkursów dla szkół i uczniów poprzez przygotowanie nauczycieli do organizacji interesujących zajęć z uczniami w różnym wieku na temat kluczowych zasad ochrony danych osobowych. Tematyka przewodnia warsztatów było realizowana przy wykorzystaniu TIK w oparciu o opracowany przez UODO cykl porad „Warto wiedzieć…”. Porady zawierają praktyczne wskazówki dotyczące ochrony danych osobowych i bezpiecznego korzystania z narzędzi cyfrowych.
Wśród zagadnień omówionych przez prelegentki Martę Mikołajczyk, koordynator programu „Twoje dane – Twoja sprawa”, oraz Martę Wnukowicz i Izabelę Rudnicką, OEIIZK, były następujące tematy:
Warto wiedzieć... o ochronie danych osobowych – cykl porad i planowane konkursy dla uczestników programu;
Chronimy swój wizerunek w sieci – tworzymy własne avatary;
Narzędzia TIK do łatwej prezentacji treści związanych z ochroną danych osobowych i bezpieczeństwem w sieci;
W stronę podcastu – uczymy się tworzyć komunikaty głosowe na temat bezpieczeństwa w sieci.