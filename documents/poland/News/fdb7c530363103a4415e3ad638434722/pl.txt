Prezes UODO wyróżnił Zespół Szkół nr 1 im. Władysława Grabskiego w Lublinie statuetką „Złotego Pióra”. Wyróżnienie jest przyznawane tej szkole, która zrealizuje najciekawsze inicjatywy edukacyjne w ramach programu edukacyjnego „Twoje dane - Twoja sprawa”. W tym roku szkolnym lubelska placówka triumfowała nie tylko w konkursie dla szkół, w którym zdobyła I miejsce, ale także w konkursie dla uczniów, zajmując II lokatę.
Nagrodę główną „Złote Pióro” z rąk Jakuba Groszkowskiego, Zastępcy Prezesa UODO, odebrała Elżbieta Sękowska, dyrektor ZS nr 1 w Lublinie, gdzie 14 czerwca 2023 r. odbyło się uroczyste wręczenie nagród wszystkim laureatom konkursów zorganizowanych przez UODO w ramach bieżącej edycji programu.
Wraz z Zastępcą Prezesa UODO, nagrody dyrektorom i nauczycielom zwycięskich szkół, a także uczniom wręczali: reprezentujący patrona honorowego programu - Sławomir Adamiec, Dyrektor Generalny Ministerstwa Edukacji i Nauki; Lech Sprawka, wojewoda lubelski; Bartłomiej Bałaban, członek Zarządu Województwa Lubelskiego; Teresa Misiuk, Lubelski Kurator Oświaty, oraz reprezentanci władz lokalnych na czele z Marcinem Nowakiem, wiceprzewodniczącym Rady Miasta, i Mariuszem Banachem, zastępcą Prezydenta Miasta Lublina.
Odczytano także list Rzecznika Praw Dziecka, patrona honorowego programu, skierowany do laureatów i uczestników XIII edycji programu.
O konkursach
Konkursy organizowane przez Prezesa UODO są jednym z istotnych elementów każdej edycji programu „Twoje dane – Twoja sprawa”. Zasadniczym celem konkursów dla uczniów oraz dla szkół i placówek doskonalenia nauczycieli jest promowanie zasad ochrony danych osobowych wśród dzieci i młodzieży, popularyzowanie wiedzy o ochronie danych osobowych wśród uczniów, a także podkreślenie istotnej roli tematyki ochrony prywatności i danych osobowych w życiu każdego człowieka.
W tej edycji programu zadaniem w konkursie dla uczniów było nagranie i zmontowanie filmiku krótkometrażowego w formie rolki (reels) lub przygotowanie pracy artystycznej w formie rysunku czy komiksu nawiązujących do tematu przewodniego konkursu „Ochrona danych osobowych w cyfrowej dżungli”.
Z kolei celem konkursu dla szkół i placówek doskonalenia nauczycieli było wybranie najciekawszych inicjatyw edukacyjnych upowszechniających wiedzę o ochronie danych osobowych i prawie do prywatności wśród młodych ludzi, a także działanie na rzecz poszerzenia i pogłębienia wiedzy w tym temacie.
Informacja o wynikach konkursów dla uczniów i szkół w XIII edycji programu edukacyjnego UODO
O XIII edycji programu „Twoje dane –Twoja sprawa”
Obecnie zmierzamy do finału XIII edycji programu, dlatego spotkanie w Lublinie stało się też okazją do podsumowania efektów pracy w roku szkolnym 2022/2023.
- W tej edycji skupiliśmy się przede wszystkim na zagadnieniach związanych z odpowiedzialnym i świadomym korzystaniem z nowych technologii oraz budowaniem i dbaniem o wizerunek w mediach społecznościowych. Tegoroczny program był ukierunkowany przede wszystkim na pokazanie wpływu nowych technologii czy sztucznej inteligencji na bezpieczeństwo młodzieży w internecie - powiedział Jakub Groszkowski.
Uczestnictwo w programie edukacyjnym UODO to dla szkół wsparcie eksperckie w zakresie ochrony danych osobowych. Dzięki niemu szkoły zdobywają wiedzę, jak w codziennej działalności stosować przepisy prawa w tym zakresie (m.in. RODO), a także jak uczyć dzieci i młodzież ochrony danych osobowych i prywatności. I jak robić to w sposób dla nich zajmujący.
- W tegorocznej edycji programu wzięło udział około 300 szkół, które przygotowały ponad 4000 inicjatyw. W tych wydarzeniach wzięło udział około 50 000 uczniów, ale nie byłoby tego wszystkiego, gdyby nie ponad 3000 nauczycieli, którzy dbali o to, aby uczniowie mogli czerpać wiedzę od swoich mentorów - nauczycieli, ale także od ekspertów Urzędu Ochrony Danych Osobowych - stwierdził Zastępca Prezesa UODO.
Informacja o przebiegu XIII edycji w roku szkolnym 2022/2023
Podczas lubelskiego spotkania zaprezentowano także wybrane nagrodzone prace konkursowe. Ponadto gospodarze miejsca zaprezentowali program artystyczny przybliżający elementy kultury ludowej Lubelszczyzny oraz talenty wokalne młodzieży.