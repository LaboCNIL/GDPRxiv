Podczas 63. posiedzenia plenarnego w dniu 6 kwietnia br. EROD przyjęła oświadczenie 01/2022 w sprawie ogłoszenia porozumienia zasadniczego w sprawie nowych Transatlantyckich Ram Ochrony Prywatności Danych.
EROD z zadowoleniem przyjęła zobowiązanie USA do podjęcia „bezprecedensowych” środków ochrony prywatności i danych osobowych osób fizycznych z Europejskiego Obszaru Gospodarczego (EOG), podczas przekazywania ich danych do USA, uznając je za pozytywny pierwszy krok we właściwym kierunku.
Ogłoszenie to nie stanowi ram prawnych, na podstawie których podmioty przekazujące dane osobowe poza EOG mogą przekazywać dane do USA. Dlatego należy pamiętać, że podmioty przekazujące dane muszą nadal podejmować działania niezbędne do zachowania zgodności z orzecznictwem Trybunału Sprawiedliwości Unii Europejskiej (TSUE), a w szczególności z decyzją  w sprawie Schrems II z 16 lipca 2020 r. *.
RODO wymaga, aby Komisja zasięgnęła opinii EROD przed przyjęciem ewentualnej nowej decyzji stwierdzającej odpowiedni stopień ochrony danych, uznającej stopień ochrony danych gwarantowany przez władze USA za zadowalający.
Rada zapowiedziała, że zbada, jak to porozumienie polityczne przekłada się na konkretne propozycje prawne, by zapewnić pewność prawną osobom fizycznym z EOG i podmiotom przekazującym dane. W szczególności EROD przeanalizuje, czy zbieranie danych osobowych do celów bezpieczeństwa narodowego jest ograniczone do tego, co jest bezwzględnie niezbędne i proporcjonalne.
Ponadto Rada podczas 63. posiedzenia przyjęła pismo w sprawie niezależności belgijskiego organu nadzorczego, w którym wyraziła zaniepokojenie ostatnimi zmianami legislacyjnymi w Belgii, mającymi na celu reformę prawa ustanawiającego belgijski organ nadzorczy.  Zdaniem EROD, zmiany te mogą negatywnie wpłynąć na stabilność i niezależne funkcjonowanie tego organu.
Rada omówiła także jej członkostwo w Wiosennej Konferencji Europejskich Organów Ochrony Danych.
Porządek obrad 63. posiedzenia plenarnego EROD.
Oświadczenie prasowe EROD  63. posiedzenia plenarnego.
Tłumaczenie Oświadczenia 1/2022 oraz oświadczenia prasowego w języku polskim dostępne jest w załączniku poniżej.
  * Wyrok Trybunału Sprawiedliwości Unii Europejskiej w sprawie C-311/18 — Data Protection Commissioner przeciwko Facebook Ireland Ltd i Maximillianowi Schremsowi.
 