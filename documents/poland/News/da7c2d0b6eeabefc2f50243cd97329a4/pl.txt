„Przyszłość ochrony danych osobowych w świetle rozwoju technologii” to temat ogólnopolskiej konferencji naukowej organizowanej w ramach obchodów XVII Dnia Ochrony Danych Osobowych. Urząd Ochrony Danych Osobowych organizuje to wydarzenie 31 stycznia 2023 r. we współpracy z Prezydentem Miasta Ełku oraz ełcką filią Uniwersytetu Warmińsko-Mazurskiego w Olsztynie.
Tegoroczna konferencja odbędzie się w formule hybrydowej. Organizatorzy zaplanowali wydarzenia stacjonarne w Ełku, w siedzibie filii Uniwersytetu Warmińsko-Mazurskiego, które będą także transmitowane w Internecie za pośrednictwem strony internetowej UODO. Na program tegorocznych obchodów Dnia Ochrony Danych Osobowych składa się konferencja naukowa oraz wydarzenia towarzyszące.
Konferencja naukowa
Celem konferencji pt. „Przyszłość ochrony danych osobowych w świetle rozwoju technologii”będzie przedstawienie administratorom najważniejszych wyzwań w obszarze ochrony danych osobowych, z jakimi w 2023 roku będą musieli się zmierzyć, biorąc pod uwagę gwałtowny rozwój nowych technologii. W gronie ekspertów zajmujących się prawem ochrony danych osobowych w czasie pięciu sesji tematycznych zostaną poruszone zagadnienia związane z zapewnieniem skutecznej ochrony danych osobowych w różnych obszarach funkcjonowania człowieka, przede wszystkim w tych, w których obserwujemy coraz większą tendencję do wykorzystywania najnowszych osiągnięć technologii także do kształtowania procesów przetwarzania tych danych.
Uhonorowanie promotorów idei ochrony danych
Ważnym punktem konferencji będzie wręczenie nagród im. Michała Serzyckiego, Generalnego Inspektora Ochrony Danych Osobowych III kadencji, który przywiązywał dużą wagę do edukacji społeczeństwa w kwestii ochrony danych osobowych. Wyróżnienie to jest corocznie przyznawane osobom i organizacjom za działania na rzecz promocji i edukacji o ochronie danych osobowych, a także prawa do prywatności. Podczas spotkania w Ełku poznamy tegorocznych laureatów tej nagrody.
Wydarzenia towarzyszące
Tego samego dnia, w ramach obchodów XVII Dnia Ochrony Danych Osobowych, zostaną zorganizowane inne wydarzenia poświęcone ochronie danych osobowych w związku z wykorzystywaniem nowych technologii.
Jednym z nich będą warsztaty ze studentami ełckiej filii Uniwersytetu Warmińsko-Mazurskiego nt. „Ochrona danych osobowych w kontekście cyberzagrożeń”.
Dodatkowo zostaną przeprowadzone warsztaty z seniorami na temat ochrony danych osobowych podczas korzystania z nowych technologii.
Oba wydarzenia odbędą się w siedzibie filii Uniwersytetu w Ełku.
Z kolei w siedzibie Urzędu Miasta Ełku eksperci UODO będą udzielali konsultacji z zakresu ochrony danych osobowych  oraz przeprowadzą szkolenie dla przedstawicieli samorządów lokalnych z województwa warmińsko-mazurskiego.
Warunki uczestnictwa
Osoby chcące uczestniczyć zdalnie w tej konferencji naukowej będą mogły skorzystać z transmisji internetowej, do których dostęp będzie możliwy za pośrednictwem strony WWW UODO poprzez linki aktywny w dniu wydarzenia.
Linki dostępne poniżej w Agendzie Wydarzenia.
O Dniu Ochrony Danych Osobowych
Dzień Ochrony Danych Osobowych został ustanowiony dla upamiętnienia rocznicy otwarcia do podpisu najstarszego aktu prawnego o zasięgu międzynarodowym, kompleksowo regulującego zagadnienia związane z ochroną danych osobowych. Aktem tym jest Konwencja 108 Rady Europy z 28 stycznia 1981 r. w sprawie ochrony osób w zakresie zautomatyzowanego przetwarzania danych osobowych. Polska włączyła się w organizację Dnia Ochrony Danych Osobowych w roku 2007 r.
  AGENDA XVII DNIA OCHRONY DANYCH OSOBOWYCH
10:00 – 10:15 Uroczyste otwarcie (sala 205)
10:15 – 10:35 Uroczyste wręczenie nagród im. Michała Serzyckiego (sala 205)
10:35 – 11:30 Sesja Plenarna (sala 205)
11:30 – 12:00 Przerwa na kawę (sala 203)
12:00 – 13:30 Sesje równoległe
  SESJE RÓWNOLEGŁE
12.00 – 13.30 Sesja I „Wyzwania dla ochrony danych osobowych związane z rozwojem technologii”(sala205)
12.00 – 13.30 Sesja II „Kościoły i inne związki wyznaniowe w służbie ochrony danych”(sala 105)
13.30 – 14.30 Przerwa obiadowa (sala 203)
SESJE RÓWNOLEGŁE
14.30 – 16.00 Sesja III „Aktualne wyzwania związane z ochroną danych osobowych w sektorze publicznym” (sala 205)
14.30 – 16.00 Sesja IV „Aktualne wyzwania dla ochrony danych osobowych – perspektywa europejska i międzynarodowa”[Spotkanie dostępne wyłącznie online] (sala 204)
14.30 – 16.00 Sesja V „Gwarancje prawne ochrony danych osobowych – kwestie wybrane”(sala 105)
16.00   Zakończenie konferencji
  Patronat medialny
 