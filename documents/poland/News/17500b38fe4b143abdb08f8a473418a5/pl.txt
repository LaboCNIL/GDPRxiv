Już po raz czwarty odbędzie się Dzień Nowych Technologii w Edukacji. To inicjatywa MEiN, organizowana wspólnie z kuratorami oświaty, której celem jest popularyzowanie technologii informacyjno-komunikacyjnych wykorzystywanych w pracy z uczniami w szkole i poza nią. UODO włącza się w to wydarzenie, którego inauguracja będzie 29 kwietnia 2022 r. UODO włącza się w obchody Dnia Nowych Technologii w Edukacji.
Już po raz czwarty odbędzie się Dzień Nowych Technologii w Edukacji. To inicjatywa MEiN, organizowana wspólnie z kuratorami oświaty, której celem jest popularyzowanie technologii informacyjno-komunikacyjnych wykorzystywanych w pracy z uczniami w szkole i poza nią. UODO włącza się w to wydarzenie, którego inauguracja będzie 29 kwietnia 2022 r.
– Nowe technologie mają ogromny wpływ na współczesne społeczeństwo i rozwój gospodarczy. Warto też zwrócić uwagę, że rewolucji cyfrowej towarzyszy rosnąca popularność „inteligentnych” urządzeń mobilnych i aplikacji, które gromadzą informacje na temat użytkowników. Dzieci i młodzież lepiej radzą sobie z wykorzystaniem technologii informacyjno-komunikacyjnych niż ich rodzice i dziadkowie. Umiejętności cyfrowe stają się więc niezbędne dla młodych ludzi; są ich codziennością – powiedział Tomasz Soczyński, dyrektor Departamentu Nowych Technologii w UODO.
– Ważnym zadaniem współczesnej edukacji jest zapewnienie młodemu pokoleniu m.in. odpowiedniego przygotowania do umiejętnego korzystania z nowych technologii. Jednym z elementów tego przygotowania jest uwrażliwienie dzieci i młodzieży na potrzebę ochrony danych osobowych i prywatności podczas korzystania z udogodnień technologicznych, z którymi mają lub będą mieć do czynienia podczas nauki i zabawy, ale także w przestrzeni publicznej lub prywatnej – powiedziała Urszula Góral, dyrektor Departamentu Współpracy Międzynarodowej i Edukacji.
Organizowane przez Ministerstwo Edukacji i Nauki wydarzenie wpisuje się w misję organu nadzorczego, który upowszechnia w społeczeństwie wiedzę o ryzyku, a także przepisach, zabezpieczeniach i prawach związanych z przetwarzaniem danych osobowych oraz rozumienia tych zjawisk. Szczególne miejsce w działaniach edukacyjnych UODO zajmują dzieci.
UODO przygotowało poradę dla nauczycieli i uczniów pt. „Warto wiedzieć... Nowe technologie a prywatność. Jak zadbać o bezpieczeństwo w internecie?" (link otwiera się w nowej karcie).
W materiale przedstawiono zagrożenia dla prywatności, jakie niesie za sobą nieświadome korzystanie z nowych technologii. Należą do nich m.in. utrata dostępu do kont internetowych, doświadczenie hejtu, fake news, deepfake czy infekowanie sprzętu złośliwym oprogramowaniem. Eksperci UODO zaprezentowali także kilka praktycznych wskazówek, co zrobić, aby młodzi użytkownicy nowych technologii bezpiecznie posługiwali się swoimi danymi osobowymi i w ten sposób świadomie zadbali o swoją prywatność. Uzupełnieniem porady jest fiszka zawierająca wyjaśnienie najważniejszych pojęć oraz quiz, dzięki któremu uczniowie będą mogli sprawdzić swoją wiedzę.
Zdając sobie sprawę, że skuteczna ochrona tożsamości wynika nie tylko z wiedzy, ale również odpowiednich zachowań, Prezes UODO kładzie duży nacisk na kształtowanie odpowiednich postaw wśród najmłodszych Polaków. Dlatego temat ten jest obecny także w programie edukacyjnym UODO dla szkół „Twoje dane – Twoja sprawa”.