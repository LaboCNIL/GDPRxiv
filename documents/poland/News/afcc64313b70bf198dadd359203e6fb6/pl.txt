Europejska Rada Ochrony Danych (EROD), której Urząd Ochrony Danych Osobowych jest aktywnym członkiem, przygotowała z okazji Dnia Ochrony Danych Osobowych filmowe podsumowanie najważniejszych działań Rady na rzecz wzmocnienia praw obywateli UE do ochrony ich danych osobowych oraz prywatności.
W przygotowanym przez EROD materiale filmowym przypomniano, jak ważna jest współpraca organów nadzorczych, których kompetencje określa RODO w zapewnianiu bezpieczeństwa danych i zaprezentowano przykłady działań, jakie podjęto w ostatnim czasie na rzecz skuteczniejszego przestrzegania prawa ochrony danych osobowych i prywatności.
Film zawierający napisy w polskiej wersji językowej jest dostępny poniżej.
Okazją do prezentacji dokonań EROD i jej członków jest Dzień Ochrony Danych Osobowych, który przypada 28 stycznia. Został on ustanowiony przez Komitet Ministrów Rady Europy. Obchodzony w rocznicę sporządzenia Konwencji nr 108 RE o ochronie osób w związku z automatycznym przetwarzaniem danych osobowych podpisanej w Strasburgu dn. 28 stycznia 1981 r. Konwencja ta jest najstarszym aktem prawnym o zasięgu międzynarodowym, który reguluje zagadnienia związane z ochroną danych osobowych.
Dzień Ochrony Danych Osobowych ma zwrócić uwagę wszystkich obywateli państw Europy na kwestie związane z ochroną danych i przyczynić się do podniesienia poziomu wiedzy w tym zakresie. Co roku jest także obchodzony w Polsce.
W tym roku UODO zaplanował ogólnopolskie obchody tego święta na 31 stycznia, kiedy to w Ełku odbędzie się konferencja naukowa „Przyszłość ochrony danych osobowych w świetle rozwoju technologii”.