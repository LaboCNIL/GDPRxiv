Urząd Ochrony Danych Osobowych zaprasza do obejrzenia webinarium na temat zabezpieczeń technicznych przetwarzanych danych osobowych.
Tematyka webinarium obejmuje zagadnienia będące odpowiedzią na pytania administratorów i inspektorów ochrony danych skierowane w tym temacie do UODO.
Zgodnie z przepisami ogólnego rozporządzenia o ochronie danych (RODO) jednym z podstawowych obowiązków administratora jest wdrożenie odpowiednich środków technicznych i organizacyjnych, zapewniających bezpieczeństwo przetwarzanych danych i zgodność ich przetwarzania z przepisami rozporządzenia.
Administratorzy muszą też na bieżąco sprawdzać skuteczność już funkcjonujących zabezpieczeń, ponieważ stosowanie niesprawdzonego rozwiązania po pierwsze może wyeliminować jego wartość, po drugie zaś może dać fałszywe poczucie bezpieczeństwa oraz może skutkować pominięciem (niewykryciem) krytycznej podatności, która wykorzystana spowoduje bardzo negatywne skutki. W szczególności może doprowadzić do naruszenia ochrony danych osobowych.
Ważne jest zatem, by stosowanie zabezpieczeń miało charakter ciągłego procesu, a nie jednorazowego wdrożenia. Pozwala to identyfikować nowe podatności w stosowanych systemach, czyli słabości bądź luki w zabezpieczeniach, które nie były znane w momencie uruchamiania danych rozwiązań.  Wykorzystanie takich podatności przez tzw. cyberprzestępców może zakłócać funkcjonowanie np. danego systemu, czy doprowadzić do incydentów bądź naruszeń ochrony danych osobowych.
Webinarium poświęcone tematyce technicznych zabezpieczeń przetwarzania danych osobowych będzie kontynuacją ubiegłorocznego spotkania, podczas którego podniesiono temat „Zgłoszenia naruszeń ochrony danych osobowych w praktyce”.
Zapraszamy do obejrzenia webinarium.