Europejska Rada Ochrony Danych (EROD) wydała pierwszą opinię w sprawie kryteriów certyfikacji. Opinię przyjęto 1 lutego 2022 r. podczas 60. posiedzenia plenarnego EROD.
Opinia EROD dotyczy projektu decyzji luksemburskiego organu nadzorczego w sprawie kryteriów certyfikacji RODO-CARPA. Jest to pierwsza opinia EROD w sprawie spójności kryteriów dotyczących ogólnokrajowego systemu certyfikacji.
System certyfikacji RODO-CARPA jest systemem ogólnym, który nie skupia się na konkretnym sektorze lub rodzaju przetwarzania. Obejmuje on wymogi dotyczące zarządzania ochroną danych w organizacji, w odniesieniu do czynności przetwarzania. Kryteria te mają zastosowanie do operacji przetwarzania prowadzonych przez administratorów i podmioty przetwarzające z Luksemburga.
Opinia EROD ma na celu zapewnienie spójności i prawidłowego stosowania kryteriów certyfikacji wśród organów nadzorczych w Europejskim Obszarze Gospodarczym. W tym celu, jak wskazuje EROD w opinii, należy wprowadzić kilka zmian do przedstawionego projektu kryteriów certyfikacji.
Po zatwierdzeniu mechanizmu certyfikacji przez luksemburski organ nadzorczy, zostanie on również dodany do rejestru mechanizmów certyfikacji oraz znaków jakości w dziedzinie ochrony danych, zgodnie z art. 42 ust. 8 RODO.
Agenda 60. posiedzenia plenarnego EROD
Oświadczenie prasowe z 60. posiedzenia plenarnego EROD
Tłumaczenie oświadczenia w języku polskim dostępne jest w załączniku poniżej.