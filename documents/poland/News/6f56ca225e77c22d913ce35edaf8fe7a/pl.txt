Już po raz siedemnasty 28 stycznia będziemy obchodzić w Polsce, ustanowiony przez Radę Europy, Dzień Ochrony Danych Osobowych. Z tej okazji Jan Nowak, Prezes UODO przygotował list otwarty do uczestników XIII edycji programu edukacyjnego „Twoje dane – Twoja sprawa”.
Prezes Urzędu Ochrony Danych Osobowych podkreślił, że coroczne obchody Dnia Ochrony Danych Osobowych i współpraca ze szkołami w ramach programu „Twoje dane – Twoja sprawa” są dla niego źródłem nadziei i inspiracji w codziennym pełnieniu obowiązków.
Dzień Ochrony Danych Osobowych to szczególna okazja do zwrócenia uwagi na wyzwania związane z potrzebą ochrony prywatności i danych osobowych w dobie szybkiego rozwoju nowych technologii.
– W tak dynamicznie zmieniającym się świecie nowych technologii każdy dzień przynosi nowe rozwiązania, a także narzędzia do nauki, komunikacji czy zabawy. Każde z tych rozwiązań tworzy dla nas szanse rozwoju. Jednocześnie zdobycze technologii stwarzają też zagrożenia, których możemy nie dostrzegać. I choć wyzwań dla ochrony danych osobowych w szybko rozwijającym się technologicznie świecie nie brakuje, to nie jesteśmy względem nich bezbronni. Szkoła jest miejscem, w którym o tych wyzwaniach można i trzeba rozmawiać. Wiedza dotycząca zastosowań nowych technologii jest niezbędna do bezpiecznego funkcjonowania we współczesnym świecie – przypomniał Prezes UODO.
Jan Nowak wyraził nadzieję, że Dzień Ochrony Danych Osobowych będzie stanowił wyjątkową okazję do podejmowania wielu różnorodnych aktywności w szkołach, a także spotkań i wymiany poglądów podczas organizowanych wydarzeń.
***
Pełna treść listu otwartego Prezesa UODO do uczestników XIII edycji programu edukacyjnego „Twoje dane ─ Twoja sprawa” znajduje się w załączniku do komunikatu.