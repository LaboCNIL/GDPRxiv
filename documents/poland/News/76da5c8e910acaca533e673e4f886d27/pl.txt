Urząd Ochrony Danych Osobowych zaprasza uczniów szkół podstawowych i szkół ponadpodstawowych na cykl ogólnopolskich lekcji pod hasłem „#ODOlekcje”, które poprowadzą przedstawiciele UODO oraz liderzy programu edukacyjnego „Twoje dane – Twoja sprawa”.
Zajęcia będą organizowane, aby dostarczyć uczniom wiedzy o bezpiecznym funkcjonowaniu w świecie nowych technologii. Inicjatywa służy także podkreśleniu wartości ochrony danych osobowych i prywatności w życiu każdego człowieka, a zwłaszcza ludzi młodych.
W roku szkolnym 2022/2023 zajęcia będą odbywały się raz w miesiącu od listopada do kwietnia, w godz. 10.00–10.45. Atutami planowanych zajęć są: formuła online, różnorodność tematów podkreślających rolę i znaczenie różnych aspektów ochrony prywatności i danych osobowych dla młodego pokolenia, a także dostosowanie tematyki i sposobu realizacji lekcji także do potrzeb uczniów z niepełnosprawnościami.
Wśród tematów lekcji online zaplanowano takie zagadnienia, jak: prywatność, ochrona danych osobowych i bezpieczne posługiwanie się takimi danymi w Internecie lub nowych technologii, świadome zarządzanie wizerunkiem, w tym zwłaszcza podczas korzystania z mediów społecznościowych, rozpoznawanie zagrożeń związanych z posługiwaniem się danymi osobowymi w świecie wirtualnym.