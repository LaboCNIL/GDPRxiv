Już w lipcu br. Urząd Ochrony Danych Osobowych rozpoczyna nową, bezpłatną inicjatywę edukacyjną pn. „Letnia Akademia Liderów RODO”. To projekt edukacyjny dla studentów i absolwentów wzbogacający ich o praktyczną wiedzę na temat zasad ochrony danych osobowych. Nabór zakończony!
Akademia ma zasięg ogólnopolski i skierowana jest do studentów III–V roku prawa, administracji, stosunków międzynarodowych i informatyki oraz absolwentów tych kierunków, którzy ukończyli studia nie później niż trzy lata temu.
– Najlepsi eksperci będą kształcić przyszłych liderów z zakresu ochrony danych osobowych. Gwarantują to między innymi kadry Urzędu Ochrony Danych Osobowych, jak również wybitni eksperci zewnętrzni. Nie zabraknie tematów związanych z nowymi technologiami, cyfryzacją i legislacją – powiedział Jakub Groszkowski, Zastępca Prezesa UODO.
Czego nauczą się uczestnicy LAL RODO?
Tematem przewodnim tegorocznej edycji Akademii są praktyczne aspekty ochrony danych osobowych i prywatności. Oznacza to, że odsłonimy przed studentami wszelkie tajniki stosowania ogólnego rozporządzenia ochrony danych (RODO). W gronie ekspertów i pod patronatem uznanych instytucji nie poprzestaniemy na czytaniu przepisów!
W szczególności wraz z zaproszonymi do projektu ekspertami nauczymy:
• jak dbać o dane osobowe w czasach największych cyberwyzwań i galopującego postępu technologicznego
• jak złożyć skargę do Prezesa UODO
• jak zgłosić naruszenie ochrony danych osobowych
• jak przygotować się do kontroli UODO
• jak zrealizować obowiązki inspektora ochrony danych.
Odsłonimy kulisy działania organu nadzorczego i wytłumaczymy:
• dlaczego i jak Prezes UODO nakłada administracyjne kary pieniężne
• w jakim celu Prezes UODO współpracuje z Europejską Radą Ochrony Danych
• z jakiego powodu Prezes UODO prowadzi działania edukacyjne.
Co zyskają uczestnicy LAL RODO?
Podczas wykładów online i spotkań stacjonarnych od lipca do września 2023 roku studenci i młodzi absolwenci mogą zdobyć unikatową wiedzę i poszukiwane na rynku pracy umiejętności zawodowe, czerpiąc z wiedzy i doświadczenia ekspertów UODO oraz aktualnych liderów ochrony danych osobowych.
Na zakończenie naszych wakacyjnych spotkań, pod koniec września, uczestnicy otrzymają dyplomy ukończenia "Letniej Akademia Liderów RODO". Przed wyróżniającymi się uczestnikami otworzy się możliwość odbycia praktyk lub zdobycia zatrudnienia w Urzędzie Ochrony Danych Osobowych.
Uwaga! Uprzejmie informujemy, że z powodu bardzo dużego zainteresowania i ograniczonej liczby miejsc, rejestracja do tego projektu została zakończona!
Dziękujemy za zainteresowanie najnowszą inicjatywą edukacyjną UODO!