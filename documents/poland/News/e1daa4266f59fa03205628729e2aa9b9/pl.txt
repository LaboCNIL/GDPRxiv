Podczas 75. posiedzenia plenarnego, 14 lutego 2023 r., Europejska Rada Ochrony Danych przyjęła nowy program prac, określając w nim swoje priorytety i wprowadzając w życie cele strategiczne.
EROD będzie nadal priorytetowo traktować egzekwowanie przepisów w oparciu o inicjatywy takie jak ramy skoordynowanego egzekwowania prawa, sprawy o znaczeniu strategicznym i grupę ekspertów wspierających EROD. Ponadto EROD będzie wciąż opracowywała wytyczne wspierające i zachęcające organy ochrony danych do korzystania z pełnego zakresu dostępnych im narzędzi współpracy, takich jak obowiązek wzajemnej pomocy.
EROD planuje także poszerzać swój katalog zawierający blisko 200 dokumentów dotyczących ochrony danych i będzie kontynuowała swoje podstawowe prace nad harmonizacją i ułatwianiem przestrzegania przepisów. Rada w dalszym ciągu będzie zapewniać spójność decyzji krajowych organów ochrony danych poprzez wydawanie wiążących decyzji na mocy art. 65 RODO oraz doradzać unijnym prawodawcom w kwestiach związanych z ochroną danych, takich jak decyzje stwierdzające odpowiedni stopień ochrony.
Ponadto EROD zamierza opracowywać dalsze wytyczne i narzędzia w zakresie podnoszenia świadomości na temat RODO dla szerszej grupy odbiorców. Rada opracuje nowe wytyczne dotyczące między innymi wzajemnego oddziaływania między aktem w sprawie sztucznej inteligencji a RODO oraz w sprawie korzystania z mediów społecznościowych przez organy publiczne.