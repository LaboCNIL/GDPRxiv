Skąd pochodzi największe zagrożenie dla danych osobowych? Jak zareagować w przypadku wycieku danych osobowych czy ataku hakerskiego, a jak w przypadku wyłudzenia danych osobowych? Odpowiedzi na te pytania dostarczy webinarium organizowane przez UODO 12 lipca 2022 r., o godz. 10.00.
Podczas wydarzenia zostaną zaprezentowane wnioski z badania pt. „Ochrona danych osobowych w 2022 roku”, które zostały przedstawione w dwuczęściowym raporcie: „Wiedza na temat bezpieczeństwa danych osobowych w Polsce” oraz „Cyberzagrożenia – czego boją się Polacy?”. Badanie przeprowadził serwis ChronPESEL.pl oraz Krajowy Rejestr Długów BIG SA, pod patronatem UODO.
Po prezentacji wyników badania odbędzie się debata z udziałem ekspertów z zakresu ochrony danych osobowych. Podczas dyskusji zostaną przedstawione zagrożenia, jakie obecnie występują w przestrzeni wirtualnej i zasady ochrony danych osobowych w odniesieniu do tych zagrożeń. Prelegenci odniosą się także do zaprezentowanych wyników badania dostępnych w raporcie, skomentują, jak odpowiedzi ankietowanych mogą wpłynąć na życie codzienne obywateli. Nie zabraknie także odniesień do aktualnych wyzwań w ochronie danych osobowych w kontekście np. nowoczesnych technologii.
Warunki udział w webinarium
Liczba miejsc w wydarzeniu jest ograniczona, a o udziale decyduje kolejność przyłączenia się do wydarzenia. Link do konferencji będzie aktywny w dniu wydarzenia (https://uodo.clickmeeting.com/235619894/?r=AGZ2ZGZ3BQE8sSEvkMiRu3k8MI90MJWkoKu2DTuvpJVhqTWcYzA5sUj0ZwpmZQHmAN____)
Zapis wideo wydarzenia zostanie udostępniony na stronie www.uodo.gov.pl w późniejszym terminie.
O raporcie
Pierwsza część raportu pt. „Wiedza na temat bezpieczeństwa danych osobowych w Polsce” zawiera analizę wyników badania oraz komentarze i wskazówki ekspertów na co dzień zajmujących się ochroną danych osobowych na temat wniosków wynikających ze sprawdzenia stanu wiedzy Polaków.
Druga część raportu pt. „Cyberzagrożenia – czego boją się Polacy?” odnosi się do zagadnień związanych z bezpieczeństwem Polaków w sieci. Wyniki badania dostarczają wiedzy o największych obawach związanym z naruszeniem ich poufności danych osobowych czy prawa do prywatności.
O badaniu
Dzięki badaniu „Ochrona danych osobowych w 2022 roku” udało się rozpoznać, czy Polacy mają świadomość nowych zagrożeń oraz jak radzą sobie, aby im przeciwdziałać czy minimalizować skutki zdarzeń niepożądanych. Tegoroczne badanie jest kontynuacją badania zrealizowanego w 2021 roku.
Ponadto wyniki obecnego badania pozwalają ocenić, jak dotychczasowe stosowanie ogólnego rozporządzenia o ochronie danych (od 25 maja 2018 r.) wpłynęło na zmianę świadomości Polaków odnośnie do dbania o dane osobowe.
Badanie zrealizowały serwis ChronPESEL.pl i Krajowy Rejestr Długów pod patronatem Urzędu Ochrony Danych Osobowych. Przeprowadzono je w marcu 2022 roku metodą CAWI na reprezentatywnej grupie 1007 respondentów przez IMAS International.
Po doświadczeniach związanych z pandemią koronawirusa, która przyczyniła się do upowszechnienia wielu rozwiązań online, a tym samym wzmożonej aktywności cyberprzestępców, mamy obecnie do czynienia z coraz to nowszymi zagrożeniami. Dlatego tak istotne jest, aby sprawdzić, czy poprzednie edycje raportów „Ochrona danych osobowych w czasie pandemii” oraz „Zagrożenia dla bezpieczeństwa i ochrony danych zdaniem Polaków” pomogły w budowaniu odpowiednich postaw wśród Polaków i czy zmienili oni dotychczasowe nawyki związane z ochroną danych osobowych.
Zapraszamy do zapoznania z materiałem wideo z webinarium "Cyberzagrożenia- czego boją się Polacy?"