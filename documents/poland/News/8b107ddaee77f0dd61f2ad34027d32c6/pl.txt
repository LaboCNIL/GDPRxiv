Prezes UODO zaprasza uczniów szkół podstawowych i ponadpodstawowych uczestniczących w XIII edycji programu „Twoje dane – Twoja sprawa” do wzięcia udziału w konkursie pod hasłem „Ochrona danych osobowych w cyfrowej dżungli”. Dodatkowo w oddzielnym konkursie wybierzemy najlepszą inicjatywę edukacyjną zrealizowaną w bieżącej edycji programu.
Konkursy startują 9 marca 2023 r., a laureatów poznamy w maju tego roku.
Konkurs dla uczniów
Celem konkursu jest zachęcenie młodych ludzi do głębszego zainteresowania się problematyką ochrony prywatności i danych osobowych w Internecie, popularyzowanie wiedzy o ochronie danych osobowych, a także podkreślenie istotnej roli tematyki ochrony prywatności i danych osobowych w życiu każdego człowieka.
Konkurs polega na nagraniu i zmontowaniu filmiku krótkometrażowego w formie rolki (reels) lub przygotowaniu pracy artystycznej w formie rysunku czy komiksu pt. „Ochrona danych osobowych w cyfrowej dżungli”.
Do umiejętnej ochrony danych osobowych potrzebna jest wiedza o ryzyku (zagrożeniach), przepisach, zabezpieczeniach i prawach, a prezentacja tych zagadnień w atrakcyjnej formie wizualnej pozwoli lepiej zrozumieć tę problematykę poprzez różnorodność środków wyrazu i artystycznej ekspresji dzieci i młodzieży.
Konkurs na najlepszą inicjatywę edukacyjną
Z kolei celem konkursu dla szkół i placówek doskonalenia nauczycieli jest promowanie najciekawszych inicjatyw edukacyjnych, upowszechnianie wiedzy o ochronie danych osobowych i prawa do prywatności wśród młodych ludzi, a także działanie na rzecz poszerzenia i pogłębienia wiedzy czy wzrostu świadomości uczniów i nauczycieli w obszarze ochrony danych osobowych.
Przedmiotem oceny w ramach tego konkursu będą inicjatywy edukacyjne zrealizowane w roku szkolnym 2022/2023 w ramach XIII edycji ogólnopolskiego programu edukacyjnego „Twoje dane - Twoja sprawa”. Chodzi o działania edukacyjne takie jak np.: zajęcia, gry, zabawy edukacyjne, warsztaty, mające na celu upowszechnienie wiedzy o ochronie danych osobowych i prawa do prywatności wśród uczniów i nauczycieli.
Nabór prac i ogłoszenie wyników
W obu konkursach prace konkursowe należy przysyłać do 14 kwietnia 2023 r. za pośrednictwem specjalnego formularza.
Jeśli chodzi o wyniki, to w przypadku obu konkursów UODO ogłosi je 12 maja 2023 r. na swojej stronie internetowej.
Na zwycięzców czekają atrakcyjne nagrody. Ponadto szkoła lub placówka doskonalenia nauczycieli, która zajmie I miejsca w konkursie na najlepszą inicjatywę edukacyjną, otrzyma szczególne wyróżnienie Prezesa UODO – statuetkę „Złote Pióro”.
Szczegółowe informacje nt. zasad udziału w konkursach dostępne są w regulaminach dodanych poniżej.
Zachęcamy do licznego uczestnictwa w konkursach!