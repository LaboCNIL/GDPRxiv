Urząd Ochrony Danych Osobowych planuje przeprowadzić we wrześniu br. webinarium na temat zabezpieczeń technicznych przetwarzanych danych osobowych. Już teraz zachęcamy do zadawania pytań na ten temat, na które odpowiemy podczas tego wydarzenia.
Zgodnie z przepisami ogólnego rozporządzenia ochrony danych (RODO) jednym z podstawowych obowiązków administratora jest wdrożenie odpowiednich środków technicznych i organizacyjnych, zapewniających bezpieczeństwo przetwarzanych danych i zgodność ich przetwarzania z przepisami rozporządzenia.
Administratorzy muszą też na bieżąco  sprawdzać skuteczność już funkcjonujących  zabezpieczeń, ponieważ stosowanie niesprawdzonego rozwiązania  po pierwsze może wyeliminować jego wartość, po drugie zaś może dać fałszywe poczucie bezpieczeństwa oraz może skutkować pominięciem (niewykryciem) krytycznej podatności, która wykorzystana spowoduje bardzo negatywne skutki. W szczególności może doprowadzić do naruszenia ochrony danych osobowych.
Ważne jest zatem, by stosowanie zabezpieczeń miało charakter ciągłego procesu, a nie jednorazowego wdrożenia. Pozwala to identyfikować nowe podatności w stosowanych systemach, czyli słabości bądź luki w zabezpieczeniach, które nie były znane w momencie uruchamiania danych rozwiązań.  Wykorzystanie takich podatności przez tzw. cyberprzestępców może zakłócać funkcjonowanie np. danego systemu, czy doprowadzić do incydentów bądź naruszeń ochrony danych osobowych.
Webinarium poświęcone tematyce technicznych zabezpieczeń przetwarzania danych osobowych będzie kontynuacją ubiegłorocznego spotkania, podczas którego podniesiono temat „Zgłoszenia naruszeń ochrony danych osobowych w praktyce”.
Już dziś zapraszamy administratorów oraz inspektorów ochrony danych  do zadawania pytań, na które udzielimy odpowiedzi podczas wydarzenia. Pytania powinny mieć charakter ogólny i nie odnosić się do rozwiązań oferowanych i realizowanych przez konkretnych producentów czy dostawców.
Pytania w formie tekstowej można przesyłać na adres web092022@uodo.gov.pl do dnia 1 sierpnia 2022, do godz. 10.00 z dopiskiem „Webinarium: Zabezpieczenia techniczne przetwarzanych danych osobowych”.
Zastrzegamy, że wiadomości zawierające linki lub załączniki typowe dla złośliwych skryptów, w tym pliki z rozszerzeniami używanymi przed podatne aplikacje, mogą zostać zablokowane.
Dokładny termin webinarium oraz link do konferencji zostanie opublikowany w oddzielnym komunikacie.