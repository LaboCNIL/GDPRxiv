UODO zaprasza młodzież do wzięcia udziału w „Letniej Akademii Ochrony Danych Osobowych”. To cykl webinariów upowszechniających wiedzę w tym zakresie wśród młodych ludzi.
Urząd Ochrony Danych Osobowych organizuje dla uczniów klas VII i VIII szkół podstawowych oraz uczniów szkół ponadpodstawowych cykl spotkań online z przedstawicielami UODO oraz liderami programu edukacyjnego „Twoje dane – Twoja sprawa”.
Codziennie, od 22 do 26 sierpnia 2022 roku, w godzinach 10:00–10:45, młodzież będzie mogła m.in.:
dowiedzieć się więcej o mechanizmach cyfrowej sztuki manipulacji, tzw. dark patterns;
poznać zasady ochrony danych osobowych oraz możliwe konsekwencje wynikające z naruszenia prawa do prywatności;
poszerzyć wiedzę na temat wykorzystywania danych biometrycznych jako inwazyjnej metody weryfikacji dostępu do urządzeń;
poznać praktyczne sposoby anonimizacji zdjęć, usuwania danych lokalizacyjnych i innych metod sprzyjających dbaniu o ochronę prywatność za pomocą bezpłatnych narzędzi informatycznych.
Zajęcia organizowane są w celu wsparcia młodych ludzi w kształtowaniu świadomych i odpowiedzialnych zachowań, aby bezpiecznie korzystali z Internetu, poprzez upowszechnienie wiedzy o zasadach posługiwania się danymi osobowymi w świecie nowych technologii. Inicjatywa służyć ma również podkreśleniu roli wartości ochrony danych osobowych w życiu każdego człowieka – przedstawicieli młodego pokolenia zwłaszcza.
Dodatkowo webinaria stanowią okazję do przybliżenia młodzieży celów ogólnopolskiego programu edukacyjnego „Twoje dane – Twoja sprawa” i zachęceniu do udziału w nim w nowym roku szkolnym, w nadchodzącej XIII edycji.
Udział w zajęciach jest bezpłatny.
Harmonogram spotkań:
22.08.2022 r. – „Dark patterns, czyli jak łowią w Sieci”
23.08.2022 r. – „Czy dane osobowe mogą być kolorowe? Czyli kolorowy element na czarno-białym tle”
24.08.2022 r. – „DODO Agencja – mitologiczna interwencja”
25.08.2022 r. – „Jak chronić swoją prywatność na zdjęciach?”
26.08.2022 r. – „Dane biometryczne – bezpieczeństwo czy ryzyko?”
Serdecznie zapraszamy!