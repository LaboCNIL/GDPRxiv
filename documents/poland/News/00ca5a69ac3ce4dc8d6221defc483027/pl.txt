─ Niech edukacja na temat ochrony prywatności oraz bezpiecznego przetwarzania danych osobowych będzie stałym elementem codziennego procesu kształcenia oraz solidnym fundamentem działań podejmowanych w placówkach oświaty ─ zaapelował Jan Nowak, Prezes UODO w liście otwartym do uczestników XII edycji programu edukacyjnego „Twoje dane ─ Twoja sprawa”.
List powstał w związku z przypadającym 28 stycznia 2022 r. XVI Dniem Ochrony Danych Osobowych.
Prezes UODO, zwracając się do uczestników programu edukacyjnego, przypomniał, że Dzień Ochrony Danych Osobowych ma za zadanie podkreślić, jak cenna jest prywatność oraz jaką wartość we współczesnym świecie zyskały dane osobowe. Jak dodał, święto to stanowi również okazję do refleksji nad sposobami bezpiecznego użytkowania technologii.
Prezes UODO wyraził nadzieję, że tegoroczne obchody będą dla szkolnych społeczności dogodną okazją do poszerzenia horyzontów poprzez zdobycie wiedzy i umiejętności potrzebnych do świadomego korzystania z dobrodziejstw nowych technologii, z którymi styczność mamy na każdym kroku, w każdym aspekcie współczesnego życia. Tym samym nawiązał do tematu przewodniego tegorocznych obchodów Dnia Ochrony Danych Osobowych, którym jest „Ochrona danych osobowych na co dzień”.
Jednocześnie przypomniał, że corocznie organizowane wydarzenie jest okazją do podjęcia wielu lokalnych inicjatyw edukacyjnych, które wzbogacają ogólnopolskie obchody tego szczególnego święta.
Treść listu otwartego jest dostępna poniżej.