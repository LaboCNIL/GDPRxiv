22.12.2020
O nouă sancțiune aplicată unei autorități publice
 
Autoritatea Națională de Supraveghere a finalizat în data de 11.12.2020 o investigație la Municipiul Cluj-Napoca, reprezentat prin Primar, pentru Direcția Generală de Poliție Locală Cluj-Napoca și a constatat încălcarea dispozițiilor art. 5 alin. (1) lit. a) raportat la art. 6 alin. (1) din Regulamentul General privind Protecția Datelor.
Municipiul Cluj-Napoca, pentru Direcția Generală de Poliție Locală Cluj-Napoca a fost sancționat contravențional cu avertisment, în temeiul art. 58 alin. (2) lit. b) din Regulamentul (UE) 2016/679, raportat la art. 14 alin. (11) și art. 15 alin. (1) din Legea nr. 102/2005, precum și în temeiul art. 12-14 din Legea nr. 190/2018, coroborate cu art. 7 din O.G. nr. 2/2001, întrucât personalul Direcției Generale de Poliție Locală Cluj-Napoca, aflat în exercitarea misiunilor și activităților specifice, a prelucrat date cu caracter personal prin utilizarea sistemului audio-video portabil de tip ”Body-Worn Camera” (care prelucrează imaginea și vocea), începând cu luna octombrie 2019, fără să existe o obligaţie legală a operatorului și fără îndeplinirea vreunei alte condiții prevăzute la art. 6 alin. (1) din RGPD, deși potrivit art. 5 alin. (1) lit. a) din RGPD, operatorul avea obligația de a prelucra datele în mod legal, echitabil și transparent față de persoana vizată.
Sancțiunea avertismentului a fost însoțită de aplicarea unei măsuri corective, prin planul de remediere, potrivit dispozițiilor art. 12- 14 din Legea nr. 190/2018 privind măsuri de punere în aplicare a Regulamentului (UE) 2016/679 al Parlamentului European şi al Consiliului din 27 aprilie 2016 privind protecţia persoanelor fizice în ceea ce priveşte prelucrarea datelor cu caracter personal şi privind libera circulaţie a acestor date şi de abrogare a Directivei 95/46/CE (Regulamentul general privind protecţia datelor). Astfel, în sarcina operatorului s-a dispus asigurarea conformității operațiunilor de prelucrare, efectuate prin utilizarea sistemelor audio-video portabile de tip ”Body-Worn Camera”, cu dispozițiile art. 5 și art. 6 din RGPD.
Investigația a fost efectuată ca urmare a primirii unei sesizări cu privire la încălcarea legislației privind protecția datelor cu caracter personal de către Direcția Generală de Poliție Locală Cluj-Napoca.
S- a constatat că Direcția Generală de Poliție Locală Cluj-Napoca prelucrează date cu caracter personal prin intermediul sistemelor audio-video portabile de tip ”Body-Worn Camera”, utilizate de către polițiștii locali aflați în exercitarea atribuțiilor de serviciu pentru înregistrarea următoarelor categorii de intervenții și acțiuni:
a) legitimarea persoanelor;
b) conducerea persoanelor la sediul poliției locale;
c) utilizarea forței și a mijloacelor din dotare;
d) efectuarea controlului coporal sau al bagajului;
e) oprirea vehiculelor;
f) constatarea infracțiunilor flagrante și a contravențiilor;
g) cele determinate de prevenirea unui pericol imminent la adresa vieții, sănătății și integrității fizice a unei persoane.
Direcția Generală de Poliție Locală Cluj-Napoca nu a putut face dovada respectării art. 6 alin. (1) din RGPD privind legalitatea prelucrării efectuate prin intermediul sistemului audio-video portabil de tip ”Body-Worn Camera”. 
În consecință, s-a constatat că prelucrarea datelor cu caracter personal (imagine, voce) s-a efectuat fără îndeplinirea condițiilor de legalitate prevăzute la art. 6 alin. (1) din RGPD.
 
Direcția juridică și comunicare
A.N.S.P.D.C.P.