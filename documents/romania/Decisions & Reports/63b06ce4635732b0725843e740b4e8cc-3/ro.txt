Altă amendă pentru încălcarea RGPD
 
Autoritatea Națională de Supraveghere a finalizat în data de 19 noiembrie 2019 o investigație la operatorul Globus Score SRL (fosta Instrumental Theory SRL), ca urmare a unei sesizări și a constatat încălcarea dispozițiilor art. 83 alin. (5) lit. e) din Regulamentul General privind Protecția Datelor, raportat la art. 58 alin. (1) lit. a) și lit. e) și coroborat cu art. 8 din O.G. nr. 2/2001.
Operatorul Globus Score SRL a fost sancționat contravențional cu amendă în cuantum de 9551,800 lei, echivalentul sumei de 2000 EURO.
Întrucât operatorul nu a răspuns solicitărilor instituției noastre, acesta a fost inițial sancționat cu avertisment pentru încălcarea art. 58 alin. (1) lit. a) și lit. e) din Regulamentul (UE) 2016/679.
De asemenea, operatorului i-a fost aplicată măsura corectivă de a transmite autorității de supraveghere, în scris, toate informațiile solicitate, în termen de 5 zile lucrătoare de la comunicarea procesului-verbal.
Întrucât operatorul Globus Score SRL nu a adus la îndeplinire măsura corectivă dispusă de către  Autoritatea Națională de Supraveghere, a fost sancționat cu amendă.
Totodată, operatorului i s-a aplicat și măsura corectivă de a transmite Autorității, în scris, toate informațiile solicitate.
 
ANSPDCP