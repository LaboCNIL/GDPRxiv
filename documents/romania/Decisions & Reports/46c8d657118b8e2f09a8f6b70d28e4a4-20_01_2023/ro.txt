20.01.2023
28 Ianuarie 2023 - ZIUA EUROPEANĂ A PROTECŢIEI DATELOR
 
Data de 28 ianuarie 2023 marchează celebrarea Zilei Europene a Protecției Datelor de către toate statele membre ale Consiliului Europei, când se împlinesc 42 de ani de la adoptarea Convenției 108 pentru protecția persoanelor referitoare la prelucrarea automatizată a datelor cu caracter personal, de către Consiliul Europei, primul instrument juridic în domeniu.
Sărbătorirea anuală a acestei zile se subsumează obiectivului ridicării nivelului de conștientizare a publicului larg cu privire la regulile de utilizare a datelor cu caracter personal, sub egida evidențierii importanței dreptului la viață privată și la protecția datelor personale.
Pentru celebrarea Zilei Europene a Protecţiei Datelor, pe data de 27 ianuarie 2023, instituția noastră va organiza Conferința on-line intitulată „Efectivitatea aplicării GDPR într-o lume conectată”, în care se vor prezenta și dezbate aspecte relevante din cazuistică. La acest eveniment au fost invitate, în principal, autoritățile și instituțiile publice centrale reprezentative, cele mai importante asociații și uniuni profesionale, camere de comerț, companii și reprezentanți mass-media.
Marcarea Zilei Europene a Protecției Datelor se va realiza și cu sprijinul postului național de televiziune TVR și a Societății de Transport București, care vor difuza clipul informativ privind Regulamentul General privind Protecția Datelor (mesaj de interes public), realizat de ANSPDCP.
În acest context, menționăm că instituția noastră a inițiat o colaborare cu Ministerul Educației și cu Autoritatea Națională pentru Protecția Drepturilor Copilului și Adopție, în vederea identificării mijloacelor adecvate destinate creșterii nivelului de conştientizare cu privire la regulile de prelucrare a datelor personale și riscurile implicate.
De asemenea, pentru cei interesați, informații sintetice privind activitatea Autorității din anul anterior sunt prezentate, ca în fiecare an, în Broșura dedicată Zilei Europene a Protecției Datelor, disponibilă, alături de pliantul aferent, la adresa www.dataprotection.ro/informatii generale/informatii de interes public/materiale informative.
Direcția juridică și comunicare
ANSPDCP