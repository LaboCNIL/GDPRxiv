18.10.2022
Sancțiuni pentru încălcarea RGPD
         
 
1. Autoritatea Națională de Supraveghere a finalizat o investigație la SC Materiale Constructii Online SRL, în calitate de operator, în cadrul căreia a constatat încălcarea dispozițiilor Regulamentului General privind Protecția Datelor.
 
SC Materiale Construcții Online SRL, în calitate de operator, a fost sancționată contravențional cu amendă în cuantum de 9.897,2 lei (echivalentul sumei de 2000 EURO), pentru încălcarea dispozițiilor art. 58 alin. (1), coroborat cu art. 83 alin. (5) din Regulamentul General privind Protecția Datelor.
Investigația a fost demarată ca urmare a unei plângeri formulate de un petent care a reclamat faptul că reprezentanții site-ului www.depozit-online.ro nu au dat curs solicitărilor sale de ștergere a contului.
În cadrul investigației în scris efectuate la SC Materiale Construcții Online SRL, deținătoare a site-ului www.depozit-online.ro, s-a constatat că acest operator nu a furnizat informațiile solicitate de Autoritatea Națională de Supraveghere prin adresele transmise.
 
 
2. Autoritatea Națională de Supraveghere a finalizat o altă investigație la o persoana fizică, în calitate de operator, în cadrul căreia a constatat încălcarea dispozițiilor Regulamentului General privind Protecția Datelor.
 
Persoana fizică, în calitate de operator, a fost sancționată contravențional cu amendă în cuantum de 729 lei (echivalentul sumei de 150 EURO), pentru încălcarea dispozițiilor art. 6 alin. (1) lit. a) din Regulamentul General privind Protecția Datelor.
În cadrul investigației s-a constatat că, în calitate de operator, o persoana fizică care a avut acces la anumite date divulgate accidental, a folosit neautorizat respectivele date, fără a avea consimțământul persoanei căreia îi aparțineau datele.
                         
A.N.S.P.D.C.P.