18.11.2022
Sancțiune pentru încălcarea RGPD
 
Autoritatea Națională de Supraveghere a finalizat în luna octombrie 2022 o investigație la Asociația de Proprietari Bld. Pipera 1-2E și a constatat încălcarea dispozițiilor art. 58 alin. (1) și art. 83 alin. (5) lit. e) din Regulamentul General privind Protecția Datelor.
Ca atare, operatorul a fost sancționat contravențional cu amendă în cuantum de 1,480.98 lei (echivalentul a 300 EURO).
Investigația a fost demarată ca urmare a unei plângeri din partea unei persoane fizice care a semnalat faptul că președintele Asociației de Proprietari Bld. Pipera 1-2E a dezvăluit pe grupul de Whatsapp al blocului înregistrări din sistemul de supraveghere video administrat de Asociație care cuprindeau imagini cu petiționarul.
În cadrul investigației efectuate, ca urmare a faptului că operatorul nu a furnizat informațiile solicitate de instituția noastră, în termenul legal, s-a constatat încălcarea prevederilor art. 58 alin. (1) și art. 83 alin. (5) lit. e) din Regulamentul General privind Protecția Datelor. 
 
Direcția juridică și comunicare
A.N.S.P.D.C.P.