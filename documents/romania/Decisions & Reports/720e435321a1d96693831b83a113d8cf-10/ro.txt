O nouă sancțiune pentru încălcarea RGPD
                     
 Autoritatea Națională de Supraveghere a finalizat în data de 23.04.2020 o investigație la operatorul Telekom Romania Communications SA și a constatat încălcarea dispozițiilor art. 32 din Regulamentul General privind Protecția Datelor.
 
Operatorul Telekom Romania Communications SA a fost sancționat contravențional cu amendă în cuantum de 14524.2 lei, echivalentul a 3.000 EURO.
 
Investigația a fost demarată în urma primirii unor plângeri prin care petentul a reclamat utilizarea frauduloasă a datelor sale personale la încheierea unor contracte pe numele său de către Telekom Romania Communications SA.
În cursul desfășurării investigației Autoritatea Națională de Supraveghere a constatat că operatorul nu a implementat suficiente măsuri de securitate care să includă verificarea exactității datelor personale colectate telefonic (la distanță) în scopul încheierii contractelor.
Acest fapt a condus la o prelucrare ilegală a datelor petentului prin încheierea unor contracte de abonament pe numele său, folosind datele personale din contractul preexistent, fără verificarea corectitudinii acestora, contrar obligațiilor prevăzute de art. 32 din RGPD. În acest sens, art. 32 prevede, printre altele, la alin. (1) lit. b) și obligația operatorului de a implementa măsuri tehnice şi organizatorice adecvate, incluzând capacitatea de a asigura confidenţialitatea, integritatea, disponibilitatea şi rezistenţa continue ale sistemelor şi serviciilor de prelucrare.
De asemenea, operatorului i s-a aplicat și măsura corectivă de a asigura conformitatea cu RGPD a operațiunilor de colectare și prelucrare ulterioară a datelor personale, prin implementarea unor proceduri eficiente de identificare a persoanelor, care să prevină prelucrarea ilegală a datelor personale și dezvăluirea lor neautorizată, atât de către angajații/colaboratorii Telekom Romania Communications SA, cât și de către persoanele împuternicite și angajații/colaboratorii acestora,  precum și instruirea regulată a acestora și verificarea periodică a respectării instrucțiunilor date, raportat la art. 58 alin. (2) lit. d) din RGPD.   
 
A.N.S.P.D.C.P.