04.03.2021
Sancțiune pentru încălcarea RGPD aplicată unei persoane fizice 
 
Autoritatea Națională de Supraveghere a finalizat în data de 16.02.2021 o investigație la o persoană fizică, ce deținea, în același timp, funcția de Secretar General în cadrul unei filiale de sector din Municipiul București a unui partid politic și a constatat încălcarea dispozițiilor art. 32 alin. (1) și (2) și a prevederilor art. 58 alin. (1) lit. a) și e) din Regulamentul General privind Protecția Datelor.
Persoana fizică, în calitate de operator, a fost sancționată contravențional cu amendă în cuantum total de 2.437,35 lei (echivalentul în lei a 500 EURO).
Investigația a fost demarată ca urmare a primirii unei sesizări prin care s-a reclamat faptul că pe o rețea de socializare, pe pagina personală a unei persoane fizice ce deținea funcția de Secretar General în cadrul unei filiale de sector a unui partid politic, a fost publicată o listă cuprinzând 10 poziții cu persoane semnatare/susținători pentru alegerea Consiliului General și a Primarului Municipiului București, în cadrul căreia datele cu caracter personal ale acestora sunt accesibile, fiind dezvăluite numele și prenumele, semnătura, cetățenia, data nașterii, adresa, seria și numărul actului de identitate, opțiunea politică a persoanelor semnatare/susținătorilor.
În cursul desfășurării investigației Autoritatea Națională de Supraveghere a constatat că operatorul, contrar obligațiilor stabilite de art. 32 din RGPD, nu a implementat măsuri tehnice și organizatorice adecvate în vederea asigurării unui nivel de securitate corespunzător riscului prelucrării pentru drepturile și libertățile persoanelor fizice, ceea ce a condus la divulgarea către publicul larg și la accesul neautorizat la datele cu caracter personal ale unui număr de 10 persoane fizice vizate, susținători ai unui candidat la alegerile locale din septembrie 2020, deși potrivit art. 5 lit. f) din RGPD, avea obligația de a respecta principiul ,,integritate și confidențialitate”.
Așadar, operatorul a fost sancționat contravențional pentru încălcarea dispozițiilor art. 32 RGPD referitoare la securitatea prelucrărilor.
Totodată, operatorul a fost sancționat contravențional și pentru fapta prevăzută de art. 83 alin. (5) din Regulamentul (UE) 679/2016, raportat la art. 58 alin. (1) lit. a) și lit. e) și coroborat cu art. 8 din O.G. nr. 2/2001 întrucât nu a răspuns solicitărilor Autorității Naționale de Supraveghere a Prelucrării Datelor cu Caracter Personal.
Autoritatea a aplicat operatorului și măsura corectivă de ștergere a datelor dezvăluite prin postarea pe pagina personală de pe o rețea de socializare a listei cu persoane semnatare/susținătoare pentru alegerea Consiliului General și a Primarului Municipiului București.
 În acord cu cele de mai sus, considerentul (39) statuează că o ”(...) Datele cu caracter personal ar trebui prelucrate într-un mod care să asigure în mod adecvat securitatea şi confidenţialitatea acestora, inclusiv în scopul prevenirii accesului neautorizat la acestea sau utilizarea neautorizată a datelor cu caracter personal şi a echipamentului utilizat pentru prelucrare.”
În același timp, considerentul (83) prevede: ”În vederea menţinerii securităţii şi a prevenirii prelucrărilor care încalcă prezentul regulament, operatorul sau persoana împuternicită de operator ar trebui să evalueze riscurile inerente prelucrării şi să implementeze măsuri pentru atenuarea acestor riscuri, cum ar fi criptarea. Măsurile respective ar trebui să asigure un nivel corespunzător de securitate, inclusiv confidenţialitatea, luând în considerare stadiul actual al dezvoltării şi costurile implementării în raport cu riscurile şi cu natura datelor cu caracter personal a căror protecţie trebuie asigurată. La evaluarea riscului pentru securitatea datelor cu caracter personal, ar trebui să se acorde atenţie riscurilor pe care le prezintă prelucrarea datelor, cum ar fi distrugerea, pierderea, modificarea, divulgarea neautorizată sau accesul neautorizat la datele cu caracter personal transmise, stocate sau prelucrate în alt mod, în mod accidental sau ilegal, care pot duce în special la prejudicii fizice, materiale sau morale.”
 
A.N.S.P.D.C.P.