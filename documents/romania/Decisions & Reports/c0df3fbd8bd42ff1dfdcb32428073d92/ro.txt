01.10.2020
Sancțiuni pentru încălcarea RGPD
 
1) Autoritatea Națională de Supraveghere a Prelucrării Datelor cu Caracter Personal a finalizat o investigație la Megareduceri TV S.R.L., în cadrul căreia a constatat încălcarea anumitor dispoziții din Regulamentul General privind Protecția Datelor.
Astfel, Megareduceri TV S.R.L. a fost sancționată pentru faptul că nu a adus la îndeplinire măsura corectivă dispusă de a transmite răspuns la solicitările Autorității Naționale de Supraveghere a Prelucrării Datelor cu Caracter Personal, încălcându-se astfel instrucțiunile instituției noastre, faptă prevăzută art. 83 alin. (5) lit. e) din Regulamentul (UE) 679/2016. Ca atare, operatorul a fost sancționat cu amendă în cuantum de 14519,1 lei (echivalentul sumei de 3000 EURO).
Totodată, operatorului Megareduceri TV S.R.L. i s-a aplicat și o măsură corectivă, de a transmite Autorității Naționale de Supraveghere a Prelucrării Datelor cu Caracter Personal răspuns la adresele comunicate anterior în termen de 5 zile calendaristice, în temeiul art. 58 alin. (2) lit. d) din Regulamentul (UE) 679/2016.
Investigația a fost demarată ca urmare a faptului că mai mulți petenți au sesizat Autoritatea Naţională de Supraveghere a Prelucrării Datelor cu Caracter Personal cu privire la faptul că au primit prin sms mesaje comerciale care promovează serviciile de pe site-ul www.reducerazi.ro, fără să - și fi exprimat consimțământul pentru a primi astfel de mesaje pe numerele personale de telefon.
 
2) Autoritatea Naționale de Supraveghere a Prelucrării Datelor cu Caracter Personal a finalizat o investigație la Asociația de proprietari Militari R, comuna Chiajna, județul Ilfov, în cadrul căreia a constatat încălcarea anumitor dispoziții din Regulamentul General privind Protecția Datelor.
Astfel, asociația de proprietari a fost sancționată pentru faptul că nu a adus la îndeplinire măsura corectivă dispusă de a transmite răspuns la solicitările Autorității Naționale de Supraveghere a Prelucrării Datelor cu Caracter Personal, încălcându-se astfel instrucțiunile instituției noastre, fapta prevăzută de art. 83 alin. (5) din Regulamentul (UE) 679/2016. Ca atare, operatorul a fost sancționat cu amendă în cuantum de 9659 lei, echivalentul sumei de 2000 EURO;
Totodată, asociației de proprietari i s-a aplicat și o măsură corectivă, de a transmite în scris Autorității Naționale de Supraveghere a Prelucrării Datelor cu Caracter Personal toate informațiile solicitate prin adresa comunicată anterior, în termen de 5 zile calendaristice, în temeiul art. (58) alin. (1) lit. a) și e) din Regulamentul Regulamentul (UE) nr. 679/2016.
Sancțiunile au fost aplicate ca urmare a unei plângeri prin care petentul a reclamat faptul că nu i s-a răspuns la cererea transmisă asociației de proprietari.
Directia juridica si comunicare
A.N.S.P.D.C.P.