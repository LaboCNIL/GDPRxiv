08.11.2022
Amendă pentru încălcarea RGPD
 
Autoritatea Națională de Supraveghere a finalizat în luna octombrie 2022 o investigație la SC Prestige Media PHG SRL și a constatat încălcarea dispozițiilor art. 5 alin. (1) lit. a) și alin. (2) și art. 6 din Regulamentul General privind Protecția Datelor (RGPD).
În acest context, SC Prestige Media PHG SRL a fost sancționată cu amendă în cuantum de 24.683,5 lei (echivalentul sumei de 5.000 EURO).
Investigația a fost demarată ca urmare a unei sesizări cu privire la o posibilă încălcare a dispozițiilor RGPD prin publicarea pe site-ul operatorului a unor documente confidențiale printre care și decizii de încetare a contractelor individuale de muncă ale unor angajați ai unei alte societăți.
În cadrul investigației efectuate s-a constatat că pe respectivul site erau afișate 23 de decizii nominale de încetare a contractelor individuale de mandate/raporturilor de muncă ce conțineau date cu caracter personal (nume, prenume, funcție, număr contract de muncă, abateri disciplinare) ale mai multor persoane fizice, deși acestea nu aveau niciun fel de raporturi juridice cu SC Prestige Media PHG SRL.
De asemenea, s-a reținut faptul că operatorul nu a prezentat dovezi din care să rezulte că a prelucrat în mod legal datele personale din cele 23 de documente în contextul divulgării neautorizate în mediul on-line, prin publicarea acestora pe site-ul său, raportat la prevederile art. 6 din RGPD.
Ca atare, Autoritatea Națională de Supraveghere a constatat încălcarea de către SC Prestige Media PHG SRL a principiilor de prelucrare a datelor cu caracter personal prevăzute la art. 5 alin. (1) lit. a) și alin. (2) și a art. 6 din RGPD .
Totodată, operatorului i s-a aplicat și măsura corectivă de eliminare/anonimizare a informațiilor care permit identificarea persoanelor vizate din cuprinsul deciziilor de încetare a contractelor de mandat/raporturilor de muncă publicate pe site-ul său.
 
Direcția juridică și comunicare
A.N.S.P.D.C.P.