07.04.2023
Sancțiune pentru încălcarea RGPD
              
Autoritatea Națională de Supraveghere a finalizat în luna martie  2023 o investigație la operatorul REGENCY COMPANY SRL și a constatat încălcarea dispozițiilor art. 5 alin. (1) lit. a), b) și c) prin raportare la art. 6 din Regulamentul (UE) 2016/679.
Ca atare, operatorul a fost sancționat contravențional cu amendă în cuantum de 14.764,2 lei (echivalentul sumei de 3 000 EURO).
Investigația a fost demarată ca urmare a unei sesizări transmisă de o persoană fizică ce a semnalat o posibilă încălcare a dispozițiilor Regulamentului (UE) 2016/679.
Astfel, s-a semnalat faptul că angajații și colaboratorii societății REGENCY COMPANY SRL sunt supravegheați audio/video la locul de muncă, fără acordul acestora.
În cadrul investigației efectuate s-a constatat că operatorul, prin intermediul sistemului de supraveghere video instalat în birouri și în sala de mese, a prelucrat date cu caracter personal cu nerespectarea principiilor de prelucrare, în lipsa unui temei legal de prelucrare care să justifice o asemenea intruziune în viața privată a angajaților.
În același timp, s-a reținut că operatorul a prelucrat datele cu caracter personal ale angajaților săi (imaginea), în mod excesiv, prin intermediul acestui sistem de supraveghere video, scopurile declarate de acest operator (monitorizare acces persoane, asigurare securitate spații și bunuri, siguranța persoanelor) putându-se realiza prin mijloace mai puțin intruzive pentru viața privată a angajaților.
În temeiul art. 58 alin. (2) lit. d) din Regulamentul (UE) 2016/679,  s-a dispus operatorului și măsura corectivă constând în eliminarea utilizării camerelor de supraveghere video instalate în birouri și sala de mese, pentru care nu există un temei legal expres de prelucrare a datelor personale ale angajaților proprii, conform art. 6 din RGPD.
Direcția juridică și comunicare
A.N.S.P.D.C.P.