10.02.2021
Sancțiune pentru încălcarea RGPD
 
Autoritatea Națională de Supraveghere a finalizat în data de 25.01.2021 o investigație la operatorul ING Bank N.V. Amsterdam, Sucursala București și a constatat încălcarea dispozițiilor art. 29 și art. 32 alin. (2) și (4) din Regulamentul General privind Protecția Datelor.
Ca atare, operatorul ING Bank N.V. Amsterdam a fost sancționat contravențional cu amendă în cuantum de 4.874,40 lei (echivalentul a 1000 EURO).
În urma primirii unei notificări de încălcare a securității datelor din partea ING Bank N.V. Amsterdam s-a demarat o investigație și s-a constatat că acest operator a transmis, la două date diferite, unele fișiere către un partener contractual, prin intermediul unei societăți mandatare, în vederea emiterii unor polițe de asigurare. Fișierele transmise conțineau informații neactualizate, întrucât angajații departamentului de monitorizare al polițelor de asigurare nu au verificat și procesat polițele de asigurare în conformitate cu Procedura de lucru, fiind afectate 270 de persoane fizice.
Având în vedere aceste aspecte, s-a stabilit că nu au fost suficiente măsurile tehnice și organizatorice implementate de operator înainte de incident, ceea ce a condus la încălcarea confidențialității datelor cu caracter personal.
 
Direcția juridică și comunicare
A.N.S.P.D.C.P.