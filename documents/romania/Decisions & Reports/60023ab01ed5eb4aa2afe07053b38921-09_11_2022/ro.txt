09.11.2022
Amendă pentru încălcarea RGPD
 
Autoritatea Națională de Supraveghere a finalizat în luna octombrie a anului curent o investigație la operatorul SC Das Sense Society SRL căruia i-a aplicat o amendă, ca urmare a faptului că acesta nu a furnizat informațiile solicitate de instituția noastră, încălcând astfel prevederile art. 58 alin. (1) corelate cu dispozițiile art. 83 alin. (5) lit. e) din Regulamentul General privind Protecția Datelor.
Ca atare, SC Das Sense Society SRL a fost sancționată contravențional cu amendă în cuantum de 4.950 lei, echivalentul a 1000 EURO.
Investigația s-a desfășurat ca urmare a unor plângeri prin care se reclama faptul că la punctul de lucru al operatorului erau instalate camere de supraveghere care surprindeau imagini atât de pe domeniul public (trotuar și stradă), cât și de pe domeniul privat (rampa și scările de acces într-un complex de locuințe, accesul într-un supermarket).
În cadrul investigației efectuate, ca urmare a faptului că operatorul nu a dat curs solicitării de informații adresate de instituția noastră, s-a constatat încălcarea prevederilor art. 58 alin. (1) din Regulamentul General privind Protecția Datelor și s-a dispus sancționarea cu amendă a SC Das Sense Society SRL.
 
Direcția juridică și comunicare
A.N.S.P.D.C.P.