01.02.2023
Sancțiune pentru încălcarea RGPD
                  
Autoritatea Națională de Supraveghere a finalizat în luna ianuarie 2023 o investigație la operatorul Tensa Art Design SA și a constatat încălcarea dispozițiilor art. 21 alin. (3) din Regulamentul (UE) 2016/679.
Ca atare, operatorul a fost sancționat contravențional cu amendă în cuantum de 4927.3 lei (echivalentul a 1 000 EURO).
Investigația a fost demarată ca urmare a unei sesizări transmise de o persoană vizată care a reclamat faptul că operatorul Tensa Art Design SA îi trimite constant mesaje nesolicitate.
În cadrul investigației efectuate, s-a constatat că operatorul a transmis persoanei vizate prin intermediul poștei electronice, în repetate rânduri, mesaje comerciale nesolicitate, deși acesta solicitase anterior dezabonarea de la serviciul de newsletter.
Autoritatea Națională de Supraveghere a constatat că operatorul Tensa Art Design SA nu a respectat dispozițiile legale privind prelucrarea datelor cu caracter personal, întrucât nu a luat în considerare cererea persoanei vizate, trimisă prin e-mail, prin care și-a exercitat dreptul de opoziție și prin care a sesizat că s-a dezabonat de multe ori de la newsletter, încălcându-se astfel prevederile art. 21 alin. (3) din Regulamentul (UE) 2016/679.
În același timp, în cadrul investigației, operatorului i s-a aplicat și măsura corectivă de a lua măsuri necesare privind modificarea procedurilor existente la nivelul societății, astfel încât să fie respectate, în toate cazurile, drepturile persoanelor vizate prevăzute de Regulamentul (UE) 2016/679.
 
 
Direcția juridică și comunicare
A.N.S.P.D.C.P.