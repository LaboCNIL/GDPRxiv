Sancțiune pentru încălcarea RGPD
 
În data de 15.07.2020 Autoritatea Națională de Supraveghere a finalizat o investigație la operatorul Compania Națională Poșta Română și a constatat că acesta a încălcat prevederile art. 32 din Regulamentul General privind Protecţia Datelor, referitoare la securitatea prelucrării.
Operatorul Compania Națională Poșta Română a fost sancționat contravențional cu amendă în cuantum de 9.686,60 lei lei, echivalentul a 2000 euro.
Încălcarea securității și confidențialității datelor cu caracter personal a constat în faptul că operatorul nu a implementat măsuri tehnice și organizatorice adecvate (de exemplu, pseudonimizarea), atât în momentul stabilirii mijloacelor de prelucrare, cât şi în cel al prelucrării în sine, astfel încât să se pună în aplicare, în mod eficient, principiile de protecție a datelor și să se  integreze în acestea garanțiile necesare prelucrării, astfel încât să fie duse la îndeplinire cerințele RGPD și să se protejeze drepturile persoanelor vizate. 
Operatorul Compania Națională Poșta Română a fost sancționat deoarece nu a luat măsurile tehnice şi organizatorice adecvate care să prevină accesul neautorizat la datele cu caracter personal (adrese de e-mail și numere de telefon) pe adresa https://awb.posta-romana.ro aparținând Companiei Naționale Poșta Română, ceea ce a dus la compromiterea confidențialității datelor personale a 81 de persoane vizate.
Autoritatea Naţională de Supraveghere a efectuat investigația ca urmare a primirii din partea operatorului a unei notificări de încălcare a securității datelor, conform dispozițiilor art. 33 din RGPD. 
                                                                                                                                                                      A.N.S.P.D.C.P.