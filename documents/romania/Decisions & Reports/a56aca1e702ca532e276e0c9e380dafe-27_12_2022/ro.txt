27.12.2022
Sancțiune pentru încălcarea RGPD
 
Autoritatea Națională de Supraveghere a finalizat în luna noiembrie 2022 o investigație la Kaufland România  SCS și a constatat încălcarea dispozițiilor art. 29 și art. 32 alin. (1) lit. b) și alin. (2) și alin. (4) din Regulamentul (UE) nr. 2016/679.
Ca atare, operatorul Kaufland România SCS a fost sancționat contravențional cu amendă în cuantum de 14.779,80 de lei (echivalentul a 3000 EURO).
Investigația a fost demarată ca urmare a unei notificări de încălcare a securității datelor care a fost transmisă de operator în baza dispozițiilor art. 33 din Regulamentul (UE) 2016/679. 
Astfel, operatorul Kaufland România SCS a fost sesizat de o persoană vizată asupra faptului că o înregistrare video ce conținea imagini cu persoana sa din parcarea unuia dintre magazinele deținute de acest lanț comercial a apărut pe pagina web a unui ziar local.
În cadrul investigației efectuate, a rezultat că managerul de magazin a permis accesul unui angajat în camera de monitorizare, care a captat, cu telefonul personal mobil, imagini ale înregistrărilor video ce rulau și le-a transmis prin WhatsApp unui terț. Ulterior, imaginile au fost transmise prin postarea acestora de o publicație online. Ca urmare, au fost dezvăluite imaginea și numărul de înmatriculare al mașinii, fiind afectate de acest incident două persoane vizate.
S-a constatat că operatorul nu a luat măsuri pentru a se asigura că orice persoană fizică care acționează sub autoritatea sa și care are acces la date cu caracter personal nu le prelucrează decât la cererea sa și nu a luat măsuri adecvate pentru a proteja în mod continuu datele. 
De asemenea, nu a implementat măsuri tehnice și organizatorice adecvate în vederea asigurării unui nivel de confidențialitate și de securitate corespunzător riscului prelucrării generat în special, în mod accidental sau ilegal, de distrugerea, pierderea, modificarea, divulgarea neautorizată sau accesul neautorizat la datele cu caracter personal transmise, stocate sau prelucrate într-un alt mod.
În același timp, în temeiul dispozițiilor art. 58 alin. (2) din Regulamentul (UE) 2016/679, s-a dispus operatorului și măsura corectivă de a implementa instrucțiuni privind interzicerea utilizării echipamentului personal al angajaților (cum sunt: telefonul mobil, tabletele) pentru a filma/realiza fotografii/descărca/distribui înregistrări video prin utilizarea WhatsApp sau a rețelelor sociale.
 
Direcția juridică și comunicare
A.N.S.P.D.C.P