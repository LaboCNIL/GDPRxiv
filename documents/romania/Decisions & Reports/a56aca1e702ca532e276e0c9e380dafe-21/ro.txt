Sancțiune pentru încălcarea RGPD
 
Autoritatea Națională de Supraveghere a finalizat, în data de 16.12.2019, o investigație la operatorul SC Enel Energie S.A., constatând  următoarele:

 încălcarea dispozițiilor art. 5 alin. (1) lit. d) și (2) din Regulamentul General privind Protecția Datelor;
 încălcarea prevederilor art. 6 și art. 7 din Regulamentul General privind Protecția Datelor;
 încălcarea prevederilor art. 21 alin. (1) din Regulamentul General privind Protecția Datelor.

Operatorul S.C. Enel Energie S.R.L. a fost sancționat contravențional cu două amenzi, fiecare în cuantum de 14.334,30 lei, echivalentul sumei de 3000 EURO pentru încălcarea art. 5 alin. (1) lit. d), art. 6 alin. (1) lit. a) și art. 7 alin. (1) din Regulamentul General privind Protecția Datelor, respectiv pentru încălcarea dispozițiilor art. 21 alin. (1) din Regulamentul General privind Protecția Datelor.
Sancțiunile au fost aplicate ca urmare a unei plângeri prin care se reclama faptul că S.C Enel Energie S.A. a prelucrat nelegal datele petentului, neputând face dovada obținerii consimțământului acestuia pentru transmiterea de notificări pe această adresă de e-mail și fără respectarea principiului exactității. În plus, operatorul nu a luat măsurile necesare pentru dezactivarea transmiterii de notificări, deși petentul și-a exercitat dreptul de opoziție în mai multe rânduri.
Amenda a fost achitată de operator.
 
A.N.S.P.D.C.P.