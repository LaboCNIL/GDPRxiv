14.03.2023
Sancțiune pentru încălcarea RGPD
 
Autoritatea Națională de Supraveghere a finalizat în luna februarie a anului curent o investigație la operatorul Tinmar Energy SA în cadrul căreia a constatat încălcarea prevederilor art. 32 alin. (1) lit. b) și alin. (2) din Regulamentul General privind Protecția Datelor.
Ca atare, societatea Tinmar Energy SA a fost sancționată cu amendă în cuantum de 14.702,1 lei, echivalentul a 3.000 EURO.
Investigația a fost demarată ca urmare a transmiterii de către operator a unei notificări de încălcăre a securității datelor cu caracter personal în temeiul Regulamentului General privind Protecția Datelor.
În cadrul investigației efectuate s-a constatat faptul că încălcarea securității prelucrării datelor s-a produs prin accesarea neautorizată a serverului de e-mail al Tinmar Energy SA, ceea ce a condus la accesul la anumite date cu caracter personal, cum sunt: nume, prenume, e-mail, CNP, numere de telefon și adrese de domiciliu.
Astfel, operatorul Tinmar Energy SA a fost sancționat cu amendă pentru încălcarea prevederilor art. 32 alin. (1) lit. b) și alin. (2) din Regulamentul General privind Protecția Datelor, întrucât nu a implementat măsuri tehnice și organizatorice adecvate în vederea asigurării unui nivel de securitate corespunzător riscului prelucrării.
 
Direcția juridică și comunicare
A.N.S.P.D.C.P.