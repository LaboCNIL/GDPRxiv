Amendă pentru încălcarea RGPD
 
Autoritatea Națională de Supraveghere a finalizat în data de 10.04.2020 o investigație la operatorul Estee Lauder Romania SRL și a constatat că acesta a încălcat prevederile art. 6, art. 7 și art. 9 din Regulamentul General privind Protecția Datelor.
Operatorul Estee Lauder Romania SRL a fost sancționat contravențional cu amendă în cuantum de 14483,4 lei, echivalentul a 3.000 EURO.
Sancțiunea a fost aplicată operatorului ca urmare a unei plângeri prin care s-a reclamat prelucrări ilegale de date prin dezvăluirea și, respectiv, colectare de date personale (numele, prenumele, numărul de telefon, data nașterii și informații privind starea de sănătate), fără consimțământ sau alt temei legal.
Totodată, operatorului i s-a aplicat și măsura corectivă de a asigura conformitatea cu Regulamentul General privind Protecția Datelor a operațiunilor de colectare și prelucrare ulterioară a datelor personale, prin instruirea regulată a personalului propriu cu privire la importanța respectării regulilor de prelucrare a datelor personale ale angajaților săi, în fiecare situație de prelucrare a datelor personale, pentru a se evita dezvăluirea ilegală a acestora, raportat la art. 58 alin. (2) lit. d) din RGPD).
 
A.N.S.P.D.C.P.