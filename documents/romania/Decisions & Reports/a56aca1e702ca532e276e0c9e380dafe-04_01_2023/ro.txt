04.01.2023
Sancțiune pentru încălcarea RGPD
 
Autoritatea Națională de Supraveghere a finalizat în luna decembrie 2022 o investigație la operatorul Apă Canal Ilfov SA  și a constatat încălcarea dispozițiilor art. 32 alin. (1) lit. b), art. 32 alin. (2) și și art. 32 alin. (4) din Regulamentul (UE) 2016/679.
Ca atare, operatorul a fost sancționat contravențional cu amendă în cuantum de 14.757,60 RON, (echivalentul a 3000 EURO).
Investigația a fost demarată ca urmare a unei notificări de încălcare a securității datelor care a fost transmisă de operatorul Apă Canal Ilfov SA.
În cadrul investigației, s-a constatat că încălcarea securității prelucrării datelor s-a produs ca urmare a faptului că, pentru a transmite un mesaj electronic către utilizatorii înregistrați pe portalul online al societății, operatorul a introdus eronat adresele de e-mail la secțiunea ”To”, în loc de ”BCC”.
În consecință, a rezultat că această încălcare a condus la divulgarea neautorizată sau accesul neautorizat la date cu caracter personal (adresa de e-mail), astfel că, a fost afectat un număr semnificativ de persoane fizice.
S-a constatat că operatorul Apă Canal Ilfov SA nu a implementat măsuri tehnice și organizatorice adecvate în vederea asigurării unui nivel de securitate corespunzător riscului prelucrării.
 
Direcția juridică și comunicare
A.N.S.P.D.C.P