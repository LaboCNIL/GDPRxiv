22.12.2020
Sancțiune aplicată unei autorități publice
 
Autoritatea Națională de Supraveghere a finalizat în data de 11.12.2020 o investigație la UAT Sector 4 Municipiul București, reprezentata prin Primar, pentru Direcția Generală de Poliție Locală Sector 4  și a constatat încălcarea dispozițiilor art. 5 alin. (1) lit. a) raportat la art. 6 alin. (1) din Regulamentul General privind Protecția Datelor.
Operatorul a fost sancționat contravențional cu avertisment, însoțit de următoarea măsură corectivă, dispusă prin planul de remediere, respectiv să asigure conformitatea operațiunilor de prelucrare, efectuate prin utilizarea mijloacelor de supraveghere audio - video de tip „BADGE", cu dispozițiile art. 5 și art. 6 din RGPD. 
Măsura corectivă a fost aplicată în temeiul prevederilor art. 58 alin. (2) lit. i) din Regulamentul General privind Protecția Datelor, coroborate cu dispozițiile art. 12- 14 din Legea nr. 190/2018 privind măsuri de punere în aplicare a Regulamentului (UE) 2016/679 al Parlamentului European şi al Consiliului din 27 aprilie 2016 privind protecţia persoanelor fizice în ceea ce priveşte prelucrarea datelor cu caracter personal şi privind libera circulaţie a acestor date şi de abrogare a Directivei 95/46/CE (Regulamentul general privind protecţia datelor).
Investigația a fost demarată în urma primirii unei sesizări cu privire la încălcarea legislației privind protecția datelor și s-a constatat că Direcția Generală de Poliție Locală Sector 4 prelucrează date cu caracter personal prin intermediul unor mijloace de supraveghere audio - video portabile, de tip „BADGE", utilizate de către personalul Direcției în misiuni și activități derulate pe teren, în contextul în care polițiștilor locali le-a fost stabilită ierarhic obligația de a purta asupra lor, în timpul programului de lucru aceste mijloace de supraveghere audio — video.
La data efectuării investigației s-a constatat că nu există dispoziții legale care să reglementeze utilizarea unor sisteme de supraveghere audio — video portabile în activitatea polițiștilor locali.
Ca atare, s-a constatat că prelucrarea datelor cu caracter personal (imagine, voce) s-a efectuat fără îndeplinirea condițiilor de legalitate a prelucrării, așa cum sunt prevăzute în art. 6 alin. (1) din RGPD. Precizăm că, potrivit art. 5 alin. (1) lit. a) din RGPD, operatorul avea obligația de a prelucra datele în mod legal, echitabil și transparent față de persoanele vizate.
În acord cu cele de mai sus, considerentul (41) statuează că o măsură legislativă ar trebui să fie clară şi precisă, iar aplicarea acesteia ar trebui să fie previzibilă pentru persoanele vizate de aceasta, în conformitate cu jurisprudenţa Curţii de Justiţie a Uniunii Europene ("Curtea de Justiţie") şi a Curţii Europene a Drepturilor Omului.
În plus, considerentul (45) din RGPD precizează: ”În cazul în care prelucrarea este efectuată în conformitate cu o obligaţie legală a operatorului sau în cazul în care prelucrarea este necesară pentru îndeplinirea unei sarcini care serveşte unui interes public sau care face parte din exercitarea autorităţii publice, prelucrarea ar trebui să aibă un temei în dreptul Uniunii sau în dreptul intern. Prezentul regulament nu impune existenţa unei legi specifice pentru fiecare prelucrare în parte. Poate fi suficientă o singură lege drept temei pentru mai multe operaţiuni de prelucrare efectuate în conformitate cu o obligaţie legală a operatorului sau în cazul în care prelucrarea este necesară pentru îndeplinirea unei sarcini care serveşte unui interes public sau care face parte din exercitarea autorităţii publice. De asemenea, ar trebui ca scopul prelucrării să fie stabilit în dreptul Uniunii sau în dreptul intern. Mai mult decât atât, dreptul respectiv ar putea să specifice condiţiile generale ale prezentului regulament care reglementează legalitatea prelucrării datelor cu caracter personal, să determine specificaţiile pentru stabilirea operatorului, a tipului de date cu caracter personal care fac obiectul prelucrării, a persoanelor vizate, a entităţilor cărora le pot fi divulgate datele cu caracter personal, a limitărilor în funcţie de scop, a perioadei de stocare şi a altor măsuri pentru a garanta o prelucrare legală şi echitabilă.”
 
Direcția juridică și comunicare
A.N.S.P.D.C.P.