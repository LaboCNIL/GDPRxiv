Sancțiune pentru încălcarea RGPD
 
În data de 4.08.2020 Autoritatea Națională de Supraveghere a finalizat o investigație la Asociația de proprietari Bl. FC 5, orașul Năvodari, județul Constanța, în cadrul căreia a constatat încălcarea anumitor dispoziții din Regulamentul General privind Protecția Datelor.
Ca atare, asociația de proprietari a fost sancționată:

 pentru prelucrarea ilegală a imaginii unei persoane fizice, provenită din sistemul de supraveghere video al asociației, prin afișare la avizierul imobilului, cu încălcarea principiilor de prelucrare a datelor personale prevăzute de art. 5 din RGPD, coroborat cu art. 6 alin. (1) din RGPD, prin raportare la dispozițiile la art. 83 alin. (5) lit. a) din RGPD - amendă în cuantum de 2417,55 lei ( echivalentul a 500 euro);
 pentru neadoptarea de măsuri de securitate, tehnice și organizatorice, adecvate pentru protejarea datelor personale colectate prin intermediul sistemului de supraveghere video, în conformitate cu dispozițiile art. 25 și 32 din RGPD, prin raportare la dispozițiile art. 83 alin. (4) lit. a) din RGPD - avertisment;
 pentru lipsa unei informări complete a persoanelor vizate ale căror date personale le prelucrează prin intermediul sistemului de supraveghere video deținut, potrivit cerințelor art. 12 și 13 din RGPD, prin raportare la dispozițiile art. 83 alin. (5) lit. b) din RGPD – avertisment.

Totodată, asociației de proprietari i s-au aplicat și următoarele măsuri corective:

 de a asigura informarea completă a persoanelor vizate, prin furnizarea tuturor informațiilor prevăzute de art. 12-13 din RGPD, la loc vizibil, în apropierea camerelor de supraveghere instalate, în termen de 15 zile de la data comunicării procesului-verbal
 de a asigura conformitatea cu RGPD a operațiunilor de prelucrare prin adoptarea unor măsuri de securitate, tehnice și organizatorice, adecvate pentru protejarea datelor personale colectate prin intermediul sistemului de supraveghere video, inclusiv sub aspectul vizualizării imaginilor prin intermediul monitorului amplasat în holul de trecere și dezactivarea aplicației prin care se permite accesarea imaginilor de la distanță prin internet, prin stabilirea, în cadrul Adunării Generale a Asociației de Proprietari, a unui număr limitat de persoane care să aibă acces la acest sistem, al drepturilor ce pot fi alocate fiecăreia dintre acestea, al prevederii unor instrucțiuni clare de prelucrare pentru persoanele care prelucrează date sub autoritatea asociației.

Sancțiunile au fost aplicate ca urmare a unei plângeri prin care petentul a reclamat accesarea, utilizarea și dezvăluirea de către diverse persoane, fără temei legal, a unor imagini cu persoana sa, provenite din sistemul de supraveghere video al asociației de proprietari.
 
Directia juridica si comunicare
A.N.S.P.D.C.P.