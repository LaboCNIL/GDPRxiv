Sancțiune pentru încălcarea RGPD
 
Autoritatea Națională de Supraveghere a finalizat, în data de 14.04.2020, o investigație la operatorul Banca Comercială Română S.A., constatând încălcarea dispozițiilor referitoare la securitatea prelucrării, respectiv art. 32 alin. (4) coroborat cu art. 32 alin. (1) și alin. (2) din Regulamentul General privind Protecția Datelor.
Operatorul Banca Comercială Română S.A. a fost sancționat contravențional cu amendă în cuantum de 24163,50 lei, echivalentul sumei de 5000 EURO.
Investigația a fost demarată în urma primirii unei plângeri, iar în cursul desfășurării acesteia, Autoritatea Națională de Supraveghere a constatat că Banca Comercială Română S.A. nu a implementat măsuri tehnice și organizatorice adecvate în vederea asigurării unui nivel de securitate corespunzător riscului prelucrării. În același timp, operatorul nu a luat măsuri pentru a asigura că orice persoană fizică care acționează sub autoritatea sa și care are acces la date cu caracter personal nu le prelucrează decât la cererea sa, cu excepția cazului în care această obligație îi revine în temeiul dreptului Uniunii sau al dreptului intern.
Astfel, s-a constatat că a avut loc o colectare a copiilor actelor de identitate ale clienților persoanelor fizice (minori și reprezentanți legali) prin intermediul telefonului personal al unei angajate a operatorului, precum și transmiteri ale copiilor acestor acte la nivelul operatorului, prin aplicația Whatsapp, cu încălcarea procedurii de lucru interne.
 
A.N.S.P.D.C.P.