Amendă pentru încălcarea RGPD  
               
Autoritatea Națională de Supraveghere a finalizat în data de 21.05.2020 o investigație la operatorul Enel Energie Muntenia SA și a constatat încălcarea dispozițiilor art. 32 din Regulamentul General privind Protecția Datelor.
Operatorul Enel Energie Muntenia SA a fost sancționat contravențional cu amendă în cuantum de 19368,4 lei, echivalentul sumei de 4.000 EURO.
Investigația a fost demarată ca urmare a unei plângeri prin care petentul a sesizat încălcarea securității și confidențialității datelor cu caracter personal de către Enel Eergie Muntenia SA, prin transmiterea unor documente ce conțineau datele sale personale unui alt client Enel, utilizând poșta electronică.
În cursul desfășurării investigației Autoritatea Națională de Supraveghere a constatat că  operatorul nu a luat suficiente măsuri de securitate și confidențialitate care să prevină divulgarea accidentală a datelor cu caracter personal către persoane neautorizate, încălcându-se prevederile art. 32 din RGPD.
Totodată, operatorului i s-a aplicat și măsura corectivă de a asigura conformitatea cu RGPD a operațiunilor de colectare și prelucrare ulterioară a datelor personale, prin implementarea unor măsuri adecvate și eficiente de securitate, atât din punct de vedere tehnic, cât și din punct de vedere organizatoric.
 
ANSPDCP