Amendă pentru încălcarea RGPD
  
 Autoritatea Națională de Supraveghere a finalizat o investigație la operatorul BNP Paribas Personal Finance SA Paris Sucursala București (CETELEM IFN S.A.), constatând încălcarea dispozițiilor art. 12 alin. (3) din Regulamentul General privind Protecția Datelor.
Operatorul BNP Paribas Personal Finance SA a fost sancționat contravențional cu amendă în cuantum de 9508 lei, echivalentul sumei de 2000 EURO.
Investigația s-a demarat ca urmare a unor plângeri prin care se reclama faptul că operatorul nu a răspuns petentului în termenul prevăzut de art. 12 alin. (3) din Regulamentul General privind Protecția Datelor, deși acesta solicitase ștergerea anumitor date personale raportate în sistemul de evidență al Biroului de Credit.
În conformitate cu art. 12 alin. (3) din Regulamentul General privind Protecția Datelor, operatorul are obligaţia de a răspunde cererilor persoanelor vizate fără întârzieri nejustificate şi cel târziu în termen de o lună de la primirea cererii.
De asemenea, operatorului BNP Paribas Personal Finance SA i s-a aplicat și o măsură corectivă care a constat în adoptarea de măsuri, la nivelul societății, cu privire la soluționarea cererilor persoanelor vizate, astfel încât să fie respectate, în toate cazurile, prevederile art. 12 din Regulamentul (UE) 2016/679.
 
A.N.S.P.D.C.P.