03.01.2023
Amendă pentru încălcarea RGPD
 
Autoritatea Națională de Supraveghere a finalizat în luna noiembrie a anului curent o investigație la o Asociație de proprietari din Iași căreia i-a aplicat o amendă și un avertisment, astfel:

 amendă  în cuantum de 2.462,5 lei, echivalentul sumei de 500 EURO, pentru încălcarea dispozițiilor art. 83 alin. (5) lit. e) din RGPD;
 avertisment pentru încălcarea dispozițiilor art. 6 coroborat cu 83 alin. (5) lit. a) din RGPD.

Investigația s-a desfășurat ca urmare a unei plângeri prin care se reclama faptul că operatorul a afișat listele de plată ce conțineau numele și prenumele fiecărui membru al Asociației de proprietari. De asemenea, petentul a reclamat și afișarea unui înscris cu caracter defăimător în care erau menționate datele sale personale (numele și prenumele).
În cadrul investigației s-a constatat că Asociația de proprietari a dezvăluit datele cu caracter personal ale petentului (nume și prenume) prin afișarea la avizier a unei informări, fără consimțământul acestuia și fără existența unei alte situații în care consimțământul nu este necesar.
Operatorului i s-a aplicat și măsura corectivă de a lua măsurile necesare astfel încât să se asigure conformitatea operațiunilor de prelucrare cu dispozițiile RGPD și să se evite prelucrarea (inclusiv dezvăluirea) datelor cu caracter personal fără consimțământul persoanelor vizate și fără existența unei alte situații în care consimțământul nu este necesar.
 
Direcția juridică și comunicare
A.N.S.P.D.C.P.