Reuniune - aplicarea GDPR de ONG-uri
 
Reprezentanții Autorității Naţionale de Supraveghere a Prelucrării Datelor cu Caracter Personal au participat, pe data de 24 octombrie 2019, la reuniunea organizată de Asociația Expert Forum la Cluj-Napoca, ce a avut ca principale teme identificarea și clarificarea unor aspecte specifice ce rezultă din aplicarea Regulamentului General privind Protecția Datelor la nivelul asociațiilor și fundațiilor (ONG-uri).  
Reprezentanții Autorității Naționale de Supraveghere au prezentat, în cadrul panelului specific, principalele obligații ce revin ONG-urilor, în special aspecte privind responsabilul pentru protecția datelor; cartografierea și evaluarea de impact; implicațiile respectării drepturilor persoanelor vizate; notificarea încălcarilor de securitate/asigurarea securității datelor; responsabilizarea operatorului/împuternicitului. 
Totodată, au fost discutate măsurile naționale de aplicare a Regulamentului General privind Protecția Datelor, o atenție deosebită fiind acordată dispozițiilor Legii nr. 190/2018 privind unele măsuri de aplicare a Regulamentului, dar și deciziilor emise de Autoritatea Națională de Supraveghere.
Au fost evidențiate de asemenea constatările Autorității Naționale de Supraveghere la un an și jumătate de aplicare a Regulamentului General privind Protectia Datelor, inclusiv măsurile corective dispuse în această perioadă.  
 
Direcția juridică și comunicare
 
A.N.S.P.D.C.P.