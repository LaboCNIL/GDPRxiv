19.04.2023
Sancțiune pentru încălcarea RGPD
Autoritatea Națională de Supraveghere a finalizat în luna martie a anului curent o investigație la operatorul Partidul Uniunea Salvați România și a constatat încălcarea prevederilor art. 5 alin. (1) lit. a) și b) coroborat cu art. 6 din Regulamentul General privind Protecția Datelor (RGPD).
Ca atare, Partidul Uniunea Salvați România (USR) a fost sancționat cu amendă în cuantum de 14.776,50 lei, (echivalentul sumei de 3 000 EURO).
Sancțiunea a fost aplicată ca urmare a unor sesizări, redirecționate de instituția Avocatul Poporului, prin care se reclama faptul că pe site-ul Partidului Uniunea Salvați România se postează date cu caracter personal aparținând unor persoane cu grade diferite de dizabilitate.
În cadrul investigației efectuate s-a constatat faptul că operatorul a preluat date cu caracter personal ale unor persoane vizate, respectiv nume, prenume, CNP, adresa, serie și     număr act de identitate, număr certificat de expertiză medicală, grad de handicap, din documentele oficiale ale autorităților și instituțiilor publice, postate pe site-urile acestora, publicându-le ulterior pe site-ul partidului, în cadrul unui proiect al USR, cu încălcarea principiilor de prelucrare, fără a avea un temei legal pentru acea prelucrare.
Totodată, operatorului i s-a aplicat și măsura corectivă de a asigura conformitatea cu principiile RGPD cu ocazia efectuării operațiunilor de prelucrare a datelor personale, prin reanalizarea documentației publicate pe site-ul hcl.usr.ro, care conține hotărârile, dispozițiile și procesele verbale emise de autoritățile publice locale, în vederea anonimizării datelor cu caracter personal.
Direcția juridică și comunicare
A.N.S.P.D.C.P.