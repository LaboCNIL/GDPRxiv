O nouă amendă în baza Legii nr. 506/2004
 
 Autoritatea Națională de Supraveghere a finalizat pe data de 15.10.2019 o investigație la operatorul Vodafone România S.A. și a constatat încălcarea prevederilor art. 13 alin. (1) lit. q) din Legea nr. 506/2004, coroborat cu art. 13 alin. (5) din Legea nr. 506/2004 și cu art. 8 din OG 2/2001.
 
Operatorul Vodafone România S.A. a fost sancționat contravențional cu amendă în cuantum de 10.000 lei.
Sancțiunea a fost aplicată întrucât operatorul nu a luat în considerare opțiunea unui petent de a nu mai primi mesaje cu promoții, concursuri și orice alte mesaje în afara celor ce privesc costurile și securitatea convorbirilor, opțiune adusă la cunoștința operatorului. Deși ulterior solicitării sale i s-a confirmat dezabonarea de la comunicările comerciale trimise de operator, acesta a primit pe adresa sa de poștă electronică un alt mesaj nesolicitat din partea Vodafone România S.A., încălcându-se astfel dispozițiile art. 12 alin. (1) din Legea nr. 506/2004 referitoare la comunicările nesolicitate.
În acest context, s-a recomandat societății să respecte solicitarea petentului de a nu mai primi mesaje cu promoții, concursuri și orice alte mesaje în afara celor ce privesc costurile și securitatea convorbirilor. Totodată, s-a recomandat operatorului luarea măsurilor necesare respectării prevederilor art. 12 din Legea nr. 506/2004, în vederea transmiterii de mesaje comerciale prin mijloace de comunicare electronică numai cu consimţământul expres prealabil al destinatarilor.
 
Direcția juridică și comunicare
 
A.N.S.P.D.C.P.