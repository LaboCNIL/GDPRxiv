16.05.2023
O nouă sancțiune pentru nerespectarea GDPR           
 
Autoritatea Națională de Supraveghere a finalizat în cursul lunii aprilie 2023 o investigație la operatorul Compania Națională Poșta Română S.A. și a constatat încălcarea dispozițiilor art. 5 alin. (1) lit. a) și alin. (2), raportat la art. 6 alin. (1) din Regulamentul (UE) 2016/679.
Operatorul a fost sancționat contravențional cu amendă în cuantum de  24.719,50 lei, echivalentul sumei de 5.000 EURO.
Sancțiunea a fost aplicată ca urmare a unor sesizări referitoare la completarea Formularului 230 de către operatorul Compania Națională Poșta Română S.A. cu date cu caracter personal ale propriilor angajați, în vederea redirecționării procentului de 3,5% din impozitul anual pe venit al acestora către o fundație aparținând aceluiași operator.
În cadrul investigației efectuate s-a constatat faptul că în cursul lunii ianuarie 2023, operatorul a completat parțial Formularului 230 cu date ale angajaţilor, respectiv cu nume, prenume și CNP, fără să existe o obligaţie legală a acestuia în acest sens și fără să facă dovada îndeplinirii vreunei alte condiții din cele prevăzute la art. 6 alin. (1) din Regulamentul (UE) 2016/679 (cum ar fi consimțământul salariaților). Subliniem că operatorul avea obligația de a prelucra datele în mod legal, echitabil și transparent față de persoana vizată, în acord cu dispozițiile art. 5 alin. (1) lit. a) din Regulamentul (UE) 2016/679.
Pe lângă sancțiunea cu amendă, operatorului i s-a recomandat să ia toate măsurile necesare pentru ca, în toate situațiile, datele personale să fie prelucrate în conformitate cu principiile de prelucrare prevăzute la art. 5 din Regulamentul (UE) 2016/679 și în baza unui temei legal, stabilit potrivit art. 6 din Regulamentul (UE) 2016/679.
Operatorul Compania Națională Poșta Română S.A. a achitat întreaga amendă aplicată, respectiv echivalentul sumei de 5.000 EURO.
Direcția juridică și comunicare
A.N.S.P.D.C.P.