 

 

 
 
    Αθήνα, 15-02-2018 

    Αριθ. Πρωτ.: Γ/ΕΞ/6139-1/15-02-2018     

 

ΑΡΧΗ ΠΡΟΣΤΑΣΙΑΣ ∆Ε∆ΟΜΕΝΩΝ 
ΠΡΟΣΩΠΙΚΟΥ ΧΑΡΑΚΤΗΡΑ 

 

 

 

Α Π Ο Φ Α Σ Η 16/2018 

(Τµήµα) 

Η  Αρχή  Προστασίας  ∆εδοµένων  Προσωπικού  Χαρακτήρα  συνεδρίασε  σε  σύνθεση 

Τµήµατος  στην  έδρα  της  την  14.2.2018  και  ώρα  10:00  µετά  από  πρόσκληση  του 

Προέδρου  της,  προκειµένου  να  εξετάσει  την  υπόθεση  που  αναφέρεται  στο  ιστορικό 

της  παρούσας.  Παρέστησαν  ο  Αναπληρωτής  Πρόεδρος,  Γεώργιος  Μπατζαλέξης, 

κωλυοµένου  του  Προέδρου  της  Αρχής,  Κωνσταντίνου  Μενουδάκου,  και  τα 

αναπληρωµατικά  µέλη  Παναγιώτης  Ροντογιάννης  και  Χαράλαµπος  Τσιλιώτης,  ως 

εισηγητής,  και  Γρηγόριος  Τσόλιας  σε  αναπλήρωση  των  τακτικών  µελών  Αντωνίου 

Συµβώνη,  Σπυρίδωνα  Βλαχόπουλου  και  Χαράλαµπου  Ανθόπουλου,  αντίστοιχα,  οι 

οποίοι,  αν  και  εκλήθησαν  νοµίµως  εγγράφως,  δεν  παρέστησαν  λόγω  κωλύµατος. 

Παρούσες χωρίς δικαίωµα ψήφου ήταν η Φερενίκη Παναγοπούλου, νοµικός ελεγκτής 

- δικηγόρος, ως βοηθός εισηγήτρια και η Ειρήνη Παπαγεωργοπούλου, υπάλληλος του 

τµήµατος διοικητικoύ, ως γραµµατέας.  

 

Η Αρχή έλαβε υπόψη της τα παρακάτω:  

 

Με  το  υπ’  αρ.  πρωτ.  …  (ΑΠ∆ΠΧ  Γ/ΕΙΣ/648/24.1.2018),  κατ’  ορθή  εκτίµηση 

αυτού, το Γενικό Νοσοκοµείο X (εφεξής Νοσοκοµείο) διαβιβάζει στην Αρχή αίτηση 

του  A  και  κατ’  αυτόν  τον  τρόπο  υποβάλλει  ερώτηµα  προς  την  Αρχή  εάν  ο  αιτών  

δύναται  να  λάβει  αντίγραφο  του  ιατρικού φακέλου  της  εν  διαστάσει  συζύγου  του B 

για  δικαστική  χρήση  και  συγκεκριµένα  προς  υποστήριξη  της  αιτήσεως  που  έχει 

ασκήσει ο ίδιος κατά της B ενώπιον του Μονοµελούς Πρωτοδικείου Χ µε ορισθείσα 

δικάσιµο  την  …  (διαδικασία  ασφαλιστικών  µέτρων)  και  προθεσµία  υποβολής 

σχετικών εγγράφων έως την …. 

Η  Αρχή,  µετά  από  εξέταση  των  στοιχείων  του  φακέλου,  αφού  άκουσε  τον 

 

1

εισηγητή  και  τις  διευκρινίσεις  από  τη  βοηθό  εισηγητή,  η  οποία  παρέστη  χωρίς 

δικαίωµα ψήφου και αποχώρησε µετά από τη συζήτηση της υποθέσεως και πριν από 

τη διάσκεψη και τη λήψη αποφάσεως, κατόπιν διεξοδικής συζητήσεως, 

 

ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ 

 

1. Επειδή, οι διατάξεις των άρθρων 2 στοιχ. β΄, 4 παρ. 1 και 7 παρ. 2 στοιχ. γ΄ 

του  ν.  2472/1997  καθορίζουν  τους  όρους  και  τις  προϋποθέσεις  για  τη  νόµιµη 

επεξεργασία  ευαίσθητων  προσωπικών  δεδοµένων  που  αφορούν  στην  υγεία.  Οι 

διατάξεις  των  άρθρων 5  παρ. 3  και 13  παρ. 3  στοιχ.  β΄  του  ν. 3418/2005 (Κώδικας 

Ιατρικής  ∆εοντολογίας)  προβλέπουν  την  κατ’  εξαίρεση  χορήγηση 

ιατρικών 

πιστοποιητικών σε τρίτο πρόσωπο, εφόσον έχει έννοµο συµφέρον και το αποδεικνύει 

και τις προϋποθέσεις άρσης του ιατρικού απορρήτου. Επειδή, περαιτέρω, το άρθρο 11 

παρ. 3  του  ν. 2472/1997  ορίζει  ότι  εάν  τα  δεδοµένα  ανακοινώνονται  σε  τρίτους,  το 

υποκείµενο ενηµερώνεται για την ανακοίνωση πριν από αυτούς.  

2.  Επειδή,  το  άρθρο  1511  ΑΚ  προβλέπει,  µεταξύ  άλλων,  ότι  κάθε  απόφαση 

των  γονέων  σχετικά  µε  την  άσκηση  της  γονικής  µέριµνας  πρέπει  να  αποβλέπει  στο 

συµφέρον του τέκνου, καθώς και ότι δικαστήριο αποφασίζει σχετικά µε την ανάθεση 

της  γονικής  µέριµνας  ή  µε  τον  τρόπο  άσκησης  αυτής  µε  γνώµονα  το  συµφέρον  του 

τέκνου.  

3. Επειδή, στην κρινόµενη υπόθεση, ο A ζητεί µε την ιδιότητα του τρίτου (άρθρο 

2  στοιχ.  θ΄  του  ν.2472/1997)  τη  χορήγηση  ευαίσθητων  προσωπικών  δεδοµένων 

(δεδοµένων υγείας) που αφορούν στην εν διαστάσει σύζυγό του B. Από τα στοιχεία 

του  φακέλου  της  υποθέσεως  προκύπτει  ότι  ο  σκοπός  επεξεργασίας  συνίσταται  στην  

υποστήριξη  της  αιτήσεως  επιµέλειας  τέκνου  (διαδικασία  ασφαλιστικών  µέτρων) 

ενώπιον  του  Μονοµελούς  Πρωτοδικείου X  που  έχει  ασκήσει  η  ίδιος  κατά  της B  µε 

την οποία ζητεί να ανατεθεί προσωρινώς σε αυτόν η επιµέλεια των ανηλίκων τέκνων 

της.  Σύµφωνα  µε  τους  ισχυρισµούς  του A,  η B  λόγω  της  καταστάσεως  της  ψυχικής 

της  υγείας,  εξαιτίας  της  οποίας  νοσηλεύθηκε  στο  παρελθόν  στο  αιτούν  νοσοκοµείο, 

δεν  είναι  σε  θέση  να  ασκήσει  την  επιµέλεια  των  ανηλίκων  τέκνων  τους.  Ως  εκ 

τούτου,  ζητεί  να  λάβει  δεδοµένα  ψυχικής  υγείας  της  B  από  το  Νοσοκοµείο, 

προκειµένου αυτά να συνεκτιµηθούν από το δικαστήριο. 

4.  Ο  προβαλλόµενος  αυτός  σκοπός  επεξεργασίας  συνάδει  µε  την 

προαναφερόµενη  διάταξη  του  άρθρου  7  παρ.  2  στοιχ.  γ΄  του  ν.2472/1997,  ενώ 

 

2

παράλληλα πληρούται και η αρχή της αναλογικότητας των δεδοµένων (άρθρο 4 παρ. 

1 στοιχ. β΄ του ν.2472/1997), καθόσον δια της εκτιµήσεως των δεδοµένων αυτών το 

δικαστήριο  θα  µπορεί  να  κρίνει  κατά  πόσον  η  B  είναι  σε  θέση  να  αναλάβει  την 

επιµέλεια των ανηλίκων τέκνων τους. Ωστόσο, η χορήγηση, αντιγράφων του πλήρους 

ιατρικού  φακέλου  της  B  υπερβαίνει  τον  προβαλλόµενο  σκοπό  επεξεργασίας, 

σύµφωνα  µε  τα  οριζόµενα  στη  διάταξη  του  άρθρου 4  του  ν. 2472/1997.  Και  τούτο, 

διότι  η  υποστήριξη  των  ισχυρισµών  που  προβάλλονται  δύναται  να  επιτευχθεί  µε 

ηπιότερα µέσα, και ειδικότερα, µε τη χορήγηση ιατρικού πιστοποιητικού, στο οποίο 

αναγράφονται  τα  διαστήµατα  νοσηλείας  της  B  καθώς  και  η  αιτία  νοσηλείας  της, 

σύµφωνα µε τα οριζόµενα στη διάταξη του άρθρου 5 παρ.3 του ν. 3418/2005 και δη η 

εφαρµοσθείσα θεραπευτική µέθοδος και η χορηγηθείσα φαρµακευτική αγωγή ως και 

η εν γένει κατάσταση της υγείας όταν εξήλθε του Νοσοκοµείου και η προβλεπόµενη 

εξέλιξη  αυτής  ως  και  η  συσταθείσα  φαρµακευτική  αγωγή  που  πρέπει  να  της 

χορηγείται.  Η  χορήγηση  του  ιατρικού  πιστοποιητικού  µε  τα  ανωτέρω  στοιχεία 

κρίνεται  εν  προκειµένω  αναγκαία  και  πρόσφορη  για  την  υπεράσπιση  των  ανωτέρω 

δικαιωµάτων  του  ενώπιον  του  προαναφερόµενου  δικαστηρίου.  Το  Νοσοκοµείο 

βαρύνεται,  ως  υπεύθυνος  επεξεργασίας,  µε  την  υποχρέωση  να  ενηµερώσει  τη B  ότι 

ευαίσθητα  προσωπικά  της  δεδοµένα  θα  ανακοινωθούν  στον  A,  σύµφωνα  µε  τα 

οριζόµενα στη διάταξη του άρθρου 11 παρ. 3 του ν.2472/1997.  

 

 

ΓΙΑ ΤΟΥΣ ΛΟΓΟΥΣ ΑΥΤΟΥΣ 

 

Η  Αρχή  παρέχει  άδεια  στο  Νοσοκοµείο  X  να  χορηγήσει  στον  A  ιατρικό 

πιστοποιητικό αναφορικά µε την κατάσταση της ψυχικής υγείας της B µε το ανωτέρω 

αναφερόµενο περιεχόµενο, το οποίο θα χρησιµοποιήσει στο πλαίσιο της µεταξύ τους 

ως άνω ένδικης διαφοράς αφού το Νοσοκοµείο ενηµερώσει προηγουµένως την B.  

 

 

 

Ο Αν. Πρόεδρος 

 

 

Γεώργιος Μπατζαλέξης 

 

Η Γραµµατέας 

 

 
              Ειρήνη Παπαγεωργοπούλου 

3

