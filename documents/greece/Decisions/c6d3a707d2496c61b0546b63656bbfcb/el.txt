 

 

 
 
     Αθήνα, 18-01-2018 

     Αριθ. Πρωτ.: Γ/ΕΞ/455/18-01-2018      

 

ΑΡΧΗ ΠΡΟΣΤΑΣΙΑΣ ∆Ε∆ΟΜΕΝΩΝ 
ΠΡΟΣΩΠΙΚΟΥ ΧΑΡΑΚΤΗΡΑ 

 
 

 

 

Α Π Ο Φ Α Σ Η 05/2018 

(Τµήµα) 

 

Η  Αρχή  Προστασίας  ∆εδοµένων  Προσωπικού  Χαρακτήρα  συνεδρίασε  σε  σύνθεση 

Τµήµατος στην έδρα της την Τετάρτη 17.01.2018 και ώρα 10:00 π.µ. µετά από πρόσκληση 

του Προέδρου της, προκειµένου να εξετάσει την υπόθεση που αναφέρεται στο ιστορικό της 

παρούσας.  Παρέστησαν  ο  Αναπληρωτής  Πρόεδρος,  Γεώργιος  Μπατζαλέξης,  κωλυοµένου 

του  Προέδρου  της  Αρχής,  Κωνσταντίνου  Μενουδάκου,  τα  αναπληρωµατικά  µέλη 

Παναγιώτης Ροντογιάννης, Χαράλαµπος Τσιλιώτης ως εισηγητής, και Γρηγόριος Τσόλιας 

σε αντικατάσταση των τακτικών µελών Αντώνιου Συµβώνη, Σπυρίδωνος Βλαχόπουλου και 

Χαράλαµπου  Ανθόπουλου,  αντίστοιχα,  οι  οποίοι,  αν  και  εκλήθησαν  νοµίµως  εγγράφως, 

δεν  παρέστησαν  λόγω  κωλύµατος.  Παρούσες  χωρίς  δικαίωµα  ψήφου  ήταν  η  Ευαγγελία 

Βασιλοπούλου, 

νοµικός 

ελεγκτής,  ως 

βοηθός 

εισηγήτρια 

και 

η  Ειρήνη 

Παπαγεωργοπούλου, υπάλληλος του τµήµατος διοικητικών υποθέσεων, ως γραµµατέας.  

 

Η Αρχή έλαβε υπόψη της τα παρακάτω:  
 
Με  την  από  28.11.2017  (ΑΠ∆ΠΧ  Γ/ΕΙΣ/8608/30.11.2017)  αίτησή  τoυ  το  Γενικό 

Νοσοκοµείο  Θεσσαλονίκης  «ΙΠΠΟΚΡΑΤΕΙΟ»  διαβιβάζει  στην  Αρχή  την  από …  αίτηση 

της Α του Γεωργίου προς την Εισαγγελία Πρωτοδικών Θεσσαλονίκης και ζητεί την άδεια 

της  Αρχής  για  την  επεξεργασία  ευαίσθητων  προσωπικών  δεδοµένων.  Συγκεκριµένα,  η  Α 

ζητεί να λάβει από το ανωτέρω Νοσοκοµείο «βεβαίωση νοσηλείας της γιαγιάς της, Β». Τη 

χορήγηση  των  αιτούµενων  στοιχείων  ζητεί  η  Α  προκειµένου  να  αντικρούσει  ενώπιον  του 

Μονοµελούς  Πρωτοδικείου  Θεσσαλονίκης  την  αίτηση  προσωρινής  ρύθµισης  κατάστασης 

(διαδικασία ασφαλιστικών µέτρων – αρ. κατάθεσης … µε ορισθείσα δικάσιµο την …) την 

 

2 

οποία έχει ασκήσει κατά αυτής η ανώνυµη εταιρεία µε την επωνυµία «Χ» και ο Γ. Με το 

υπ’  αριθµ.  πρωτ.  Γ/ΕΙΣ/53/03.01.2018  συµπληρωµατικό  έγγραφο  το  Γενικό  Νοσοκοµείο 

Θεσσαλονίκης «ΙΠΠΟΚΡΑΤΕΙΟ» διαβιβάζει στην Αρχή το ως άνω δικόγραφο της αίτησης 

προσωρινής ρύθµισης καταστάσεως. Κατόπιν, δε, προφορικής µόνον ενηµέρωσης από την 

πληρεξουσία  δικηγόρο  της  Α,  ∆ρίζη  Γιούλα,  ορίσθηκε  νέα  δικάσιµος,  η  …,  κατόπιν 

αναβολής  κατά  την  αρχικώς  ορισθείσα  δικάσιµο  της  ….  Με  την  ως  άνω  αίτηση 

ασφαλιστικών µέτρων οι αιτούντες ζητούν να εκδοθεί απόφαση η οποία να υποχρεώνει την 

Α  να  παραδώσει  το  σύνολο  των  κλειδιών,  που  κατέχει  παρανόµως  και  χωρίς  την  άδειά 

τους,  δύο  µισθωµένων  από  εκείνους  ακινήτων,  δυνάµει  µισθωτήριων  συµβολαίων  που 

συνήψαν  το  2014  και  2016  µε  την  γιαγιά  της  Β,  κυρία  των  ακινήτων  κατά  τους 

ισχυρισµούς  τους,  να  της  απαγορευτεί  η  χρήση  τους  και  να  παύσει  να  παρακωλύει  την 

χρήση  των  εν  λόγω  ακινήτων  από  τους  αιτούντες.  Με  την  προαναφερόµενη  αίτηση,  η  Α 

θέλει να αποδείξει ότι η γιαγιά της, Β, που είναι κατά τους ισχυρισµούς της επικαρπωτής 

των εν λόγω ακινήτων, ενώ την ψιλή κυριότητα έχει η ίδια (Α) «βρισκόταν σε επιβαρυµένη 

κατάσταση  υγείας  που  δεν  της  επέτρεπε  να  έχει  πλήρη  συνείδηση  των  πραττοµένων  της 

όταν  συνήψε  τα  επίδικα  µισθωτήρια  συµβόλαια  µακρόχρονης  διαρκείας (τα  έτη 2014  και 

2016)» (όπως αναφέρονται στην ως άνω αίτηση ασφαλιστικών µέτρων).  

 

Η Αρχή, µετά από εξέταση των στοιχείων του φακέλου, αφού άκουσε τον εισηγητή και τις 

διευκρινίσεις  από  τη  βοηθό  εισηγητή,  η  οποία  παρέστη  χωρίς  δικαίωµα  ψήφου  και 

αποχώρησε µετά από  τη συζήτηση της υποθέσεως και πριν από τη διάσκεψη και τη λήψη 

αποφάσεως, κατόπιν διεξοδικής συζητήσεως, 

 

ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ 

 

1.  Επειδή  οι  διατάξεις  των  άρθρων  2  στοιχ.  β΄,  4  παρ.  1  και  7  παρ.  2  στοιχ.  γ΄  του  ν. 

2472/1997  καθορίζουν  τους  όρους  και  τις  προϋποθέσεις  για  τη  νόµιµη  επεξεργασία 

ευαίσθητων προσωπικών δεδοµένων που αφορούν στην υγεία. Οι διατάξεις των άρθρων 5 

παρ.  3  και  13  παρ.  3  στοιχ.  β΄  του  ν.  3418/2005  (Κώδικας  Ιατρικής  ∆εοντολογίας) 

προβλέπουν  την κατ’ εξαίρεση χορήγηση ιατρικών πιστοποιητικών και γνωµατεύσεων σε 

τρίτο  πρόσωπο,  εφόσον  έχει  έννοµο  συµφέρον  και  το  αποδεικνύει,  καθώς  και  τις 

προϋποθέσεις άρσης του ιατρικού απορρήτου. Επειδή, περαιτέρω, το άρθρο 11 παρ. 3 του 

ν.  2472/1997  ορίζει  ότι  εάν  τα  δεδοµένα  ανακοινώνονται  σε  τρίτους,  το  υποκείµενο 

ενηµερώνεται για την ανακοίνωση πριν από αυτούς.  

 

3 

2.  Επειδή, στην κρινόµενη υπόθεση, η Α ζητεί µε την ιδιότητα του τρίτου (άρθρο 2 στοιχ. 

θ΄  του  ν.  2472/1997)  την  χορήγηση  ευαίσθητων  δεδοµένων  προσωπικού  χαρακτήρα 

(δεδοµένων υγείας) που αφορούν στην γιαγιά της  Β και τηρούνται στα αρχεία του Γενικού 

Νοσοκοµείου  Θεσσαλονίκης  «ΙΠΠΟΚΡΑΤΕΙΟ»,  ως  υπευθύνου  επεξεργασίας  (άρθρο  2 

στοιχ.  ζ΄  του  ν. 2472/1997).  Από  τα  στοιχεία  του  φακέλου  της  υπόθεσης  προκύπτει  ότι  ο 

σκοπός  επεξεργασίας  συνίσταται  στην  αντίκρουση  της  αίτησης  προσωρινής  ρύθµισης 

κατάστασης  που  έχουν  καταθέσει  η  ανώνυµη  εταιρεία  µε  την  επωνυµία  «Χ»  και  ο  Γ 

ενώπιον  του  Μονοµελούς  Πρωτοδικείου  Θεσσαλονίκης  και  συγκεκριµένα  θέλει  να 

αποδείξει  ότι  η  γιαγιά  της  «βρισκόταν  σε  επιβαρυµένη  κατάσταση  υγείας  που  δεν  της 

επέτρεπε  να  έχει  πλήρη  συνείδηση  των  πραττοµένων  της  όταν  συνήψε  τα  επίδικα 

µισθωτήρια  συµβόλαια  µακρόχρονης  διαρκείας  (τα  έτη  2014  και  2016)»,    όπως  έχει 

αναφερθεί στο ιστορικό της παρούσας. 

3.  Ο  προβαλλόµενος  σκοπός  επεξεργασίας  συνάδει  µε  την  προαναφερόµενη  διάταξη  του 

άρθρου  7  παρ.  2  στοιχ.  γ΄  του  ν.  2472/1997.  Ωστόσο,  δεν  πληρούται  η  αρχή  της 

αναλογικότητας  των  δεδοµένων  (άρθρο  4  παρ.  1  στοιχ.  β΄  του  ν.  2472/1997),  διότι  η 

χορήγηση  των  αιτούµενων  δεδοµένων  υγείας  της  Β  στην  Α  δεν  είναι  αναγκαία  και 

πρόσφορη για  να  αντικρούσει την ως άνω αίτηση ασφαλιστικών µέτρων, αντικείµενο  της 

οποίας  αποτελεί  η  παράδοση  από  την  καθ’  ης  Α  του  συνόλου  των  κλειδιών  των 

µισθωµένων  ακινήτων,  που  κατέχει  παρανόµως  και  χωρίς  την  άδεια  των  αιτούντων  τα 

ασφαλιστικά  µέτρα,  η  απαγόρευση  της  χρήση  τους  από  την  καθ’  ης  και  η  παύση  της 

παρακώλησης  της  χρήσης  των  εν  λόγω  ακινήτων  από  τους  αιτούντες  µισθωτές  και  όχι  η 

ακυρότητα  ή  µη  των  επικαλούµενων  στην  αίτηση  ασφαλιστικών  µέτρων  µισθωτηρίων 

συµβολαίων,  πράγµα  το  οποίο  θα  µπορούσε  να  έχει  επιτευχθεί  κατά  την  προσήκουσα 

διαδικασία µε την άσκηση της οικείας αγωγής και όχι βέβαια στο πλαίσιο της διαδικασίας 

των ασφαλιστικών µέτρων µε το προαναφερθέν αντικείµενο. Κατ’ ακολουθία η αιτούµενη 

άδεια δεν είναι δυνατόν να χορηγηθεί.  

 

ΓΙΑ ΤΟΥΣ ΛΟΓΟΥΣ ΑΥΤΟΥΣ 

 

Η Αρχή δεν παρέχει την άδεια στο Γενικό Νοσοκοµείο Θεσσαλονίκης «ΙΠΠΟΚΡΑΤΕΙΟ», 

ως  υπεύθυνο  επεξεργασίας,  να  χορηγήσει  στην  Α  τις  αιτούµενες  πληροφορίες,  όπως 

εξειδικεύονται στο ιστορικό της παρούσας και αφορούν στην Β. 

 
           Ο Αν. Πρόεδρος 

 

 

4 

 

                      Η Γραµµατέας 

 

 

     Γεώργιος Μπατζαλέξης 

          Ειρήνη Παπαγεωργοπούλου 

 

 

