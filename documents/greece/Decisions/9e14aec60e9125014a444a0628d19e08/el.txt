 

 

 

 

ΑΡΧΗ ΠΡΟΣΤΑΣΙΑΣ ΔΕΔΟΜΕΝΩΝ 
ΠΡΟΣΩΠΙΚΟΥ ΧΑΡΑΚΤΗΡΑ 

     Αθήνα,14-06-2018 

    Αριθ. Πρωτ.: Γ/ΕΞ/5327/14-06-2018   

 

 

 

 
     

Α Π Ο Φ Α Σ Η    49 /2018 

(Τμήμα) 

 

Η  Αρχή  Προστασίας  Δεδομένων  Προσωπικού  Χαρακτήρα  συνεδρίασε  μετά  από 

πρόσκληση του Προέδρου της σε σύνθεση Τμήματος στην έδρα της την Τετάρτη  

31-01-2018  και  ώρα  10:00,  προκειμένου  να  εξετάσει  την  υπόθεση  που  αναφέρεται 

στο  ιστορικό  της  παρούσης.  Παρέστησαν  ο  Αναπληρωτής  Πρόεδρος,  Γεώργιος 

Μπατζαλέξης,  κωλυομένου  του  Προέδρου  της  Αρχής,  Κωνσταντίνου  Μενουδάκου, 

και τα αναπληρωματικά μέλη Παναγιώτης Ροντογιάννης, Χαράλαμπος Τσιλιώτης και 

Γρηγόριος  Τσόλιας,  ως  εισηγητής,  σε  αναπλήρωση  των  τακτικών  μελών  Αντωνίου 

Συμβώνη,  Σπυρίδωνα  Βλαχόπουλου  και  Χαράλαμπου  Ανθόπουλου,  αντίστοιχα,  οι 

οποίοι,  αν  και  εκλήθησαν  νομίμως  εγγράφως,  δεν  παρέστησαν  λόγω  κωλύματος. 

Παρούσες χωρίς δικαίωμα ψήφου ήταν η Φερενίκη Παναγοπούλου, νομικός ελεγκτής 

- δικηγόρος, ως βοηθός εισηγήτρια και η Ειρήνη Παπαγεωργοπούλου, υπάλληλος του 

τμήματος διοικητικών και οικονομικών υποθέσεων, ως γραμματέας. 

 

 

Η Αρχή έλαβε υπόψη της τα παρακάτω: 

Με  τα  υπ.  αριθμ.  Γ/ΕΙΣ/5844/29-3-2016  και  Γ/ΕΙΣ/6441/14-10-2016  έγγραφα  η  Α 

καταγγέλλει ότι το Γενικό Νοσοκομείο (περιοχής) Χ διαβίβασε σε δημοσιογράφο της 

εφημερίδας  της 

(περιοχής)  Χ  «…»  ονόματα  ρευματοπαθών  ασθενών  του 

Νοσοκομείου,  μεταξύ  των  οποίων  συμπεριλαμβάνεται  και  η  ίδια.  Σύμφωνα  με  τους 

ισχυρισμούς  της  προσφεύγουσας,  τα  στοιχεία  που  βρίσκονται  στην  κατοχή  του 

δημοσιογράφου  είναι  πανομοιότυπα  με  το  αρχείο  της  ρευματολόγου  που 

παρακολουθεί 98 ρευματοπαθείς ασθενείς του νοσοκομείου.  

Στο  από  …  υπόμνημα  παροχής  διευκρινίσεων  του  δημοσιογράφου  Β  ενώπιον  του 

Πταισματοδίκη  (περιοχής)  Χ  ο  Β  παραθέτει  ονόματα  ρευματοπαθών  ασθενών  και 

τηλέφωνά  τους  και  ζητεί  από  τον  πταισματοδίκη  να  διατάξει  την  προσκόμιση  των 

βιβλίων των ασθενών από το Νοσοκομείο (περιοχής) Χ, προκειμένου να διαπιστωθεί 

εάν υπήρξε διακοπή θεραπείας τους.  

Στο  υπ’αριθ.  πρωτ.  Γ/ΕΞ/5844-1/3.11.2016  έγγραφο  παροχής  διευκρινίσεων  που 

απέστειλε  η  Αρχή  προς  το  Νοσοκομείο,  το  Νοσοκομείο  απάντησε  με  το 

Γ/ΕΙΣ.7864/30.11.2016  απαντητικό  έγγραφο  στην  Αρχή  ότι,  κατόπιν  διεξαγωγής 

προκαταρκτικής  εξετάσεως  και  ένορκης  διοικητικής  εξετάσεως,  «δεν  προέκυψαν 

υποδείξεις  ενοχής  (ευθύνης)  για  κανέναν  εμπλεκόμενο».  Όλοι  οι  εξεταζόμενοι 

δήλωσαν ότι δεν γνωρίζουν πώς έλαβε χώρα η διαβίβαση δεδομένων ασθενών στον 

δημοσιογράφο της εφημερίδας.  

Στη  συνέχεια  η  Αρχή  κάλεσε  τους  εκπροσώπους  του  Νοσοκομείου  σε  ακρόαση 

ενώπιον της Αρχής την Τετάρτη 13.9.2017 και ώρα 10 π.μ. Το Νοσοκομείο προσήλθε 

στην Αρχή εκπροσωπούμενο από τη νομικό του σύμβουλο Ειρήνη Στεργιοπούλου και 

εξέφρασε  τις  απόψεις  του  δια  των  Γ/ΕΙΣ.6744/20.9.2017  και  Γ/ΕΙΣ/6757/20.9.2017 

υπομνημάτων  του.  Επίσης  προσεκλήθη  ενώπιον  της  Αρχής  η  εκπρόσωπος  της 

Ελληνικής  Εταιρείας  Αντιρευματικού  Αγώνα-Παράρτημα  Νομού  (περιοχής)  Χ,  Γ,  η 

οποία εκπροσωπεί την προσφεύγουσα Α, αλλά και η ίδια η Α.  

Από  τα  στοιχεία  του  φακέλου  της  υποθέσεως  και  κατ’  ορθή  εκτίμηση  αυτών 

προκύπτει  ότι  ο  Πταισματοδίκης  (περιοχής)  Χ  Δ  ζήτησε  με  το  υπ’αριθ.  πρωτ.  … 

έγγραφό  του  από  το  Νοσοκομείο  να  του  στείλει  επικαιροποιημένο  αντίγραφο 

συγκεκριμένων  ρευματοπαθών  ασθενών  –  μεταξύ  των  οποίων  και  της  Α.  Ως  εκ 

τούτου,  το  Νοσοκομείο  υποχρεούτο,  σύμφωνα  με  τους  ισχυρισμούς  του,  να 

χορηγήσει τα αιτούμενα δεδομένα, χωρίς προηγούμενη άδεια της Αρχής. Περαιτέρω, 

το  Νοσοκομείο  υποστηρίζει  ότι  η  υποθετική  κατοχή  στοιχείων  από  δημοσιογράφο 

όταν δεν επιβεβαιώνεται από κανένα έγγραφο δεν συνιστά παραβίαση της νομοθεσίας 

περί προστασίας δεδομένων προσωπικού χαρακτήρα. Η καταγγέλλουσα προσεκόμισε 

φωτοτυπία  παρουσιαζόμενη  ως  έγγραφες  εξηγήσεις  του  δημοσιογράφου  σε  ποινική 

υπόθεση στην οποία ήταν εμπλεκόμενος.  Ωστόσο, για την εξαγωγή αντιγράφου από 

ποινική  δικογραφία  απαιτείται  ειδική  άδεια  του  εισαγγελέα  ενόσω  η  υπόθεση 

εκκρεμεί  η  οποία  παρέχεται  μόνον  στους  διαδίκους  και  βεβαιούται  με  σχετικό 

έγγραφο  που  υπογράφει  ο  αρμόδιος  δικαστικός  λειτουργός.  Το  έγγραφο  που 

προσεκόμισε η καταγγέλλουσα δεν φέρει κανένα από τα άνω στοιχεία, αλλά συνιστά 

απλή φωτοτυπία. Επίσης, η καταγγέλλουσα δεν ήταν εμπλεκόμενο μέρος της ως άνω 

διαδικασίας  και  δεν  είχε  δικαίωμα  νόμιμης  προσβάσεως  στα  σχετιζόμενα  με  αυτή 

έγγραφα. Το Νοσοκομείο καταλήγει ότι δεν υφίσταται ουδεμία ένδειξη ότι ευαίσθητα 

προσωπικά  δεδομένα  της  καταγγέλλουσας  διαβιβάσθηκαν  παρανόμως  από  το 

Νοσοκομείο. Τα προσκομισθέντα από την καταγγέλλουσα έγγραφα δεν έχουν καμία 

αποδεικτική  ισχύ,  αλλά  καταδεικνύουν  ότι  η  ίδια  έχει  τελέσει  ποινικό  αδίκημα. 

Επίσης  το  Νοσοκομείο  προέβη  σε  όλες  τις  προβλεπόμενες  διαδικασίες  για  τη 

διερεύνηση της υποτιθέμενης διαρροής αλλά δεν υπήρξε κανένα αποδεικτικό στοιχείο 

αυτής.  Τέλος,  σύμφωνα  με  τους  ισχυρισμούς  του  Νοσοκομείου,  το  Νοσοκομείο 

σεβάστηκε  την  υποχρέωση  προστασίας  των  προσωπικών  δεδομένων  που 

επεξεργάζεται.  

Σύμφωνα  με  το  Γ/ΕΙΣ/6717/19.9.2017  υπόμνημα  της  Γ  προς  την  Αρχή,  στο 

ρευματολογικό 

ιατρείο 

του  Νοσοκομείου,  όπου  παρακολουθούνται  3.300 

ραυματολογικοί  ασθενείς,  100  ασθενείς  υποβάλλονται  ανά  τέσσερις  ή  οκτώ 

εβδομάδες  σε  ενδοφλέβιες  θεραπείες  και  28  από  αυτούς  βρέθηκαν  στην  κατοχή του 

δημοσιογράφου.  Σύμφωνα  με  τους  ισχυρισμούς  της,  στον  ηλεκτρονικό  υπολογιστή 

του  Νοσοκομείου  είναι  καταγεγραμμένο  το  τηλέφωνο  της  κ.  Α  ανακριβώς  και  το 

αυτό τηλέφωνο έχει στη λίστα του ο δημοσιογράφος. Σύμφωνα με τους ισχυρισμούς 

της  ιδίας,  η  λίστα  ονομάτων  που  κατέχει  ο  δημοσιογράφος  συνιστά  κατά  το  κύριο 

μέρος της υποσύνολο της καταστάσεως των ονομάτων του Νοσοκομείου.  

 

Η  Αρχή,  μετά  από  εξέταση  όλων  των  στοιχείων  του  φακέλου,  αφού  άκουσε  τον 

εισηγητή  και  τη  βοηθό  εισηγήτρια,  η  οποία  παρέστη  χωρίς  δικαίωμα  ψήφου  και 

αποχώρησε μετά από τη συζήτηση της υποθέσεως και πριν από τη διάσκεψη και τη 

λήψη αποφάσεως, και κατόπιν διεξοδικής συζητήσεως, 

 

ΣΚΕΦΤΗΚΕ ΣΥΜΦΩΝΑ ΜΕ ΤΟΝ ΝΟΜΟ 

1.  Επειδή,  σύμφωνα  με  το  άρθρο  10  του  ν.  2472/1997,  Ο  υπεύθυνος 

επεξεργασίας  οφείλει  να  λαµβάνει  τα  κατάλληλα  οργανωτικά  και  τεχνικά 

µέτρα για την ασφάλεια των δεδοµένων και την προστασία τους από τυχαία ή 

αθέµιτη  καταστροφή,  τυχαία  απώλεια,  αλλοίωση,  απαγορευµένη  διάδοση  ή 

πρόσβαση  και  κάθε  άλλη  µορφή  αθέµιτης  επεξεργασίας.  Αυτά  τα  µέτρα 

πρέπει να εξασφαλίζουν επίπεδο ασφαλείας ανάλογο προς τους κινδύνους που 

συνεπάγεται η επεξεργασία και η φύση των δεδοµένων που είναι αντικείµενο 

της  επεξεργασίας.  Με  την  επιφύλαξη  άλλων  διατάξεων,  η  Αρχή  παρέχει 

οδηγίες ή εκδίδει κανονιστικές πράξεις σύµφωνα µε το άρθρο 19 παρ. 1 ι' για 

τη ρύθµιση θεµάτων σχετικά µε τον βαθµό ασφαλείας των δεδοµένων και των 

υπολογιστικών και επικοινωνιακών υποδοµών, τα µέτρα ασφάλειας που είναι 

αναγκαίο  να  λαµβάνονται  για  κάθε  κατηγορία  και  επεξεργασία  δεδοµένων, 

καθώς και για τη χρήση τεχνολογιών ενίσχυσης της ιδιωτικότητας.  

2.  Aπό  τα  στοιχεία  του  φακέλου  της  υποθέσεως  δεν  προέκυψε  κενό  ασφαλείας 

κατά  την  επεξεργασία  δεδομένων  ασθενών  του  Γενικού  Νοσοκομείου 

(περιοχής)  Χ.  Περαιτέρω  δεν  προέκυψε  πώς  και  εάν  τα  δεδομένα 

ρευματοπαθών  ασθενών,  που  αναφέρονται  στο  ιστορικό,  περιήλθαν  στην 

κατοχή  του  δημοσιογράφου  και  ειδικότερα  αν  έλαβε  χώρα  παράνομη 

επεξεργασία  του  υφιστάμενου  στο  Νοσοκομείο  καταλόγου  των  εν  λόγω 

ασθενών με τη διαβίβαση στον δημοσιογράφο ονομάτων των ασθενών αυτών 

μεταξύ  των  οποίων  και  εκείνο  της  προσφεύγουσας.  Όσα  επικαλείται  η 

προσφεύγουσα  προς  θεμελίωση  της  προσφυγής  της  αποτελούν  εικασίες  και 

επισφαλείς  λογικές  διεργασίες  και  δεν  συνιστούν  ασφαλές  αποδεικτικό  μέσο 

επί  του  οποίου  θα  μπορούσε  να  στηριχθεί  η  κρίση  περί  βασιμότητας  των 

ισχυρισμών της.  

Κατ’  ακολουθία  η  βασιμότητα  του  περιεχομένου  της  προσφυγής  δεν 

αποδεικνύεται και πρέπει να απορριφθεί, κατά το διατακτικό.  

 

Για τους λόγους αυτούς 

 

Η Αρχή απορρίπτει την προσφυγή της Α κατά του Νοσοκομείου (περιοχής) Χ.   

 
 

 

 

 

 Ο Αναπληρωτής Πρόεδρος 

Η Γραμματέας 

 

 
 
 

Γεώργιος Μπατζαλέξης 

Ειρήνη Παπαγεωργοπούλου 

 

 

