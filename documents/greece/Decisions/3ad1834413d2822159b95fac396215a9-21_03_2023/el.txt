 
 
 

 

 

Α Π Ο Φ Α Σ Η    13/2023 

(Τμήμα) 

 
Αθήνα, 21-3-2023 
Αριθ. Πρωτ.: 722 
 

 

Η  Αρχή  Προστασίας  Δεδομένων  Προσωπικού  Χαρακτήρα  συνεδρίασε  σε 
  
σύνθεση Τμήματος μέσω τηλεδιάσκεψης την 15-03-2023 και ώρα 10:30 π.μ., μετά 
από  πρόσκληση  του  Προέδρου  της,  προκειμένου  να  εξετάσει  την  υπόθεση  που 
αναφέρεται  στο  ιστορικό  της  παρούσας.  Παρέστησαν  ο  Γεώργιος  Μπατζαλέξης, 
Αναπληρωτής  Πρόεδρος,  κωλυομένου  του  Προέδρου  της  Αρχής  Κωνσταντίνου 
Μενουδάκου,  και  τα  αναπληρωματικά  μέλη  Δημοσθένης  Βουγιούκας,  και  Μαρία 
Ψάλλα,  ως  εισηγήτρια,  σε  αντικατάσταση  των  τακτικών  μελών  Κωνσταντίνου 
Λαμπρινουδάκη και Γρηγόριου Τσόλια αντίστοιχα, οι οποίοι δεν παρέστησαν λόγω 
κωλύματος αν και κλήθηκαν νομίμως εγγράφως. Παρούσα χωρίς δικαίωμα ψήφου, 
ήταν η ελέγκτρια Γεωργία Παναγοπούλου, ειδική επιστήμονας πληροφορικής,  ως 
βοηθός  εισηγητή  και  η  Ειρήνη  Παπαγεωργοπούλου,  υπάλληλος  του  τμήματος 
διοικητικών υποθέσεων, ως γραμματέας.  

Η Αρχή έλαβε υπόψη της τα ακόλουθα: 

Υπεβλήθη στην Αρχή η με αρ. πρωτ. Γ/ΕΙΣ/7789/07-06-2022 καταγγελία από 
την Α (εφεξής «καταγγέλλουσα»), κατά της Vodafone (εφεξής «καταγγελλόμενη» για 
λήψη ηλεκτρονικού μηνύματος email με στοιχεία λογαριασμού άλλου συνδρομητή. 

Συγκεκριμένα,  η  καταγγέλλουσα  αναφέρει  ότι  «ΑΠΟΣΤΕΛΛΟΝΤΑΙ  ΣΤΗΝ 
ΠΑΡΑΠΑΝΩ  ΔΙΕΥΘΥΝΣΗ  ΗΛΕΚΤΡΟΝΙΚΟΥ  ΤΑΧΥΔΡΟΜΕΙΟΥ  ΜΟΥ  EMAILS  ΓΙΑ  ΛΟΓΑΡΙΑΣΜΟ 
ΣΤΑΘΕΡΗΣ  ΣΤΟΝ  ΟΠΟΙΟ  ΔΕΝ  ΕΙΜΑΙ  ΣΥΜΒΑΛΛΟΜΕΝΗ.  ΕΧΩ  ΑΣΚΗΣΕΙ  ΤΟ  ΔΙΚΑΙΩΜΑ 
ΠΡΟΣΒΑΣΗΣ ΠΟΥ ΜΟΥ ΠΑΡΕΧΕΤΑΙ ΑΠΟ ΤΟΝ ΚΑΝΟΝΙΣΜΟ, ΧΩΡΙΣ ΝΑ ΛΑΒΩ ΑΠΑΝΤΗΣΗ. ΣΕ 

 

1 

ΑΠΑΝΤΗΤΙΚΟ  EMAIL  ΤΗΣ  Η  ΚΑΤΑΓΓΕΛΛΟΜΕΝΗ  ΔΗΛΩΣΕ  ΟΤΙ  ΕΧΟΥΝ  ΓΙΝΕΙ  ΔΙΟΡΘΩΤΙΚΕΣ 
ΚΙΝΗΣΕΙΣ  ΚΑΙ  ΩΣ  ΕΚ  ΤΟΥΤΟΥ  ΔΕΝ  ΘΑ  ΞΑΝΑΕΝΟΧΛΗΘΩ.  ΠΑΡΟΛΑ  ΑΥΤΑ  ΣΥΝΕΧΙΖΩ  ΝΑ 
ΛΑΜΒΑΝΩ  EMAILS  ΚΑΙ  ΝΑ  ΕΝΟΧΛΟΥΜΑΙ  ΑΠΟ  ΤΗΝ  ΚΑΤΑΓΓΕΛΟΜΕΝΗ.  ΕΠΙΣΥΝΑΠΤΟΝΤΑΙ 
ΣΧΕΤΙΚΕΣ  ΑΛΛΗΛΟΓΡΑΦΙΕΣ.».  Τα  στοιχεία  που  διέρρευσαν  στον  παραλήπτη  ήταν  ο 
τηλεφωνικός αριθμός του συνδρομητή και το ποσό χρέωσης.  

Η  καταγγέλλουσα  άσκησε  δικαίωμα  διαγραφής  στην  Vodafone  στις  …  και 
ενημερώθηκε στις  … ότι έχει ολοκληρωθεί επιτυχώς το σύνολο των απαιτούμενων 
διορθωτικών  ενεργειών  για  την  ικανοποίηση  του  αιτήματός  της  ήδη  από  την  …, 
ωστόσο εκ παραδρομής δεν εστάλη η σχετική ενημέρωση. 

H Αρχή απέστειλε στην καταγγελλόμενη το με αρ. πρωτ. Γ/ΕΞΕ/1460/14-06-
2022  έγγραφο  με  το  οποίο  ενημέρωσε  για  το  περιεχόμενο  της  υποβληθείσας 
καταγγελίας και την κάλεσε να υποβάλει εγγράφως τις απόψεις της σχετικά με την 
καταγγελία. 

Η  καταγγελλόμενη  απάντησε  με  το  Γ/ΕΙΣ/9131/26-07-2022,  στο  οποίο 
ανέφερε  ότι υπήρξε ένα συστημικό σφάλμα που διορθώθηκε. Το σφάλμα προέκυψε 
έπειτα από την υλοποίηση έργου ενοποίησης των πληροφοριακών συστημάτων της 
εταιρείας  μας  για  την  έκδοση  των  μηνιαίων  λογαριασμών  σταθερής  και  κινητής 
τηλεφωνίας. Η εταιρεία, μετά την κοινοποίηση της υπό εξέταση καταγγελίας, προέβη 
άμεσα  στο  σύνολο  των  απαιτούμενων  διορθωτικών  ενεργειών,  προκειμένου  να 
επιβεβαιωθεί η ακρίβεια των τηρούμενων δεδομένων της συνδρομήτριας. 

Στη  συνέχεια  η  Αρχή,  προκειμένου  να  ολοκληρώσει  την  εξέταση  της 
υπόθεσης,    κάλεσε  με  τo  με  αρ.  πρωτ.  Γ/ΕΞΕ/2741/31-10-2022  έγγραφο,  την 
καταγγελλόμενη εταιρεία, στη συνεδρίαση του Τμήματος στις 16-11-2022.  

Στην συνεδρίαση αυτή παρέστησαν εκ μέρους της Vodafone, οι Εμμανουήλ 
Χαλκιαδάκης  με  ΑΜΔΣΑ  …,  Απόστολος  Βόρρας  με  ΑΜΔΣΑ  …  Εμμανουήλ 
Δημογεροντάκης με ΑΜΔΣΑ … καθώς και ο  Β, υπεύθυνος προστασίας δεδομένων της 
εταιρείας. 

Μετά τη συνεδρίαση η καταγγελλόμενη εταιρεία υπέβαλε το με αρ. πρωτ. 
Γ/ΕΙΣ/12192/30-11-2022 υπόμνημα, στο οποίο συνόψισε τα όσα είχε ήδη αναφέρει 
σχετικά με την καταγγελία. 

 

2 

Η  Αρχή,  μετά  από  εξέταση  των  στοιχείων  του  φακέλου,  αφού  άκουσε  τον 
εισηγητή  και  τις  διευκρινίσεις  από  τη  βοηθό  εισηγητή,  η  οποία  παρέστη  χωρίς 
δικαίωμα ψήφου, κατόπιν διεξοδικής συζητήσεως, 

 

ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ 

1.  Σύμφωνα με το άρθρο 5, παρ. 1 δ’ του ΓΚΠΔ, για να είναι νόμιμη η επεξεργασία 
προσωπικών δεδομένων (απλών και ειδικών κατηγοριών), πρέπει η επεξεργασία 
να διέπεται από την αρχή της ακρίβειας των δεδομένων, σύμφωνα με την οποία 
τα  δεδομένα  θα  πρέπει  να  είναι  ακριβή  και,  όταν  είναι  αναγκαίο,  να 
επικαιροποιούνται. Θα πρέπει να λαμβάνονται όλα τα εύλογα μέτρα για την άμεση 
διαγραφή ή διόρθωση δεδομένων προσωπικού χαρακτήρα τα οποία είναι ανακριβή, 
σε σχέση με τους σκοπούς της επεξεργασίας («ακρίβεια»), 

2.  Σύμφωνα με το άρθρο 17 ΓΚΠΔ, εδ. 1, δ  το υποκείμενο των δεδομένων έχει το 
δικαίωμα να ζητήσει τη διαγραφή των  προσωπικών δεδομένων που το αφορούν 
χωρίς αδικαιολόγητη καθυστέρηση και ο υπεύθυνος επεξεργασίας υποχρεούται 
να διαγράψει δεδομένα προσωπικού χαρακτήρα εάν τα δεδομένα προσωπικού 
χαρακτήρα υποβλήθηκαν σε επεξεργασία παράνομα. 

3.  Σύμφωνα με το άρθρο 12, παρ. 3 του ΓΚΠΔ, ο υπεύθυνος επεξεργασίας παρέχει 
στο  υποκείμενο  των  δεδομένων  πληροφορίες  για  την  ενέργεια  που 
πραγματοποιείται  κατόπιν  αιτήματος  δυνάμει  των  άρθρων  15  έως  22  χωρίς 
καθυστέρηση  και  σε  κάθε  περίπτωση  εντός  μηνός  από  την  παραλαβή  του 
αιτήματος.  

4.  Στη συγκεκριμένη περίπτωση προκύπτει ότι λανθασμένα στοιχεία επικοινωνίας, 
δηλαδή  η  διεύθυνση  ηλεκτρονικού  ταχυδρομείου  της  καταγγέλλουσας  είχαν 
εισαχθεί στο σύστημα λόγω συστημικού σφάλματος, το οποίο προέκυψε έπειτα 
από  την  υλοποίηση  έργου  ενοποίησης  των  πληροφοριακών  συστημάτων  της 
εταιρείας  για  την  έκδοση  των  μηνιαίων  λογαριασμών  σταθερής  και  κινητής 
τηλεφωνίας.  Η  καταγγελλόμενη,  μετά  την  κοινοποίηση  της  υπό  εξέταση 
καταγγελίας,  προέβη  άμεσα  στο  σύνολο  των  απαιτούμενων  διορθωτικών 
ενεργειών,  προκειμένου  να  επιβεβαιωθεί  η  ακρίβεια  των  τηρούμενων 

 

3 

δεδομένων της συνδρομήτριας. 

 

Βάσει  των  ανωτέρω,  η  Αρχή  κρίνει  ομόφωνα  ότι  πρέπει  να  επιβληθεί  στην 
καταγγελλόμενη εταιρεία ως υπεύθυνο επεξεργασίας η αναφερόμενη στο διατακτικό 
διοικητική κύρωση, η οποία κρίνεται ανάλογη με τη βαρύτητα της παράβασης. 
 

ΓΙΑ ΤΟΥΣ ΛΟΓΟΥΣ ΑΥΤΟΥΣ 

 

Η Αρχή απευθύνει στην καταγγελλόμενη εταιρεία Vodafone  κατ’ άρθρο 57 παρ. 2 β) 
ΓΚΠΔ  επίπληξη  για  την  διαπιστωθείσα  παράβαση  της  αρχής  της  ακρίβειας  των 
προσωπικών  δεδομένων  (άρθρο  5  παρ.  1  δ’  του  ΓΚΔΠ)  καθώς  και  για  τη 
διαπιστωθείσα  παράβαση  προθεσμίας  για  την  ικανοποίηση  του  δικαιώματος 
διαγραφής (άρθρο 12 παρ. 3 του ΓΚΠΔ). 
 

 

 

 

 

Ο Αναπληρωτής Πρόεδρος 

 

Γεώργιος Μπατζαλέξης 

Η Γραμματέας 
 
 
Ειρήνη Παπαγεωργοπούλου 

4 

