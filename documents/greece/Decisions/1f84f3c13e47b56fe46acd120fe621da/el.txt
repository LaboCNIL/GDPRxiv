 

 

 

 

 

 

 

ΑΡΧΗ ΠΡΟΣΤΑΣΙΑΣ ΔΕΔΟΜΕΝΩΝ 

ΠΡΟΣΩΠΙΚΟΥ ΧΑΡΑΚΤΗΡΑ 

  Αθήνα, 30-05-2019 

 Αριθ. Πρωτ.: Γ/ΕΞ/223-2/30-05-2019      

 

Α Π Ο Φ Α Σ Η  15/2019 

(Τμήμα) 

 

Η  Αρχή  Προστασίας  Δεδομένων  Προσωπικού  Χαρακτήρα  συνεδρίασε  σε 

σύνθεση Τμήματος στην έδρα της την Τετάρτη 15.05.2019 μετά από πρόσκληση του 

Προέδρου  της,  προκειμένου  να  εξετάσει  την  υπόθεση  που  αναφέρεται  στο  ιστορικό 

της  παρούσας.  Παρέστησαν  ο  Αναπληρωτής  Πρόεδρος  Γεώργιος  Μπατζαλέξης, 

κωλυομένου  του  Προέδρου  της  Αρχής  Κωνσταντίνου  Μενουδάκου,  και  τα 

αναπληρωματικά μέλη της Αρχής Παναγιώτης Ροντογιάννης, Γρηγόριος Τσόλιας και 

Ευάγγελος  Παπακωνσταντίνου,  ως  εισηγητής,  σε  αντικατάσταση  των  τακτικών 

μελών  Αντωνίου  Συμβώνη,  Χαράλαμπου  Ανθόπουλου  και  Κωνσταντίνου 

Λαμπρινουδάκη  αντίστοιχα,  οι  οποίοι,  αν  και  εκλήθησαν  νομίμως  εγγράφως,  δεν 

παρέστησαν  λόγω  κωλύματος.  Παρούσες  χωρίς  δικαίωμα  ψήφου  ήταν  η  Kάλλη 

Καρβέλη,  ειδική  επιστήμονας-δικηγόρος,  ως  βοηθός  εισηγητή,  η  οποία  αποχώρησε 

μετά τη συζήτηση της υπόθεσης και πριν από τη διάσκεψη και τη λήψη απόφασης και 

η Ειρήνη Παπαγεωργοπούλου, υπάλληλος του τμήματος διοικητικών υποθέσεων της 

Αρχής, ως γραμματέας. 

 

Η Αρχή έλαβε υπόψη της τα ακόλουθα:  

Με  την  υπ’  αριθ.  πρωτ.  Γ/ΕΙΣ/223/14-1-2019  καταγγελία  του  στην  Αρχή,  ο  A 

καταγγέλλει  την  Δ.Ε.Η  Α.Ε.  για  μη  ικανοποίηση  του  δικαιώματος  πρόσβασης  σε 

προσωπικά  δεδομένα  που  ελήφθησαν  υπόψη  για  τον  σχηματισμό  αποφάσεως  του 

 

1 

Διοικητικού Συμβουλίου της ως άνω Ανώνυμης Εταιρίας, αιτούμενος, παράλληλα, τη 

χορήγηση όλων των σχετικών εγγράφων στα οποία αποτελεί υποκείμενο προσωπικών 

δεδομένων  και  τα  οποία  έλαβε  υπόψη  το  Διοικητικό  Συμβούλιο  για  την  καταγγελία 

της σύμβασης εργασίας του.  

Όπως, ειδικότερα, αναφέρει στην καταγγελία του προς την Αρχή, ο καταγγέλλων, 

με  την  από  …  ηλεκτρονική  επιστολή,  …  εξώδικη  διαμαρτυρία  και  …  αίτηση  του 

προς  τον  Υπεύθυνο  Προστασίας  Προσωπικών  Δεδομένων  της  ΔΕΗ  Α.Ε.,  αιτήθηκε 

την  χορήγηση  α)  των  πρακτικών  που  τηρήθηκαν  κατά  τη  συνεδρίαση  του 

Διοικητικού Συμβουλίου και β) αντιγράφων των εγγράφων που αφορούν την υπόθεση 

του  και  επηρέασαν  τον  σχηματισμό  της  βούλησης  του  Διοικητικού  Συμβουλίου. 

Πλην  όμως,  όπως  αναφέρει  στην  καταγγελία  του,  η  ΔΕΗ  Α.Ε.  δεν  ικανοποίησε  το 

αίτημά του για χορήγηση των παραπάνω εγγράφων. Ειδικότερα υποστηρίζει ότι στην 

από … ηλεκτρονική επιστολή δεν έλαβε καμία απάντηση, ενώ κρίνει ανεπαρκείς τις 

απαντήσεις  που  δόθηκαν  στην  από  …  εξώδικη  διαμαρτυρία  (με  την  υπ’  αριθ.  … 

καταγγελία  της  σύμβασης  εργασίας  από  την  ΔΕΗ  Α.Ε.)  καθώς  και  στην  από  … 

ηλεκτρονική  επιστολή  που  απέστειλε  στον  Υπεύθυνο  Προστασίας  Προσωπικών 

Δεδομένων της ΔΕΗ Α.Ε.  

Κατόπιν  αυτών  η  Αρχή  απέστειλε,  στο  πλαίσιο  διερεύνησης  της  καταγγελίας  το 

υπ’  αριθ.  πρωτ.  Γ/ΕΞ/223-1/25-1-2019  έγγραφο  προς  παροχή  διευκρινίσεων  στην 

ΔΕΗ Α.Ε., η οποία στην από … και με αριθμό πρωτοκόλλου … απάντησή της προς 

την Αρχή (αρ. πρωτ. Αρχής Γ/ΕΙΣ/1117/12-02-2019), ανέφερε ότι α) κανένα έγγραφο 

που  να  αφορά  τον  καταγγέλλοντα  δεν  προσκομίσθηκε  και  κατά  συνέπεια  κανένα 

τέτοιο  έγγραφο  δεν  ελήφθη  υπόψη  στη  λήψη  της  απόφασης  από  το  Δ.Σ,  β)  σε 

απάντηση  της  από  …  εξώδικης  δήλωσης  του  καταγγέλλοντος  και  της  από  … 

συναφούς αιτήσεως του προς τον Υπεύθυνο Προστασίας Δεδομένων (DPO) της ΔΕΗ 

Α.Ε, ο καταγγέλλων έλαβε την από … απάντηση του  DPO της ΔΕΗ Α.Ε, σύμφωνα 

με την οποία τα υπόψη πρακτικά δεν είχαν ακόμη επικυρωθεί και ότι αναμενόταν οι 

σχετικές  διαδικασίες  να  ολοκληρωθούν  στο  άμεσο  χρονικό  διάστημα,  οπότε  και  θα 

του  αποστέλλονταν,  γ)  ειδικότερα,  όπως  προκύπτει  από  την  απάντηση  που  έλαβε  ο 

καταγγέλλων με την από … ηλεκτρονική επιστολή, η χορήγηση των πρακτικών ήταν 

κατά  τη  συγκεκριμένη  περίοδο  (Χριστούγεννα)  εξαιρετικά  δυσχερής,  καθότι 

απαιτείτο  προηγούμενη  επικύρωση  (πράγμα  εξίσου  δυσχερές,  εφόσον,  ενόψει  της 

εορταστικής  περιόδου  τα  περισσότερα  εκ  των  μελών  του  Δ.Σ  είχαν  λάβει  τις  άδειες 

τους)  και  δ)  εν  τέλει  στις  23.01.2019  χορηγήθηκαν  στον  καταγγέλλοντα  τόσο 

2 

 

αντίγραφα των  πρακτικών που τηρήθηκαν (κατά την υπ’ αριθ. … απόφαση του  Δ.Σ 

της  ΔΕΗ  Α.Ε)  όσο  και  αντίγραφο  του  συνοδευτικού  εγγράφου  του  Υπευθύνου 

Προστασίας  Προσωπικών  Δεδομένων  της  ΔΕΗ  Α.Ε.  (με  αριθμό  ΑΡ./ΗΜ.:  …). 

Συμπερασματικά,  στην από 07.02.2019 και με αριθμό πρωτοκόλλου  Γ/ΕΙΣ/1117/12-

02-2019  απάντησή  της  προς  την  Αρχή,  η  ΔΕΗ  Α.Ε.  υποστηρίζει  ότι  το  αίτημα  που 

αναφέρεται στην από Γ/ΕΙΣ/223/14-1-2019, έχει ήδη ικανοποιηθεί.  

Η  Αρχή,  μετά  από  εξέταση  των  στοιχείων  του  φακέλου  και  αφού  άκουσε  τον 

εισηγητή  και  τη  βοηθό  εισηγητή,  η  οποία  αποχώρησε  μετά  τη  συζήτηση  της 

υπόθεσης  και  πριν  από  τη  διάσκεψη  και  τη  λήψη  απόφασης,  μετά  από  διεξοδική 

συζήτηση 

 

ΣΚΕΦΤΗΚΕ ΣΥΜΦΩΝΑ ΜΕ ΤΟΝ ΝΟΜΟ 

 

1.  Ο  Γενικός  Κανονισμός  (ΕΕ)  2016/679  (Γενικός  Κανονισμός  Προστασίας 

Δεδομένων –εφεξής ΓΚΠΔ), ο οποίος αντικατέστησε την Οδηγία 95/56 ΕΚ είναι σε 

εφαρμογή από τις 25 Μαΐου 2018.  Σύμφωνα με  τις διατάξεις του  άρθρου 15 παρ. 1 

και 3 του ΓΚΠΔ, το υποκείμενο των δεδομένων έχει δικαίωμα να λαμβάνει από τον 

υπεύθυνο επεξεργασίας α) επιβεβαίωση για το κατά πόσον τα δεδομένα προσωπικού 

χαρακτήρα  που  το  αφορούν  υφίστανται  επεξεργασία  καθώς  και  β)  αντίγραφο  των 

δεδομένων προσωπικού χαρακτήρα που υποβάλλονται σε επεξεργασία και ειδικότερα 

να  γνωρίζει  τις  εξής  πληροφορίες:  τους  σκοπούς  της  επεξεργασίας,  τις  κατηγορίες 

δεδομένων προσωπικού χαρακτήρα, τους τυχόν αποδέκτες ή κατηγορίες αποδεκτών, 

το  χρονικό  διάστημα  τήρησής  τους,  την  ύπαρξη  δικαιώματος  υποβολής  αιτήματος 

στον  υπεύθυνο  επεξεργασίας  για  διόρθωση  ή  διαγραφή  δεδομένων,  περιορισμό 

επεξεργασίας  ή  δικαίωμα  εναντίωσης  στην  εν  λόγω  επεξεργασία,  το  δικαίωμα 

υποβολής καταγγελίας σε εποπτική  αρχή,  την  πηγή των δεδομένων,  και την ύπαρξη 

αυτοματοποιημένης  λήψης  αποφάσεων,  συμπεριλαμβανομένης  της  κατάρτισης 

προφίλ.  Ο  υπεύθυνος  επεξεργασίας  υποχρεούται  να  παρέχει  στο  υποκείμενο  των 

δεδομένων τις πληροφορίες χωρίς καθυστέρηση εντός μηνός από την παραλαβή του 

αιτήματος.  Η  εν  λόγω  προθεσμία  μπορεί  να  παραταθεί  κατά  δύο  ακόμη  μήνες, 

εφόσον απαιτείται, λαμβανομένων υπόψη της πολυπλοκότητας του αιτήματος και του 

αριθμού  των  αιτημάτων.  Ο  υπεύθυνος  επεξεργασίας  ενημερώνει  το  υποκείμενο  των 

δεδομένων για την εν λόγω παράταση εντός μηνός από την παραλαβή του αιτήματος, 

καθώς  και  για  τους  λόγους  της  καθυστέρησης  (άρθρο  12  παρ.  3  του  ΓΚΠΔ).  Εάν  ο 

3 

 

υπεύθυνος  επεξεργασίας  δεν  ενεργήσει  επί  του  αιτήματος  του  υποκειμένου  των 

δεδομένων, ενημερώνει εντός μηνός από την παραλαβή του αιτήματος το υποκείμενο 

των δεδομένων για τους λόγους για τους οποίους δεν ενήργησε και για τη δυνατότητα 

υποβολής καταγγελίας σε εποπτική αρχή και άσκησης  δικαστικής προσφυγή (άρθρο 

12 παρ. 4 του ΓΚΠΔ). 

Ακόμη, σύμφωνα με τις διατάξεις του άρθρου 58 παρ. 2 στοιχ. β’ του ΓΚΠΔ, 

κάθε  εποπτική  αρχή  έχει  μεταξύ  άλλων  την  αρμοδιότητα  να  απευθύνει  επιπλήξεις 

στον υπεύθυνο επεξεργασίας, όταν πράξεις επεξεργασίας έχουν παραβεί τις διατάξεις 

του κανονισμού. 

2. Από τα στοιχεία του φακέλου προέκυψαν τα εξής:  

  

Ο  καταγγέλλων  Α  με  τις  από  …  ηλεκτρονική  επιστολή,  …  εξώδικη 

διαμαρτυρία  και  …  αίτηση  χορήγησης  αντιγράφων  στον  Υπεύθυνο  Προστασίας 

Προσωπικών Δεδομένων της ΔΕΗ Α.Ε., ζήτησε από τη ΔΕΗ να του χορηγηθούν : α) 

αντίγραφα  των  πρακτικών  που  τηρήθηκαν  κατά  την  υπ’  αρ.  …  συνεδρίαση  του  ΔΣ 

της ως άνω Ανώνυμης Εταιρίας καθώς και β) πλήρη αντίγραφα όλων των εγγράφων 

που  τον  αφορούν  και  ελήφθησαν  υπόψη  στην  εν  λόγω  συνεδρίαση.  Η  ΔΕΗ  δια  του 

Υπευθύνου  Προστασίας  Προσωπικών  Δεδομένων  με  την  από  …  επιστολή  της 

απάντησε  στον  καταγγέλλοντα  ότι  δεν  ήταν  δυνατή  η  χορήγηση  των  πρακτικών, 

καθότι η επικύρωση τους ήταν ανέφικτη στο συγκεκριμένο χρονικό διάστημα και ότι 

αναμενόταν  οι  σχετικές  διαδικασίες  να  ολοκληρωθούν  στο  άμεσο  επόμενο  χρονικό 

διάστημα, οπότε και θα του αποστέλλονταν. Τελικά, όπως προκύπτει από το έγγραφο 

παροχής διευκρινίσεων της ΔΕΗ (υπ’ αριθ. …) προς την Αρχή, στις 23.01.2019 έλαβε 

χώρα  χορήγηση  αντιγράφων  των  πρακτικών  της  συνεδρίασης  του  ΔΣ  στον 

πληρεξούσιο  του  καταγγέλλοντος,  ο  οποίος  μάλιστα  υπέγραψε  και  σχετικό 

αποδεικτικό παραλαβής.  

3.  Επειδή,  στην  κρινόμενη  περίπτωση,  σύμφωνα  με  τα  προαναφερόμενα,  η 

ΔΕΗ  Α.Ε.  ικανοποίησε  το  δικαίωμα  πρόσβασης  του  καταγγέλλοντος  στα  δεδομένα 

που  τον  αφορούσαν,  χορηγώντας  του  πλήρες  αντίγραφο  των  πρακτικών  που 

τηρήθηκαν κατά την υπ’ αρ. … συνεδρίαση του ΔΣ της ως άνω Ανώνυμης Εταιρίας. 

Όσον αφορά δε το δεύτερο αίτημα του καταγγέλλοντος για τη χορήγηση αντιγράφων 

όλων  των  εγγράφων  που  τον  αφορούν  και  ελήφθησαν  υπόψη  στην  εν  λόγω 

συνεδρίαση  του  ΔΣ  της  ΔΕΗ  Α.Ε.,  αυτό  δεν  μπορεί  νομίμως  να  ικανοποιηθεί, 

καθόσον κανένα έγγραφο που να αφορά τον καταγγέλλοντα δεν προσκομίσθηκε και 

κατά  συνέπεια  δεν  λήφθηκε  υπόψη,  όπως  προκύπτει  από  τα  επισυναπτόμενα 

4 

 

πρακτικά της υπ’ αρ. … συνεδρίασης του ΔΣ της ΔΕΗ Α.Ε. στην με αρ. πρωτ. … (αρ. 

πρωτ. Αρχής Γ/ΕΙΣ/1117/12.02.2019) απάντηση της δ/νσης Νομικών Υπηρεσιών της 

ΔΕΗ Α.Ε. στην Αρχή.  

Πλην  όμως,  η  ΔΕΗ  Α.Ε.,  ως  υπεύθυνος  επεξεργασίας  δεν  απάντησε  στον 

καταγγέλλοντα εντός μηνός από την παραλαβή του αιτήματος και δεν ενημέρωσε, ως 

όφειλε,  τον  καταγγέλλοντα  εντός  μηνός  από  την  παραλαβή  του  αιτήματος,  για  την 

αδυναμία  άμεσης  ανταπόκρισης  και  ικανοποίησης  του  αιτήματός  του  καθώς  και  για 

τους  λόγους  καθυστέρησης,  ζητώντας  περαιτέρω  παράταση  της  προθεσμίας,  κατά 

παράβαση των διατάξεων του άρθρου 12 παρ. 3 και 4 του ΓΚΠΔ. 

4.  Ενόψει  της  παράβασης  που  διαπιστώθηκε,  δηλαδή  της  καθυστερημένης 

μετά την παρέλευση του ενός μηνός από την παραλαβή του αιτήματος απάντησης της 

ΔΕΗ  ΑΕ.  ως  υπευθύνου  επεξεργασίας  προς  τον  καταγγέλλοντα  σχετικά  με  την 

αδυναμία  άμεσης  ικανοποίησης  του  αιτήματός  του  και  λαμβάνοντας  υπόψη  ότι  ο 

υπεύθυνος  επεξεργασίας  εν  τέλει 

ικανοποίησε  το  δικαίωμα  πρόσβασης  του 

καταγγέλλοντος,  η  Αρχή  κρίνει  ομόφωνα  ότι  πρέπει  να  ασκήσει  την  προβλεπόμενη 

στο άρθρο 58 παρ. 2 εδ. β΄ ΓΚΠΔ εξουσία της, όπως αναφέρεται στο διατακτικό της 

παρούσας,  και  η  οποία  κρίνεται  ανάλογη  με  τη  βαρύτητα  της  διαπιστωθείσας 

παράβασης. 

 

ΓΙΑ ΤΟΥΣ ΛΟΓΟΥΣ ΑΥΤΟΥΣ 

 

Η Αρχή λαμβάνοντας υπόψη τα παραπάνω: 

Απευθύνει με βάση το άρθρο 58 παρ. 2 β΄ του Κανονισμού (ΕΕ) 2016/679 επίπληξη 

στην  ΔΕΗ  Α.Ε.  για  την  παραβίαση  των  διατάξεων  του  άρθρου  12  παρ.  3  και  4  του 

Κανονισμού (ΕΕ) 2016/679. 

          

           Ο Αναπληρωτής Πρόεδρος     

              

    Η Γραμματέας  

 

 

 

Γεώργιος Μπατζαλέξης   

 

                  Ειρήνη Παπαγεωργοπούλου 

 

 

 

5 

