 
 
 
 
 
 
 
Αθήνα, 04-10-2021 
Αριθ. Πρωτ.: 2212 
 

 

 

 

ΑΠΟΦΑΣΗ 44/2021 

(Τμήμα) 

 

Η  Αρχή  Προστασίας  Δεδομένων  Προσωπικού  Χαρακτήρα  συνεδρίασε  σε 
σύνθεση  Τμήματος  στην  έδρα  της  την  17-02-2021  μετά  από  πρόσκληση  του 
Προέδρου της, προκειμένου να εξετάσει την υπόθεση που αναφέρεται στο ιστορικό 
της  παρούσας.  Παρέστησαν  ο  Γεώργιος  Μπατζαλέξης,  Αναπληρωτής  Πρόεδρος, 
κωλυομένου  του  Προέδρου  της  Αρχής  Κωνσταντίνου  Μενουδάκου,  και  τα 
αναπληρωματικά μέλη Ευάγγελος Παπακωνσταντίνου, ως εισηγητής, και Γρηγόριος 
Τσόλιας, σε αντικατάσταση των τακτικών μελών Κωνσταντίνου Λαμπρινουδάκη και 
Χαράλαμπου  Ανθόπουλου  αντίστοιχα,  οι  οποίοι,  αν  και  εκλήθησαν  νομίμως 
εγγράφως  δεν  παρέστησαν  λόγω  κωλύματος.  Το  τακτικό  μέλος  Σπυρίδων 
Βλαχόπουλος, αν και κλήθηκε νομίμως εγγράφως, δεν παρέστη λόγω κωλύματος. Στη 
συνεδρίαση παρέστησαν, με εντολή του Προέδρου, ο Ιωάννης Λυκοτραφίτης, ειδικός 
επιστήμονας  –  ελεγκτής  ως  βοηθός  εισηγητή  και  η  Ειρήνη  Παπαγεωργοπούλου, 
υπάλληλος του τμήματος διοικητικών υποθέσεων της Αρχής, ως γραμματέας. 

 
Η Αρχή έλαβε υπόψη της τα παρακάτω: 
Υποβλήθηκε στην Αρχή η υπ’ αριθμ. πρωτ. Γ/ΕΙΣ/637/27-01-2020 καταγγελία 
κατά  της  εταιρείας  «PREMIUMMEDIA  ΠΑΡΑΓΩΓΗ  ΟΠΤΙΚΟ-ΑΚΟΥΣΤΙΚΩΝ  ΕΡΓΩΝ 
ΙΔΙΩΤΙΚΗ  ΚΕΦΑΛΑΙΟΥΧΙΚΗ  ΕΤΑΙΡΙΑ»  με  δ.τ.  «PREMIUMMEDIA  ΙΚΕ»,  η  οποία 
αφορούσε σε αποστολή ανεπιθύμητων μηνυμάτων ηλεκτρονικού ταχυδρομείου και 

 

 
Λεωφ. Κηφισίας 1-3, 11523 Αθήνα 
Τ: 210 6475 600 • E: contact@dpa.gr  • www.dpa.gr 
 

1 

τη  μη  ικανοποίηση  δικαιώματος  εναντίωσης  το  οποίο  ασκήθηκε  επανειλημμένα. 
Ειδικότερα, σύμφωνα με την ως άνω καταγγελία, ο καταγγέλλων, παρόλο που στο 
παρελθόν  είχε  συμμετάσχει  σε  διαγωνισμούς  θεατρικών  εισιτηρίων  της 
καταγγελλόμενης εταιρείας μέσω της ιστοσελίδας monopoli.gr κι έτσι είχε υποβάλει 
τα  προσωπικά  του  δεδομένα  για  τους  διαγωνισμούς,  συμπεριλαμβανόμενης  της 
διεύθυνσής του ηλεκτρονικού ταχυδρομείου, στη συνέχεια είχε αλλεπάλληλες φορές 
προσπαθήσει να κάνει χρήση της λειτουργίας διαγραφής (unsubscribe) από την λίστα 
παραληπτών της ιστοσελίδας, χωρίς όμως να σταματήσει η εν λόγω αλληλογραφία. 
Επιπλέον,  είχε  επικοινωνήσει  δύο  φορές  ηλεκτρονικά  με  την  καταγγελλόμενη 
εταιρεία  μέσω  email  και  είχε  εκφράσει  την  πρόθεσή  του  να  προχωρήσει  σε 
καταγγελία  εάν  συνεχιζόταν  να  του  αποστέλλεται  ανεπιθύμητη  ηλεκτρονική 
αλληλογραφία,  αλλά  δεν  έλαβε  καμία  απάντηση  και  η  ανεπιθύμητη  ηλεκτρονική 
αλληλογραφία συνεχιζόταν να αποστέλλεται μέχρι και την ημερομηνία υποβολής της 
καταγγελίας στην Αρχή. 

Η  Αρχή,  στο  πλαίσιο  εξέτασης  της  εν  λόγω  καταγγελίας,  απέστειλε  στην 
καταγγελλόμενη εταιρεία το υπ’ αριθμ. πρωτ. Γ/ΕΞ/637-1/19-02-2020 έγγραφο με το 
οποίο  ζητούσε  τις  απόψεις  της  επί  των  καταγγελλομένων.  Ο  καταγγελλόμενος 
υπεύθυνος επεξεργασίας απάντησε στην Αρχή με το υπ’ αριθμ. πρωτ. Γ/ΕΙΣ/1431/20-
02-2020  ηλεκτρονικό  μήνυμα,  στο  οποίο  αναφέρει,  μεταξύ  άλλων,  τα  εξής 
συνοπτικώς αναφερόμενα: 

1)  Ο  καταγγέλλων  είχε  συμπεριληφθεί  στη  λίστα  αποστολής 

του 
ενημερωτικού  δελτίου 
(newsletter)  του  monopoli.gr,  καθώς  είχε 
συμμετάσχει σε πολλούς διαγωνισμούς το Δεκέμβριο 2019. Η εγγραφή στη 
λίστα του newsletter αναφέρεται στους όρους των διαγωνισμών, οι οποίοι 
είναι αναρτημένοι στην ιστοσελίδα. 

2)  Μετά  το  email  που  έστειλε  στην  εταιρεία  για  τη  μη  λειτουργία  της 
αυτόματης  διαγραφής  (unsubscribe),  προχώρησαν  σε  σχετικό  έλεγχο  και 
από τις 31/1/2020 έχει διαγραφεί οριστικά από τη λίστα του newsletter. 

 
Στη συνέχεια, η Αρχή κάλεσε τον καταγγελλόμενο υπεύθυνο επεξεργασίας να 
παράσχει περαιτέρω διευκρινίσεις επί των απόψεών του, τις οποίες και παρείχε με 

 

2 

το υπ’ αριθμ. πρωτ. Γ/ΕΙΣ/1571/28-02-2020 υπόμνημα, το οποίο συμπληρώθηκε με 
το υπ’ αριθμ. πρωτ. Γ/ΕΙΣ/1577/28-02-2020 ηλεκτρονικό μήνυμα. Σε αυτό αναφέρει, 
μεταξύ άλλων, τα εξής συνοπτικώς αναφερόμενα: 

1)  Το  πρόβλημα  της  μη  ορθής  λειτουργίας  του  μηχανισμού  unsubscribe 
παρουσιάστηκε  μετά  την  συνολική  αναβάθμιση  του  συστήματος 
διαχείρισης περιεχομένου (CMS) που πραγματοποιήθηκε στις 15-12-2019 
(κατά  την  αναβάθμιση  έγινε  απενεργοποίηση  -disable-  της  δυνατότητας 
unsubscribe). Δεν είχε γίνει αντιληπτό το πρόβλημα μέχρι την υπόδειξη του 
καταγγέλλοντος με email που έστειλε στις 10-01-2020.  

2)  Στη συνέχεια, αφού έγιναν όλοι οι τεχνικοί έλεγχοι και έλεγχος debugging, 

το πρόβλημα διορθώθηκε οριστικά στις 18-01-2020. 

3)  Για την αποτροπή εμφάνισης αυτού ή παρόμοιου προβλήματος στο μέλλον, 
πραγματοποιούνται  έλεγχοι  σε  εβδομαδιαία  βάση  μετά  από  κάθε 
αποστολή του newsletter.  

4)  Από τις 16-12-2019 έως και τις 18-01-2020 (που διορθώθηκε το πρόβλημα) 
πραγματοποιήθηκαν 5 αποστολές newsletter. Μετά την αποκατάσταση του 
προβλήματος, δηλαδή μετά τις 18-01-2020 καταγράφηκαν 592 διαγραφές 
(Unsubscribes).  

5)  Πλην του καταγγέλλοντος, η εταιρεία αναφέρει ότι δεν είχαν δεχθεί κανένα 
άλλο παράπονο ή e-mail σχετικό με τη μη-δυνατότητα διαγραφής από τη 
λίστα του newsletter. 

6)  Ο καταγγέλλων επιχείρησε να διαγραφεί και διαγράφηκε επιτυχώς τελικά 
στις 31-01-2020. Ο υπεύθυνος επεξεργασίας αναφέρει ότι, ο λόγος που δεν 
έγινε από τον ίδιο τον υπεύθυνο επεξεργασίας η διαγραφή του μόλις έλαβε 
το  email  του  καταγγέλλοντος  με  την  επισήμανση  του  τεχνικού 
προβλήματος,  οφείλεται  σε  δικό  του  κακό  εσωτερικό  (μη)  συντονισμό. 
Ειδικότερα,  μετά  το  email  του,  το  οποίο  η  εταιρεία  εξέλαβε  ως  πολύ 
χρήσιμη  σύσταση,  κινήθηκε  άμεσα  στο  ν'  αποκαταστήσει  το  τεχνικό 
πρόβλημα τόσο για την πλήρη εναρμόνισή του με τις σχετικές διατάξεις, 
όσο   και  για  την  αποφυγή  ανάλογων  περιστατικών  και  σε   άλλους 
αποδέκτες.  Ωστόσο,  οι  προγραμματιστές  που  της  παρέχουν  τεχνική 
υποστήριξη στην ιστοσελίδα και είναι υπεύθυνοι για τον εντοπισμό και την 

 

3 

αποκατάσταση  των  τυχόν  προβλημάτων,  είναι  εξωτερικοί  συνεργάτες, 
γεγονός  που  όπως  φάνηκε  κάποιες  φορές  συνεπάγεται  αδυναμία 
συντονισμού. Έτσι, παρά το ότι η αποκατάσταση του τεχνικού προβλήματος 
έγινε πολύ άμεσα και ο κάθε χρήστης μπορούσε να διαγραφεί ανά πάσα 
στιγμή, δυστυχώς λόγω έλλειψης συντονισμού, παρέλειψε στη συνέχεια να 
μεριμνήσει να προβεί και στη "χειροκίνητη" διαγραφή του καταγγέλλοντος.  
7)  Ο  υπεύθυνος  επεξεργασίας  σημειώνει  τέλος  ότι  ο  σεβασμός  προς  το 
αναγνωστικό  του  κοινό  αποτελεί  σημαντικό  κεφάλαιο  για  αυτόν  και 
προσπαθεί με κάθε δυνατό τρόπο να διασφαλίσει την ποιότητα τόσο του 
περιεχομένου όσο και των υπηρεσιών που παρέχει. Για το λόγο αυτό θα 
εντατικοποιήσει  τους  τεχνικούς  ελέγχους  ώστε  να  μην  δημιουργηθεί 
ανάλογο περιστατικό στο μέλλον. 

 
Στη  συνέχεια,  η  Αρχή  κάλεσε  με  το  υπ’  αριθμ.  πρωτ.  Γ/ΕΞΕ/437/20-01-2021 
έγγραφο  τον  καταγγελλόμενο  υπεύθυνο  επεξεργασίας  σε  ακρόαση  μέσω 
τηλεδιάσκεψης ενώπιον του Τμήματος της Αρχής στη συνεδρίαση στις 27-01-2021, 
προκειμένου να συζητηθεί η ανωτέρω σχετική καταγγελία καθώς και το ζήτημα της 
δυσλειτουργίας  του  μηχανισμού  «unsubscribe»  από  τη  λίστα  αποδεκτών  των 
newsletter του. 

Στη συνεδρίαση της 27-01-2021 παρέστη μέσω τηλεδιάσκεψης εκ μέρους του 
υπευθύνου επεξεργασίας η Α, … της εταιρείας, και εξέθεσε προφορικά τις απόψεις 
της.  

Ακολούθως  ο  υπεύθυνος  επεξεργασίας  έλαβε  προθεσμία  και  υπέβαλε 
εμπρόθεσμα  το  υπ΄  αριθμ.  πρωτ.  Γ/ΕΙΣ/838/03-02-2021  υπόμνημα.  Στο  εν  λόγω 
υπόμνημα,  επιπλέον  των  προηγούμενων  εγγράφων,  αναφέρονται  τα  εξής 
συνοπτικώς αναφερόμενα: 

1.  Ανταποκρινόμενος  άμεσα  και  πλήρως  στην  αποκατάσταση  του  τεχνικού 
προβλήματος που προέκυψε και αποτέλεσε και την αιτία της καταγγελίας, 
και  με  σκοπό  τον  αποκλεισμό/περιορισμό  του  κινδύνου  ενδεχόμενης 
επανάληψής του στο μέλλον, ο υπεύθυνος επεξεργασίας προέβη - πέραν 
-  και  σε  πρόσθετη 
των  άμεσων  και  απαιτούμενων  ενεργειών 

 

4 

αναδιοργάνωση  ελέγχου  και  παρακολούθησης  της  ροής  της  ιστοσελίδας 
του αλλάζοντας τα page rules του cache, ώστε η συγκεκριμένη σελίδα να 
μην έχει caching και να μπορεί να δεχτεί τα access token url. 

2.  Παρέχεται  πλέον  στους  παραλήπτες  του  newsletter  διπλή  δυνατότητα 
διαγραφής,  δεδομένου  ότι  την  επιλογή  «unsubscribe»  τη  συναντούν  στο 
απεσταλμένο newsletter σε 2 διαφορετικά σημεία για να είναι ακόμη πιο 
εύκολο 
επιθυμούν: 
α) στο header του newsletter και β) στο footer του newsletter. 

απεγγραφούν 

να 

αν 

το 

3.  Από  τη  στιγμή  που  κάποιος  παραλήπτης  του  newsletter  επιλέξει  το 
σύνδεσμο  για  unsubscribe,  αυτόματα  «μπαίνει»  σε  μια  φόρμα  όπου 
συμπληρώνει  το  email  που  θέλει  να  διαγραφεί  από  τη  λίστα.  Μόλις  το 
συμπληρώσει  εμφανίζεται  το  παρακάτω  μήνυμα:  «Έχετε  απεγγραφεί 
επιτυχώς και δεν θα λαμβάνετε τα Newsletter μας». Επιπλέον η δυνατότητα 
του  unsubscribe  δίνεται  οποιαδήποτε  ημέρα  και  ώρα  ακόμα  και  αν  το 
newsletter έχει αποσταλεί αρκετό καιρό πριν. Έτσι αν κάποιος πατήσει σε 
ένα  παλιό  newsletter  η  διαδικασία  απ-εγγραφής  του  θα  λειτουργήσει 
κανονικά. 

4.  Πρόκειται  για  περιστατικό  τεχνικής  δυσλειτουργίας  μεμονωμένου 

χαρακτήρα, το οποίο εξαλείφθηκε πλήρως με επιτυχία. 

 

Η  Αρχή,  μετά  από  εξέταση  των  στοιχείων  του  φακέλου,  την  ακροαματική 
διαδικασία  και  αφού  άκουσε  τον  εισηγητή  και  τον  βοηθό  εισηγητή,  ο  οποίος 
αποχώρησε μετά τη συζήτηση της υπόθεσης και πριν από τη διάσκεψη και τη λήψη 
απόφασης, μετά από διεξοδική συζήτηση, 

 

ΣΚΕΦΤΗΚΕ ΣΥΜΦΩΝΑ ΜΕ ΤΟΝ ΝΟΜΟ 

 
1.  Σύμφωνα με το άρθρο 4 στοιχ. 7 του Γενικού Κανονισμού (ΕΕ) 2016/679 για την 
προστασία  των  φυσικών  προσώπων  έναντι  της  επεξεργασίας  δεδομένων 
προσωπικού χαρακτήρα και για την ελεύθερη κυκλοφορία των δεδομένων αυτών 

 

5 

(εφεξής,  ΓΚΠΔ),  ο  οποίος  είναι  σε  εφαρμογή  από  τις  25  Μαΐου  2018,  ως 
υπεύθυνος  επεξεργασίας  ορίζεται  «το  φυσικό  ή  νομικό  πρόσωπο,  η  δημόσια 
αρχή, η υπηρεσία ή άλλος φορέας που, μόνα ή από κοινού με άλλα, καθορίζουν 
τους  σκοπούς  και  τον  τρόπο  της  επεξεργασίας  δεδομένων  προσωπικού 
χαρακτήρα». 

2.  Το ζήτημα, της πραγματοποίησης μη ζητηθεισών επικοινωνιών με οποιοδήποτε 
μέσο  ηλεκτρονικής    επικοινωνίας,  χωρίς  ανθρώπινη  παρέμβαση,  για  σκοπούς 
απευθείας εμπορικής  προώθησης προϊόντων ή υπηρεσιών και για κάθε είδους 
διαφημιστικούς σκοπούς, ρυθμίζεται στο το άρθρο 11 του ν. 3471/2006 για την 
προστασία προσωπικών δεδομένων στον τομέα των ηλεκτρονικών επικοινωνιών, 
ο  οποίος  ενσωμάτωσε  στην  εθνική  έννομη  τάξη  την  Οδηγία  2002/58/ΕΚ. 
Σύμφωνα με το άρθρο αυτό, μία τέτοια επικοινωνία επιτρέπεται μόνο εφόσον ο 
συνδρομητής συγκατατεθεί εκ των προτέρων ρητώς.  

3.  Κατ’  εξαίρεση,  σύμφωνα  με  το  άρ.  11  παρ.  3  του  ν.  3471/2006,  τα  στοιχεία 
επαφής ηλεκτρονικού ταχυδρομείου που αποκτήθηκαν νομίμως, στο πλαίσιο της 
πώλησης  προϊόντων  ή  υπηρεσιών  ή  άλλης  συναλλαγής,  μπορούν  να 
χρησιμοποιούνται  για  την  απευθείας  προώθηση  παρόμοιων  προϊόντων  ή 
υπηρεσιών του προμηθευτή ή για την εξυπηρέτηση παρόμοιων σκοπών, ακόμη 
και  όταν  ο  αποδέκτης  του  μηνύματος  δεν  έχει  δώσει  εκ  των  προτέρων  τη 
συγκατάθεση του, υπό την προϋπόθεση ότι του παρέχεται κατά τρόπο σαφή και 
ευδιάκριτο  η  δυνατότητα  να  αντιτάσσεται,  με  εύκολο  τρόπο  και  δωρεάν,  στη 
συλλογή και χρησιμοποίηση των ηλεκτρονικών του στοιχείων και αυτό κατά τη 
συλλογή  των  στοιχείων  επαφής,  καθώς  και  σε  κάθε  μήνυμα  (σ.σ.  από  την 
καταγγελία  δεν  φαίνεται  αν  παρείχε  τη  δυνατότητα  να  αντιταχθεί  από 
μελλοντικές προωθητικές επικοινωνίες), σε περίπτωση που ο χρήστης αρχικά δεν 
είχε διαφωνήσει σε αυτή τη χρήση.  

4.  Σύμφωνα  με  το  άρθρο  21  παρ.  2  του  ΓΚΠΔ,  «Εάν  δεδομένα  προσωπικού 
χαρακτήρα  υποβάλλονται  σε  επεξεργασία  για  σκοπούς  απευθείας  εμπορικής 
προώθησης, το υποκείμενο των δεδομένων δικαιούται να αντιταχθεί ανά πάσα 
στιγμή  στην  επεξεργασία  των  δεδομένων  προσωπικού  χαρακτήρα  που  το 
αφορούν  για  την  εν  λόγω  εμπορική  προώθηση,  περιλαμβανομένης  της 
κατάρτισης  προφίλ,  εάν  σχετίζεται  με  αυτήν  την  απευθείας  εμπορική 

 

6 

προώθηση.»  Επιπλέον,  σύμφωνα  με  το  άρθρο  21  παρ.  3  του  ΓΚΠΔ  όταν  τα 
υποκείμενα  των  δεδομένων  αντιτίθενται  στην  επεξεργασία  για  σκοπούς 
απευθείας  εμπορικής  προώθησης,  τα  δεδομένα  προσωπικού  χαρακτήρα  δεν 
υποβάλλονται πλέον σε επεξεργασία για τους σκοπούς αυτούς. 

5.  Το  άρθρο  25  παρ.  1  του  ΓΚΠΔ  ορίζει  ότι  «Λαμβάνοντας  υπόψη  τις  τελευταίες 
εξελίξεις, το κόστος εφαρμογής και τη φύση, το πεδίο εφαρμογής, το πλαίσιο και 
τους  σκοπούς  της  επεξεργασίας,  καθώς  και  τους  κινδύνους  διαφορετικής 
πιθανότητας επέλευσης και σοβαρότητας για τα δικαιώματα και τις ελευθερίες 
των  φυσικών  προσώπων  από  την  επεξεργασία,  ο  υπεύθυνος  επεξεργασίας 
εφαρμόζει  αποτελεσματικά,  τόσο  κατά  τη  στιγμή  του  καθορισμού  των  μέσων 
επεξεργασίας όσο και κατά τη στιγμή της επεξεργασίας, κατάλληλα τεχνικά και 
οργανωτικά μέτρα, όπως η ψευδωνυμοποίηση, σχεδιασμένα για την εφαρμογή 
αρχών προστασίας των δεδομένων, όπως η ελαχιστοποίηση των δεδομένων, και 
την  ενσωμάτωση  των  απαραίτητων  εγγυήσεων  στην  επεξεργασία  κατά  τρόπο 
ώστε  να  πληρούνται  οι  απαιτήσεις  του  παρόντος  κανονισμού  και  να 
προστατεύονται τα δικαιώματα των υποκειμένων των δεδομένων.» 

6.  Στη  συγκεκριμένη  περίπτωση,  πραγματοποιήθηκε  επεξεργασία  δεδομένων 
προσωπικού χαρακτήρα του καταγγέλλοντος για σκοπούς προώθησης προϊόντων 
και  υπηρεσιών  από  τον  υπεύθυνο  επεξεργασίας.  Η  νομιμότητα  της  αρχικής 
συλλογής δεν κρίνεται με την παρούσα, καθώς ο καταγγέλλων αποδέχεται ότι ο 
ίδιος είχε χορηγήσει τα στοιχεία του στον υπεύθυνο επεξεργασίας.  

7.  Από  τα  στοιχεία  του  φακέλου  προκύπτει  ότι  ενώ  ο  υπεύθυνος  επεξεργασίας 
παρείχε στον παραλήπτη του newsletter τη δυνατότητα να αντιτάσσεται σε κάθε 
μελλοντικό  μήνυμα,  μέσω  του  σχετικού  συνδέσμου,  κατ’  εφαρμογή  της 
απαίτησης του άρθρου 11 παρ. 3 του ν. 3471/2006, και ο καταγγέλλων εξέφρασε 
την  αντίρρηση  του  σε  μελλοντικές  αποστολές  μηνυμάτων  για  προωθητικούς 
σκοπούς, δεν ήταν δυνατή η ικανοποίηση του προβλεπόμενου από το άρθρο 21 
του  ΓΚΠΔ  δικαιώματος  εναντίωσης  του  υποκειμένου,  αφού  το  email  του 
υποκειμένου  παρέμενε  στο  αρχείο  του  υπευθύνου  επεξεργασίας  και 
συνεχιζόντουσαν οι αποστολές.   Ωστόσο, ο υπεύθυνος επεξεργασίας όφειλε να 
διαθέτει το κατάλληλο οργανωτικό μέτρο να ανταποκριθεί, δηλαδή καθορισμένη 
διαδικασία,  μέσω  της  οποίας  να  μπορούσε  να  εντοπίσει  ότι  το  δικαίωμα 

 

7 

εναντίωσης του υποκειμένου δεν μπορούσε να ικανοποιηθεί. Έτσι, ο υπεύθυνος 
επεξεργασίας δεν ενήργησε ώστε να διακόψει την αποστολή των διαφημιστικών 
μηνυμάτων,  όπως  όφειλε,  καθώς  εναντίωση  και  διαγραφή  σε  περίπτωση 
απευθείας εμπορικής προώθησης πρέπει να γίνεται σεβαστή.  

8.  Βάσει  των  ανωτέρω,  η  οριστική  παύση  της  επεξεργασίας  του  email  του 
υποκειμένου από τον υπεύθυνο για σκοπούς απευθείας εμπορικής προώθησης 
και  κατά  συνέπεια  η 
ικανοποίηση  του  δικαιώματος  εναντίωσης,  δεν 
πραγματοποιήθηκε ακόμα και μετά τον εντοπισμό του προβλήματος, σε συνέχεια 
σχετικής  αναφοράς  που  έστειλε  ο  καταγγέλλων  στον  υπεύθυνο.  Η  οριστική 
ικανοποίηση  του  δικαιώματος  συνέβη  μόνο  μετά  την  εκ  νέου  άσκηση  του 
δικαιώματος  εναντίωσης  του  καταγγέλλοντος,  μετά  την  αποκατάσταση  του 
τεχνικού προβλήματος. 

9.  Το  τεχνικό  πρόβλημα  διήρκησε  από  τις  15/12/2019  μέχρι  τις  18/01/2020  που 
διορθώθηκε.  Από  τα  στοιχεία  που  προσκόμισε  στην  Αρχή  ο  υπεύθυνος 
επεξεργασίας  προέκυψε  ότι  υπήρξαν  άλλες  592  περιπτώσεις  αποτυχίας  στην 
ικανοποίηση του δικαιώματος εναντίωσης υποκειμένων το διάστημα αυτό. 

10. O υπεύθυνος επεξεργασίας συνεργάστηκε με την Αρχή απαντώντας στα σχετικά 
αιτήματα  για  διευκρινίσεις,  καθώς  και  κατά  τη  συνεδρίαση  της  Αρχής  και  στο 
υπόμνημα που κατέθεσε. 

11. Δεν  έχει  επιβληθεί  στο  παρελθόν  διοικητική  κύρωση  από  την  Αρχή  στον 

υπεύθυνο επεξεργασίας. 

12. Σύμφωνα  με  τα  στοιχεία  στο  ΓΕΜΗ1,η  εταιρεία  κατά  τη  χρήση  της  περιόδου 
01/01/2019 έως 31/12/2019 είχε κύκλο εργασιών 323.636,65 € και κέρδη μετά 
από φόρους 101.014,07 €. 

 
Βάσει  των  ανωτέρω, η Αρχή  κρίνει  ομόφωνα ότι  σύμφωνα  με  το  σύμφωνα  με  το 
άρθρο  21  παρ.  3  του  ΓΚΠΔ,  και  το  άρθρο  25  παρ.  1  του  ΓΚΠΔ  συντρέχουν  οι 
προϋποθέσεις επιβολής σε βάρος του υπευθύνου επεξεργασίας, με βάση το άρθρο 
58 παρ. 2 εδ. θ’ του ΓΚΠΔ, λαμβάνοντας υπόψη τα κριτήρια του άρθρου 83 παρ. 2 του 
ΓΚΠΔ,  της διοικητικής κύρωσης, που αναφέρεται στο διατακτικό της παρούσας, η 

                                                 
1 https://www.businessregistry.gr/publicity/show/69787603000  

 

8 

οποία κρίνεται αποτελεσματική, αναλογική και αποτρεπτική, συνυπολογίζοντας τα 
επιβαρυντικά στοιχεία που αναφέρονται στις σκέψεις 7, 8 και 9 της παρούσας και τα 
ελαφρυντικά στοιχεία που αναφέρονται στις σκέψεις 10 και 11 της παρούσας. 

 
 

ΓΙΑ ΤΟΥΣ ΛΟΓΟΥΣ ΑΥΤΟΥΣ 

 
Η Αρχή Προστασίας Δεδομένων Προσωπικού Χαρακτήρα: 
 Επιβάλλει  στην  εταιρεία  «PREMIUMMEDIA  ΠΑΡΑΓΩΓΗ  ΟΠΤΙΚΟ-ΑΚΟΥΣΤΙΚΩΝ 
ΕΡΓΩΝ  ΙΔΙΩΤΙΚΗ  ΚΕΦΑΛΑΙΟΥΧΙΚΗ  ΕΤΑΙΡΙΑ»  με  δ.τ.  «PREMIUMMEDIA  ΙΚΕ»,  το 
αποτελεσματικό,  αναλογικό  και  αποτρεπτικό  διοικητικό  χρηματικό  πρόστιμο  που 
αρμόζει  στην  συγκεκριμένη  περίπτωση  σύμφωνα  με  τις  ειδικότερες  περιστάσεις 
αυτής, ύψους πέντε χιλιάδων ευρώ (5.000,00) ευρώ, για τις ως άνω διαπιστωθείσες 
παραβιάσεις του άρθρου 21 παρ. 3 του ΓΚΠΔ, και του άρθρου 25 παρ. 1 του ΓΚΠΔ. 
 

Ο Αναπληρωτής Πρόεδρος 

 
 
 

Γεώργιος Μπατζαλέξης 

Η Γραμματέας 

Ειρήνη Παπαγεωργοπούλου 

9 

 
 

 

