 

 

 

 
     Αθήνα, 23-04-2018 

    Αριθ. Πρωτ.: Γ/ΕΞ/2582-1/23-04-2018    

 

ΑΡΧΗ ΠΡΟΣΤΑΣΙΑΣ ΔΕΔΟΜΕΝΩΝ 
ΠΡΟΣΩΠΙΚΟΥ ΧΑΡΑΚΤΗΡΑ 

 

 

 

 

Α Π Ο Φ Α Σ Η 36/2018 

(Τμήμα) 

Η  Αρχή  Προστασίας  Δεδομένων  Προσωπικού  Χαρακτήρα  συνεδρίασε  σε  σύνθεση 

Τμήματος  στην  έδρα  της  την  Τετάρτη  18.04.2018  και  ώρα  10:00  μ.μ.  μετά  από 

πρόσκληση του Προέδρου της, προκειμένου να εξετάσει την υπόθεση που αναφέρεται 

στο  ιστορικό  της  παρούσας.  Παρέστησαν  ο  Αναπληρωτής  Πρόεδρος,  Γεώργιος 

Μπατζαλέξης, κωλυομένου του Προέδρου της Αρχής, Κωνσταντίνου Μενουδάκου, και 

τα  αναπληρωματικά  μέλη  Παναγιώτης  Ροντογιάννης,  Ευάγγελος  Παπακωνσταντίνου 

και  Γρηγόριος  Τσόλιας,  ως  εισηγητής,  σε  αντικατάσταση  των  τακτικών  μελών 

Αντώνιου  Συμβώνη,  Κωνσταντίνου  Λαμπρινουδάκη  και  Χαράλαμπου  Ανθόπουλου, 

αντίστοιχα,  οι  οποίοι,  αν  και  εκλήθησαν  νομίμως  εγγράφως,  δεν  παρέστησαν  λόγω 

κωλύματος.  Παρούσες  χωρίς  δικαίωμα  ψήφου  ήταν  η  Ευαγγελία  Βασιλοπούλου, 

νομικός  ελεγκτής,  ως  βοηθός  εισηγητή  και  η  Ειρήνη  Παπαγεωργοπούλου,  υπάλληλος 

του τμήματος διοικητικών υποθέσεων, ως γραμματέας.  

 
Η Αρχή έλαβε υπόψη της τα παρακάτω:  
 
Με το από … αίτημά του (ΑΠΔΠΧ Γ/ΕΙΣ/2582/02.04.2018) το Πανεπιστημιακό Γενικό 

Νοσοκομείο  Ηρακλείου 

–  Γ.Ν.Η. 

«ΒΕΝΙΖΕΛΕΙΟ» 

(εφεξής  Νοσοκομείο 

«ΒΕΝΙΖΕΛΕΙΟ»)  διαβιβάζει  στην  Αρχή  αίτηση  του  Α  και  κατ’  αυτόν  τον  τρόπο 

υποβάλλει  ερώτημα  προς  την  Αρχή  σχετικά  με  τη  χορήγηση  ευαίσθητων  δεδομένων 

που  αφορούν  τη  νοσηλεία  της  εν  διαστάσει  συζύγου  του,  Β,  στην  ψυχιατρική  κλινική 

του ως άνω νοσοκομείου για δικαστική χρήση και συγκεκριμένα προς υποστήριξη της 

αγωγής διαζυγίου και ανάθεσης επιμέλειας ανήλικων τέκνων που άσκησε ενώπιον του 

Μονομελούς  Πρωτοδικείου  [περιοχής]  Χ  κατά  της  εν  διαστάσει  συζύγου  του  (ειδική 

διαδικασία οικογενειακών διαφορών - αρ. καταθ. … με εξ αναβολής δικάσιμο την …). 

 

1 

Κατόπιν,  με  το  υπ’  αρ.  πρωτ.  ΑΠΔΠΧ  Γ/ΕΙΣ/2939/18.04.2018  συμπληρωματικό 

έγγραφο, ο Α απέστειλε στην Αρχή το πλήρες ως άνω δικόγραφο. 

 

Η Αρχή, μετά από εξέταση των στοιχείων του φακέλου, αφού άκουσε τον εισηγητή και 

τις διευκρινίσεις από τη βοηθό εισηγητή, η οποία παρέστη χωρίς δικαίωμα ψήφου  και 

αποχώρησε  μετά  από  τη  συζήτηση  της  υποθέσεως  και  πριν  από  τη  διάσκεψη  και  τη 

λήψη αποφάσεως, κατόπιν διεξοδικής συζητήσεως, 

 

ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ 

 

1.  Επειδή  οι  διατάξεις  των  άρθρων  2  στοιχ.  β΄,  4  παρ.  1  και  7  παρ.  2  στοιχ.  γ΄  του  ν. 

2472/1997  καθορίζουν  τους  όρους  και  τις  προϋποθέσεις  για  τη  νόμιμη  επεξεργασία 

ευαίσθητων προσωπικών δεδομένων που αφορούν στην υγεία. Οι διατάξεις των άρθρων 

5  παρ.  3  και  13  παρ.  3  στοιχ.  β΄  του  ν.  3418/2005  (Κώδικας  Ιατρικής  Δεοντολογίας) 

προβλέπουν την κατ’ εξαίρεση χορήγηση ιατρικών πιστοποιητικών και γνωματεύσεων 

σε  τρίτο  πρόσωπο,  εφόσον  έχει  έννομο  συμφέρον  και  το  αποδεικνύει,  καθώς  και  τις 

προϋποθέσεις άρσης  του ιατρικού απορρήτου.  Επειδή, περαιτέρω,  το άρθρο  11 παρ. 3 

του ν. 2472/1997 ορίζει ότι εάν τα δεδομένα ανακοινώνονται σε τρίτους, το υποκείμενο 

ενημερώνεται για την ανακοίνωση πριν από αυτούς.  

2. Επειδή το άρθρο 1439 εδ. α΄ ΑΚ προβλέπει ότι καθένας από τους συζύγους μπορεί 

να ζητήσει το διαζύγιο, όταν οι μεταξύ τους σχέσεις έχουν κλονισθεί τόσο ισχυρά, από 

λόγο που αφορά το πρόσωπο του εναγομένου ή και των δύο συζύγων, ώστε βάσιμα η 

εξακολούθηση της έγγαμης σχέσης να είναι αφόρητη για τον ενάγοντα. 

3. Επειδή το άρθρο 1511 ΑΚ προβλέπει, μεταξύ άλλων, ότι κάθε απόφαση των γονέων 

σχετικά  με  την  άσκηση  της  γονικής  μέριμνας  πρέπει  να  αποβλέπει  στο  συμφέρον  του 

τέκνου, καθώς και ότι  το  δικαστήριο  αποφασίζει σχετικά με την  ανάθεση της  γονικής 

μέριμνας ή με τον τρόπο άσκησης αυτής με γνώμονα το συμφέρον του τέκνου.  

4.  Επειδή,  στην  κρινόμενη  υπόθεση,  ο  Α  ζητεί  με  την  ιδιότητα  του  τρίτου  (άρθρο  2 

στοιχ.  θ΄  του  ν.  2472/1997)  τη  χορήγηση  ευαίσθητων  προσωπικών  δεδομένων 

(δεδομένων υγείας) που αφορούν στην εν διαστάσει σύζυγό του Β. Από τα στοιχεία του 

φακέλου  της  υποθέσεως  προκύπτει  ότι  ο  σκοπός  επεξεργασίας  συνίσταται  στην 

υποστήριξη της αγωγής διαζυγίου και ανάθεσης σε αυτόν της αποκλειστικής επιμέλειας 

τέκνων που άσκησε ενώπιον του Μονομελούς Πρωτοδικείου [περιοχής] Χ κατά της εν 

διαστάσει συζύγου του (ειδική διαδικασία - αρ. καταθ. … με εξ αναβολής δικάσιμο την 

 

2 

…).  Συγκεκριμένα,  ο  αιτών  ζητεί  να  λυθεί  ο  γάμος  τους  και  να  ανατεθεί  σε  αυτόν  η 

επιμέλεια των ανηλίκων τέκνων τους, διότι σύμφωνα με τους ισχυρισμούς του η Β έχει 

δηλώσει η ίδια «αδυναμία να μεγαλώσει μόνη της τα παιδιά» και ο ψυχίατρος  Γ «έχει 

διαγνώσει  συναισθηματική  διαταραχή  και  υπομανία  που  δύναται  να  εξελιχθεί  σε 

μανία».  Επιπρόσθετα,  στην  ίδια  ως  άνω  αγωγή,  ο  ενάγων  ισχυρίζεται,  μεταξύ  άλλων, 

ότι  λόγω  και  της  κατάστασης  της  ψυχικής  υγείας  της  εν  διαστάσει  συζύγου  του, 

αδυνατεί  να  εξακολουθήσει  την  έγγαμη  συμβίωση  με  εκείνη  «καθώς  αυτή  είναι 

αφόρητη»  για  εκείνον  και  τα  παιδιά  τους.  Ως  εκ  τούτου,  ζητεί  να  λάβει  δεδομένα 

ψυχικής  υγείας  της  Β  από  το  Νοσοκομείο  «ΒΕΝΙΖΕΛΕΙΟ»,  προκειμένου  αυτά  να 

συνεκτιμηθούν  από  το  δικαστήριο  και  συγκεκριμένα  ζητεί  να  του  κοινοποιήσουν  «με 

ποια συμπτώματα εισήχθη στην κλινική, ποια ήταν η διάγνωση, ποια ήταν η αγωγή που 

έλαβε  κατά  τη  διάρκεια  της  νοσηλείας  και  ποια  η  αγωγή  που  λαμβάνει  μετά  και  για 

ποιο χρονικό διάστημα» και παράλληλα ζητεί «την πλήρη και ελεύθερη ενημέρωσή του 

σχετικά  με  την  κατάσταση  της  ψυχικής  υγείας  της  εν  διαστάσει  συζύγου  του, 

επικαλούμενος  έννομο  συμφέρον,  για  να  προστατευτούν  τα  ανήλικα  τέκνα  τους  από 

τυχόν υποτροπές ή μη ελέγξιμες καταστάσεις».  

5.  Ο  προβαλλόμενος  αυτός  σκοπός  επεξεργασίας  συνάδει  με  την  προαναφερόμενη 

διάταξη  του  άρθρου  7  παρ.  2  στοιχ.  γ΄  του  ν.  2472/1997.  Ωστόσο,  προκειμένου  να 

πληρούται παράλληλα και η αρχή της αναλογικότητας των δεδομένων (άρθρο 4 παρ. 1 

στοιχ. β΄ του ν. 2472/1997), δέον είναι να χορηγηθεί από το αιτούν Νοσοκομείο στον Α 

μόνον ιατρικό πιστοποιητικό ή γνωμάτευση του  ή των θεράποντων ιατρών της Β, στο 

οποίο  θα  αναφέρεται  η  αιτία  νοσηλείας  της,  η  εξέλιξη  της  καταστάσεως  της  ψυχικής 

υγείας  της  μέχρι  σήμερα  και  ποια  η  ενεστώσα  κατάσταση  αυτής.  Η  χορήγηση  αυτού 

του  ιατρικού  πιστοποιητικού  κρίνεται  εν  προκειμένω  αναγκαία  και  πρόσφορη  για  την 

υπεράσπιση  των  ανωτέρω  δικαιωμάτων  του  Α  ενώπιον  του  προαναφερόμενου 

δικαστηρίου  και  τηρείται  η  αρχή  της  αναλογικότητας  για  την  αιτούμενη  επεξεργασία 

(άρθρο 4 ν. 2472/1997). 

Το  Νοσοκομείο  βαρύνεται,  ως  υπεύθυνος  επεξεργασίας,  με  την  υποχρέωση  να 

ενημερώσει  την  Β  ότι  ευαίσθητα  προσωπικά  της  δεδομένα  θα  ανακοινωθούν  στον  Α, 

σύμφωνα με τα οριζόμενα στη διάταξη του άρθρου 11 παρ. 3 του ν. 2472/1997. 

 

ΓΙΑ ΤΟΥΣ ΛΟΓΟΥΣ ΑΥΤΟΥΣ 

 

Η Αρχή παρέχει άδεια στο Νοσοκομείο «ΒΕΝΙΖΕΛΕΙΟ» να χορηγήσει στον Α ιατρικό 

 

3 

πιστοποιητικό αναφορικά με την κατάσταση της ψυχικής υγείας  της Β με το ανωτέρω 

αναφερόμενο περιεχόμενο, το οποίο θα χρησιμοποιήσει στο πλαίσιο της μεταξύ τους ως 

άνω ένδικης διαφοράς βάσει της με αρ. καταθ. … αγωγής, αφού το ως άνω Νοσοκομείο 

ενημερώσει προηγουμένως την Β.  

 

 

 

           Ο Αν. Πρόεδρος 

                      Η Γραμματέας 

 

 

 

 

     Γεώργιος Μπατζαλέξης 

          Ειρήνη Παπαγεωργοπούλου 

 

 

4 

