 

 

 

 
 
 Αθήνα, 01-08-2019 
 Αριθ. Πρωτ.: Γ/ΕΞ/5318/01-08-2019      

 

ΑΡΧΗ ΠΡΟΣΤΑΣΙΑΣ ΔΕΔΟΜΕΝΩΝ 

ΠΡΟΣΩΠΙΚΟΥ ΧΑΡΑΚΤΗΡΑ 

 
 

Α Π Ο Φ Α Σ Η  27/2019 

(Τμήμα) 

 
 

Η Αρχή Προστασίας Δεδομένων Προσωπικού Χαρακτήρα συνεδρίασε σε σύνθεση 
Τμήματος στην έδρα της την Πέμπτη 11.07.2019 μετά από πρόσκληση του Προέδρου 
της, προκειμένου να εξετάσει την υπόθεση που αναφέρεται στο ιστορικό της παρούσας. 
Παρέστησαν  ο  Αναπληρωτής  Πρόεδρος  Γεώργιος  Μπατζαλέξης,  κωλυομένου  του 
Προέδρου  της  Αρχής  Κωνσταντίνου  Μενουδάκου,  και  τα  τακτικά  μέλη  της  Αρχής 
Χαράλαμπος Ανθόπουλος, ως εισηγητής, και Αντώνιος Συμβώνης. Το τακτικό μέλος 
της  Αρχής  Κωνσταντίνος  Λαμπρινουδάκης  και  το  αναπληρωματικό  μέλος  αυτού 
Ευάγγελος Παπακωνσταντίνου, αν και εκλήθησαν νομίμως εγγράφως, δεν παρέστησαν 
λόγω κωλύματος. Παρούσες χωρίς δικαίωμα ψήφου ήταν η Kάλλη Καρβέλη, ειδική 
επιστήμονας-δικηγόρος, ως βοηθός εισηγητή, η οποία αποχώρησε μετά τη συζήτηση 
της  υπόθεσης  και  πριν  από  τη  διάσκεψη  και  τη  λήψη  απόφασης  και  η  Ειρήνη 
Παπαγεωργοπούλου, υπάλληλος του τμήματος διοικητικών υποθέσεων της Αρχής, ως 
γραμματέας. 

 

Η Αρχή έλαβε υπόψη της τα ακόλουθα:  
Με την υπ’ αριθ. πρωτ Γ/ΕΙΣ/7248/06.09.2018 καταγγελία της και την υπ’ αριθ. 
πρωτ.  Γ/ΕΙΣ/7249/06.09.2018  συμπληρωματική  αναφορά  της  στην  Αρχή  η  A 
καταγγέλλει  την  Επιτροπή  …  Σχολείων  και  το  Τμήμα  […]  της  Δ/νσης  Σπουδών, 
Προγραμμάτων  και  Οργάνωσης  Δ/μιας  Εκπαίδευσης  του  Υπουργείου  Παιδείας  για 

 

1 

παράνομη επεξεργασία των προσωπικών της δεδομένων. Όπως ειδικότερα αναφέρει 
στην  καταγγελία  της  προς  την  Αρχή,  το  2011  εξεδόθη  η  υπ’  αρ.  …  απόφαση  του 
Διοικητικού Εφετείου [περιοχής] Χ, η οποία όριζε ότι ήταν μη νόμιμη η κρίση της 
Επιτροπής … Σχολείων βάσει της οποίας είχε στερηθεί μετάθεση σε … Σχολείο, και η 
οποία είχε βασιστεί σε κριτήρια ακαδημαϊκής ισοτιμίας, ενώ για την επαγγελματική 
ισοτιμία λαμβάνονται υπόψη άλλα στοιχεία. Κατόπιν αυτού, το Κεντρικό Υπηρεσιακό 
Συμβούλιο  Δ/θμιας  Εκπαίδευσης  (ΚΥΣΔΕ),  στο  οποίο  επέστρεψε  προς  κρίση  η 
υπόθεση ζήτησε νέα γνωμοδότηση από την Επιτροπή … Σχολείων, η οποία αντί να την 
κρίνει με βάση τα νόμιμα κριτήρια τα οποία απαριθμούσε το Διοικητικό Εφετείο και 
τα  οποία  βασίζονται  στην  ισχύουσα  νομοθεσία  περί  επαγγελματικής  ισοτιμίας,  η 
Επιτροπή κατέληξε αυθαιρέτως στο συμπέρασμα ότι η καταγγέλλουσα «πουθενά δεν 
διδάχθηκε και άρα δεν κατέχει τεκμηριωμένα τη συγκεκριμένη ύλη των … μαθημάτων 
που  καλείται  να  διδάξει  ως  καθηγήτρια  ΠΕ..  …  Μαθημάτων»,  με  αποτέλεσμα  το 
ΚΥΣΔΕ βασιζόμενο στη γνωμοδότηση αυτή να ανατρέψει την απόφαση μετάθεσής 
της. Επίσης όπως αναφέρει η καταγγέλλουσα, η Επιτροπή διαβίβασε τη γνωμοδότηση 
αυτή  και  στο  αγγλικό  Υπουργείο  Παιδείας  και  στο  Επιμελητήριο  …  Ελλάδος, 
παραπληροφορώντας τους σε σχέση με τα προσόντα της.  

Πιο  συγκεκριμένα  καταγγέλλει  ότι  η  Επιτροπή  …  Σχολείων  του  Υπουργείου 
Παιδείας: α) μετέφερε προς τρίτους ως «γεγονότα» και «διαπιστώσεις» μεγάλο αριθμό 
δικών της συμπερασμάτων, τα οποία έρχονται σε πλήρη αντίθεση με τα στοιχεία του 
φακέλου, τον οποίο είχε στην διάθεσή της, β) έκρινε την καταγγέλλουσα και ως προς 
το  δικαίωμά  της  να  ασκεί  το  επάγγελμα  του  καθηγητή …   Μαθημάτων, 
υποκαθιστώντας  έτσι  το  Συμβούλιο  Αναγνώρισης  Επαγγελματικής  Ισοτιμίας 
(Σ.Α.Ε.Ι.), παρότι δεν γνώριζε τη σχετική νομοθεσία και βασιζόμενη στα στοιχεία που 
υπέθετε  ότι  περιλαμβάνονταν  (ή  δεν  περιλαμβάνονταν)  στον  σχετικό  φάκελο  του 
Σ.Α.Ε.Ι.,  τον  οποίον  δεν  είχε  στην  διάθεσή  της,  γ)  δεν  συμμορφώθηκε  στην  … 
απόφαση του Διοικητικού Εφετείου, το οποίο έκρινε ότι η κρίση της καταγγέλλουσας 
από την Επιτροπή … Σχολείων ήταν επηρεασμένη από τη λογική της ακαδημαϊκής 
ισοτιμίας και μη σύννομη, και όρισε ότι νόμιμη κρίση θα έπρεπε να είναι σύμφωνη με 
την ισχύουσα νομοθεσία, δηλ. να υπακούει στις αρχές τις επαγγελματικής ισοτιμίας 
και να λαμβάνει υπόψη συγκεκριμένα στοιχεία του φακέλου. Έτσι, δεν έλαβε υπόψη 
τα στοιχεία εκείνα του φακέλου της με βάση τα οποία το Διοικητικό Εφετείο την είχε 
διατάξει  να  διαμορφώσει  την  άποψή  της  (εναλλακτικοί  τρόποι  πιστοποίησης 
γνώσεων), δ) απευθύνθηκε εγγράφως σε φορείς του εσωτερικού και του εξωτερικού 

 

2 

πληροφορώντας τους για μέρος μόνο των στοιχείων του φακέλου της καταγγέλλουσας 
(εκείνων  που  λαμβάνονται  υπόψη  για  την  χορήγηση  ακαδημαϊκής  ισοτιμίας)  και 
αποσιωπώντας τα υπόλοιπα, καθώς και τη νομοθεσία περί επαγγελματικής ισοτιμίας. 
Αυτό είχε ως αποτέλεσμα να εκδοθεί γνωμοδότηση αρνητική για την καταγγέλλουσα, 
καθώς επίσης και να ακυρωθεί μετάθεσή της, ε) ζήτησε από το αγγλικό Υπουργείο 
Παιδείας  με  βάση  αυτά  τα  στοιχεία  καθώς  και  άλλα  αυθαίρετα  συμπεράσματα  της 
Επιτροπής  (ότι  το  αγγλικό  Υπουργείο  Παιδείας  παραπλανήθηκε  ως  προς  το 
περιεχόμενο των πανεπιστημιακών τίτλων της καταγγέλλουσας ή ότι η βεβαίωσή της 
χορηγήθηκε  «τηλεφωνικώς»)  να  αναθεωρήσει  τη  βεβαίωση  βάσει  της  οποίας 
χορηγήθηκε  στην  καταγγέλλουσα  η  επαγγελματική  της  ισοτιμία,  στ)  τα  παραπάνω 
στοιχεία  και  συμπεράσματα,  τα  οποία  έρχονται  σε  αντίθεση  με  την  ισχύουσα 
νομοθεσία στην οποία το Εφετείο την καλούσε να συμμορφωθεί, τα κοινοποίησε με τη 
μορφή  εισήγησης  και  στο  Κεντρικό  Υπηρεσιακό  Συμβούλιο  Δευτεροβάθμιας 
Εκπαίδευσης, το οποίο βάσει αυτών ακύρωσε μετάθεσή της ζ) επί τέσσερα έτη δεν 
ενημέρωσε  την  καταγγέλλουσα  για  την  παραπάνω  χρήση  του  αρχείου  της  και  την 
αποστολή επιστολών και εισήγησης σε φορείς του εσωτερικού και του εξωτερικού και 
η)  επί  ενάμιση  χρόνο  δεν  ανακαλεί  τα  παραπάνω  έγγραφα  και  δεν  χορηγεί  στην 
καταγγέλλουσα  τα  έγγραφα  που  αναφέρονται  στην  επίμαχη  Πράξη  της  «ως 
αναπόσπαστο τμήμα της», παρά το γεγονός ότι η καταγγέλλουσα έχει επανειλημμένως 
υποβάλει σχετικές αιτήσεις. 

Επίσης καταγγέλλει ότι το Τμήμα […] της Δ/νσης Σπουδών, Προγραμμάτων και 
Οργάνωσης Δ/μιας Εκπαίδευσης του Υπουργείου Παιδείας α) δεν προωθούσε επί 15 
μήνες την από …2017 επιστολή της στα μέλη της Επιτροπής … Σχολείων, με την οποία 
ζητούσε την ανάκληση δυσφημιστικών για εκείνην εγγράφων και την προώθησε τελικά 
στις  …  2018,  ύστερα  από  υποβολή  έξι  αιτήσεών  της  και  β)  δεν  της  χορηγεί  μέχρι 
σήμερα  όλα  τα  έγγραφα  που  την  αφορούν  και  τα  οποία  έχει  επανειλημμένως  με 
σχετικές αιτήσεις της ζητήσει. 

Στο πλαίσιο διερεύνησης της καταγγελίας η Αρχή απέστειλε την 26.09.2018 το υπ’ 
αριθμ. πρωτ. Γ/ΕΞ/7652 έγγραφο προς παροχή διευκρινίσεων τόσο στην Επιτροπή … 
Σχολείων  όσο  και  στη  Δ/νση  Σπουδών,  Προγραμμάτων  και  Οργάνωσης  Δ/μιας 
Εκπαίδευσης του Υπουργείου Παιδείας. 

Η Επιτροπή … Σχολείων δεν απάντησε, ενώ η Δ/νση Σπουδών, Προγραμμάτων και 
Οργάνωσης  Δ/μιας  Εκπαίδευσης,  στην  από  11.10.2018  και  με  αριθμ.  πρωτ.  … 
απάντησή της στην Αρχή (αριθμ. πρωτ. Αρχής Γ/ΕΙΣ/8156/15.10.2018) ανέφερε ότι η 

 

3 

υπηρεσία  χορήγησε  στην  καταγγέλλουσα  όλα  τα  αιτούμενα  έγγραφα  και  σε  κάθε 
περίπτωση επειδή δεν πρόκειται για την ίδια … Επιτροπή, στην οποία αναφέρεται η 
καταγγέλλουσα, διερευνάται το σχετικό θέμα. 

Κατόπιν  τούτου,  η  Αρχή  με  τις  υπ’  αριθμ.  πρωτ.  Γ/ΕΞ/7248-1/07.11.2018, 
Γ/ΕΞ/7248-2/07.11.2018 και Γ/ΕΞ/7248-3/07.11.2018 κλήσεις αντίστοιχα κάλεσε την 
Επιτροπή  …  Σχολείων,  τη  Δ/νση  Σπουδών,  Προγραμμάτων  και  Οργάνωσης  Δ/μιας 
Εκπαίδευσης του Υπουργείου Παιδείας και την καταγγέλλουσα A, να παραστούν στη 
συνεδρίαση του Τμήματος της Αρχής την 14.11.2018, προκειμένου να συζητηθεί η 
καταγγελία της A. 

Κατά  την  ακρόαση  της  14.11.2018  παρέστησαν  η  καταγγέλλουσα  A, 
αυτοπροσώπως, και οι B, Πρόεδρος της Επιτροπής … Σχολείων και Γ, Δ/ντής […] 
Δευτεροβάθμιας Εκπαίδευσης του Υπουργείου Παιδείας και Θρησκευμάτων, οι οποίοι, 
αφού  ανέπτυξαν  προφορικά  τις  απόψεις  τους,  στη  συνέχεια  υπέβαλαν  σχετικά 
υπομνήματα στην Αρχή.  

Η καταγγέλλουσα κατά την ανωτέρω ακρόαση της 14.11.2018, αλλά και με το υπ’ 

αριθμ. πρωτ. Γ/ΕΙΣ/9782/05.12.2018 υπόμνημά της ανέφερε τα εξής : 

1) Η Επιτροπή … Σχολείων έκανε κακή χρήση του αρχείου της, εν προκειμένω 
ενός φακέλου τον οποίο δεν είχε καν στην κατοχή της και κατέληξε στο συμπέρασμα 
ότι η καταγγέλλουσα δεν είναι επαρκώς καταρτισμένη για να ασκεί το επάγγελμά της. 
Ειδικότερα, ενώ η … απόφαση του Διοικητικού Εφετείου [περιοχής] Χ ορίζει ότι η 
αιτιολογία της αρχικής απόφασης της Επιτροπής είναι μη σύννομη, επειδή βασίζεται 
στα κριτήρια ακαδημαϊκής αναγνώρισης και ότι πρέπει να κριθεί με βάση τα κριτήρια 
της επαγγελματικής αναγνώρισης, η Επιτροπή ενέμεινε στα τρία δόγματά της α) ότι για 
την άσκηση του επαγγέλματος που ασκεί απαιτείται το ελληνικό εθνικό προσόν, β) ότι 
οι γνώσεις πιστοποιούνται μόνον με πανεπιστημιακούς τίτλους και γ) ότι η … δεν είναι 
τέχνη. 

2) Αποσιώπησε σε έγγραφά της προς φορείς του εσωτερικού και εξωτερικού όλα 
τα υπόλοιπα στοιχεία του φακέλου, όπως η δεκαετής άτυπη εκπαίδευση και πρακτική 
εμπειρία και όλα τα υπόλοιπα στοιχεία βάσει των οποίων την διέτασσε το Διοικητικό 
Εφετείο να κρίνει την καταγγέλλουσα. 

3) Παραλείπει στοιχεία του φακέλου που κατείχε, και συγκεκριμένα, τα προσόντα 
της καταγγέλλουσας πλην των πανεπιστημιακών της τίτλων, και τα προσόντα της τα 
οποία αποτελούσαν κριτήρια επιλογής με βάση την προκήρυξη. 

 

4 

4) Παραπληροφορεί τρίτους ως προς την ισχύουσα νομοθεσία, το περιεχόμενο της 

εφετειακής απόφασης και το περιεχόμενο του φακέλου της καταγγέλλουσας. 

5)  Οι  πράξεις  των  οποίων  ζητεί  την  ανάκληση  έχουν  εκδοθεί  καθ’  υπέρβαση 
νομοθετικής εξουσιοδότησης, λόγω του ότι η Επιτροπή … Σχολείων είναι αναρμόδια 
να κρίνει εάν ορθώς ή μη έχει λάβει επαγγελματική ισοτιμία και διδάσκει συγκεκριμένο 
αντικείμενο,  στηρίζονται  σε  απόψεις  οι  οποίες  συνιστούν  παράβαση  ουσιαστικών 
διατάξεων νόμου, περιέχουν σωρεία λαθών, παραλείψεων και άστοχων υποθέσεων ως 
προς το περιεχόμενο του φακέλου της και συνιστούν παραπληροφόρηση τρίτων ως 
προς την ισχύουσα νομοθεσία και το περιεχόμενο της εφετειακής απόφασης και του 
φακέλου της. 

6) Τόσο η Επιτροπή … Σχολείων όσο και το Τμήμα […] της Δ/νσης Σπουδών, 
Προγραμμάτων  και  Οργάνωσης  Δ/μιας  Εκπαίδευσης  του  Υπουργείου  Παιδείας  δεν 
έχουν ικανοποιήσει πλήρως το δικαίωμα πρόσβασής της σε στοιχεία που την αφορούν, 
και ειδικότερα παρά τις επανειλημμένες αιτήσεις της δεν της έχουν χορηγήσει ακόμη 
α)  μέρος  των  επισυναπτόμενων  στο  …  έγγραφο  της  Αναπληρώτριας  Γενικής 
Διευθύντριας Τμήματος […] του ΥΠΑΙΘ, β) μέρος της αλληλογραφίας της Επιτροπής 
… Σχολείων με το αγγλικό Υπουργείο Παιδείας και με το Τμήμα […] του Υπουργείου 
Παιδείας, στο οποίο περιλαμβάνεται και η τελική απάντηση του ελληνικού Υπουργείου 
Παιδείας  στο  τελευταίο  μήνυμα  του  αγγλικού  Υπουργείου  Παιδείας,  γ)  το  … 
υπηρεσιακό  σημείωμα  με  το  οποίο  διαβιβάστηκε  στο  Τμήμα  […]  η  …  Πράξη  της 
Επιτροπής … Σχολείων, δ) το υπηρεσιακό σημείωμα της … του Τμήματος […] της 
Δ/νσης  Σπουδών,  Προγραμμάτων  και  Οργάνωσης  Δ/μιας  Εκπαίδευσης  με  το  οποίο 
διαβιβάσθηκε η απάντηση του Επιμελητηρίου … Ελλάδας ε) το υπηρεσιακό σημείωμα 
της … του Τμήματος […] της Δ/νσης Σπουδών, Προγραμμάτων και Οργάνωσης Δ/μιας 
Εκπαίδευσης αναφορικά με την … απόφαση του Διοικητικού Εφετείου [περιοχής] Χ, 
στ)  το  …  υπηρεσιακό  σημείωμα  της  Επιτροπής  …  Σχολείων  και  ζ)  την  έκθεση 
απόψεων του Δ/ντή του Τμήματος […] προς τη Νομική Υπηρεσία του Υπουργείου 
Παιδείας  σε  σχέση  με  αγωγή  της  που  αφορούσε  αίτημα  αποζημίωσης,  η  οποία 
διαβιβάσθηκε στην Επιτροπή … Σχολείων. 

7) Επί τέσσερα συνεχή έτη δεν ενημερώθηκε ούτε ότι το Κεντρικό Υπηρεσιακό 
Συμβούλιο Δευτεροβάθμιας Εκπαίδευσης (ΚΥΣΔΕ) ενέκρινε τη μετάθεσή της το …, 
ούτε  ότι  το  θέμα  παραπέμφθηκε  εκ  νέου  στην  Επιτροπή  …  Σχολείων,  ούτε  ότι  η 
Επιτροπή … Σχολείων απευθύνθηκε σε πλήθος φορέων (αγγλικό Υπουργείο Παιδείας, 
Επιμελητήριο …, ΑΣΕΠ, Τμήμα […], Τμήμα […]) και ότι όλοι αυτοί οι φορείς (πλην 

 

5 

του αγγλικού Υπουργείου Παιδείας) χορήγησαν στοιχεία ή εξέδωσαν έγγραφα που την 
αφορούσαν, χωρίς η ίδια να ενημερωθεί ποτέ σχετικά. Όπως ειδικότερα αναφέρει η 
καταγγέλλουσα, η ενημέρωσή της έγινε τον Νοέμβριο του 2016, όχι από την Επιτροπή 
ή τη Δ/νση Σπουδών αλλά από τη Δ/νση Προσωπικού, η οποία της απέστειλε την … 
Πράξη του ΚΥΣΔΕ, όπου υπήρχε ενσωματωμένη η γνωμοδότηση της Επιτροπής … 
Σχολείων και η αλληλογραφία της με φορείς του εσωτερικού και εξωτερικού. 

8) Ακόμη και αφότου ενημερώθηκε με καθυστέρηση πολλών ετών, και ζήτησε από 
την Επιτροπή … Σχολείων να επανορθώσει με την υπ’ αρ. … από … αίτησή της, δεν 
έχει λάβει ακόμη καμία απάντηση, η δε αίτησή της δεν προωθούνταν στα μέλη της 
Επιτροπής, παρά τις επανειλημμένες έγγραφες αιτήσεις της, μετά δε την προώθησή 
της, το θέμα δεν ετέθη σε συζήτηση, παρά τέσσερεις μήνες αργότερα, την ημέρα που 
έληγε η θητεία της Επιτροπής, η οποία τελεί υπό κατάργηση. 

9) Ως προς την κακή χρήση του αρχείου της, η Επιτροπή α) παρέλειψε στοιχεία 
του  φακέλου  υποψηφιότητας  για  την  έγκριση  μετάθεσής  της  σε  …  σχολείο  και 
ειδικότερα παρέλειψε όλα τα προσόντα της πλην των πανεπιστημιακών τίτλων, δηλ. τα 
προσόντα με βάση τα οποία την είχε διατάξει το Εφετείο να την κρίνει, και τα προσόντα 
τα  οποία  αποτελούσαν  τα  κριτήρια  επιλογής  με  βάση  την  προκήρυξη,  και  β) 
παραπληροφόρησε  τρίτους  ως  προς  την  ισχύουσα  νομοθεσία,  το  περιεχόμενο  της 
εφετειακής απόφασης και το περιεχόμενο του φακέλου της καταγγέλλουσας. 

10) Χωρίς την ανάκληση των ανακριβών δεδομένων που περιέχονται στα έγγραφα 
της  Επιτροπής,  η  έκδοση  νέας  γνωμοδότησης  που  θα  την  χαρακτηρίζει  ικανή  να 
διδάσκει …, θα στήριζε τον ισχυρισμό της Επιτροπής και της Δ/νσης Σπουδών ότι τα 
διαλαμβανόμενα  στην  επίμαχη  γνωμοδότηση  αποτελούν  απλώς  «επιστημονικές 
απόψεις».  

Η  Πρόεδρος  της  Επιτροπής  …  Σχολείων  Β  κατά  την  ακρόαση  της  14.11.2018 
ανέφερε  ότι  δεν  τίθεται  ζήτημα  ανάκλησης  των  εγγράφων  που  συντάχθηκαν  και 
αφορούν  συνεδριάσεις  της  Επιτροπής  με  προηγούμενες  συνθέσεις  και  εάν  η 
καταγγέλλουσα επιθυμεί μπορεί να υποβάλει εκ νέου αίτημα στην Επιτροπή με την 
παρούσα  σύνθεση  για  να  εξετάσει  το  θέμα,  ενώ  δεν  κατέθεσε  συμπληρωματικό 
υπόμνημα για την υπόθεση.  

Ο Δ/ντής […] της Δευτεροβάθμιας Εκπαίδευσης του Υπουργείου Παιδείας και 
Θρησκευμάτων – [Τμήμα …], Γ, κατά την ακρόαση της 14.11.2018  ανέφερε ότι η 
υπηρεσία του χορήγησε στην καταγγέλλουσα όλα τα αιτούμενα έγγραφα, με το δε από 
21.12.2018 και με αρ. πρωτ. … έγγραφο της υπηρεσίας του προς την Αρχή (αρ. πρωτ. 

 

6 

Αρχής Γ/ΕΙΣ/10335/24.12.2018), απέστειλε το σχετικό απόσπασμα πρακτικών της με 
αρ.  …  συνεδρίασης  της  Επιτροπής  …  Σχολείων,  κατά  την  οποία  μεταξύ  άλλων 
συζητήθηκε  και  το  αίτημα  της  καταγγέλλουσας  για  ανάκληση  συγκεκριμένων 
αποσπασμάτων  προηγουμένων  πράξεων  της  Επιτροπής,  κατά  το  μέρος  που  την 
αφορούν.  Σύμφωνα  με  το  επισυναπτόμενο  απόσπασμα  αυτών  των  πρακτικών,  η 
Επιτροπή εξήγησε στην καταγγέλλουσα ότι δεν τίθεται ζήτημα ανάκλησης αυτών των 
αποσπασμάτων  που  συντάχθηκαν  και  αφορούν  συνεδριάσεις  της  Επιτροπής  με 
προηγούμενες  συνθέσεις  και  κατέληξε  στο  συμπέρασμα  ότι:  «Ανεξάρτητα  από  τις 
κρίσεις και γνωμοδοτήσεις της Επιτροπής … Σχολείων με προηγούμενες συνθέσεις της, 
και σύμφωνα με τα προσκομισθέντα στοιχεία, η Α, ως εκπαιδευτικός κλάδου ..., έχει όλα 
τα δικαιώματα που απορρέουν από την ένταξη της σε αυτόν».  
    Η Αρχή, μετά από εξέταση των στοιχείων του φακέλου, την ακροαματική διαδικασία 
και αφού άκουσε τον εισηγητή και τη βοηθό εισηγητή, η οποία αποχώρησε μετά τη 
συζήτηση της υπόθεσης και πριν από τη διάσκεψη και τη λήψη απόφασης, μετά από 
διεξοδική συζήτηση 

 

ΣΚΕΦΤΗΚΕ ΣΥΜΦΩΝΑ ΜΕ ΤΟΝ ΝΟΜΟ 

 
1) Σύμφωνα με το άρθρο 2 στοιχ. δ’ του ν. 2472/1997, επεξεργασία δεδομένων 
προσωπικού  χαρακτήρα  αποτελεί  κάθε  εργασία  ή  σειρά  εργασιών  που 
πραγματοποιείται  από  το  Δημόσιο  ή  από  νομικό  πρόσωπο  δημοσίου  ή  ιδιωτικού 
δικαίου  ή  ένωση  προσώπων  ή  φυσικό  πρόσωπο  με  ή  χωρίς  τη  βοήθεια 
αυτοματοποιημένων μεθόδων, όπως συλλογή, καταχώριση, οργάνωση, διατήρηση ή 
αποθήκευση, τροποποίηση, εξαγωγή, χρήση, διαβίβαση, διάδοση ή κάθε άλλης μορφής 
διάθεση,  συσχέτιση,  συνδυασμός,  διασύνδεση,  δέσμευση,  διαγραφή,  καταστροφή 
προσωπικών  δεδομένων.  Ο  υπεύθυνος  επεξεργασίας  οφείλει  τόσο  κατά  το  στάδιο 
συλλογής προσωπικών δεδομένων όσο και πριν τη διαβίβαση αυτών σε τρίτους, να 
ενημερώνει  με  σαφή  και  πρόσφορο  τρόπο  το  υποκείμενο  των  δεδομένων  για  τα 
προσωπικά δεδομένα που επεξεργάζεται καθώς και για τα δικαιώματά του (άρθρο 11 
του ν. 2472/1997). Ειδικότερα, ο υπεύθυνος επεξεργασίας οφείλει να ενημερώνει το 
υποκείμενο των δεδομένων για τα εξής τουλάχιστον στοιχεία: την ταυτότητά του και 
την ταυτότητα του τυχόν εκπροσώπου του, τον σκοπό επεξεργασίας, τους αποδέκτες ή 
τις κατηγορίες αποδεκτών των δεδομένων και την ύπαρξη του δικαιώματος πρόσβασης 
(άρθρο  11  παρ.  1  εδ.  α’  του  ν.  2472/1997).  Επίσης  σύμφωνα  με  τις  διατάξεις  του 

 

7 

άρθρου 12 του ν. 2472/1997, το υποκείμενο των δεδομένων έχει δικαίωμα να γνωρίζει 
ανά πάσα στιγμή εάν προσωπικά δεδομένα που το αφορούν αποτελούν ή αποτέλεσαν 
αντικείμενο  επεξεργασίας,  ενώ  εάν  ο  υπεύθυνος  επεξεργασίας  δεν  απαντήσει  εντός 
δεκαπέντε ημερών ή εάν η απάντηση του δεν είναι ικανοποιητική, το υποκείμενο των 
δεδομένων έχει δικαίωμα να προσφύγει στην Αρχή, στην περίπτωση κατά την οποία ο 
υπεύθυνος  επεξεργασίας  αρνηθεί  να  ικανοποιήσει  το  αίτημα  του  ενδιαφερομένου, 
κοινοποιεί την απάντησή του στην Αρχή και ενημερώνει τον ενδιαφερόμενο ότι μπορεί 
να προσφύγει σε αυτήν (άρ. 12 παρ. 4 του ν. 2472/1997).  

Περαιτέρω,  σύμφωνα  με  τις  διατάξεις  του  άρθρου  19  παρ.  1  εδ.  στ’  του  ν. 
2472/1997, η Αρχή επιβάλλει τις κατά το άρθρο 21 του νόμου διοικητικές κυρώσεις, 
μια  εκ  των  οποίων  αποτελεί  η  προειδοποίηση  στον  υπεύθυνο  επεξεργασίας  ή  στον 
τυχόν εκπρόσωπό του για άρση της παράβασης των υποχρεώσεών του, σύμφωνα με 
την παρ. 1 εδ. α’ του άρθρου αυτού (άρθρο 21 του ν. 2472/1997).  

Ακόμη, η Επιτροπή … Σχολείων, η οποία προβλέπεται στο άρθρο 8 παρ. 16β του 
ν. 3194/2003, και συγκροτήθηκε με την υπ’ αρ. … απόφαση του Υπουργού Παιδείας, 
έχει  ως  αποστολή  τη  μελέτη  των  προγραμμάτων  διδασκαλίας  στα  …  Σχολεία,  τη 
διατύπωση γνώμης για τα γενικότερα θέματα οργάνωσης και λειτουργίας των σχολείων 
αυτών, εξοπλισμού, στελέχωσης, τρόπου αξιολόγησης της επίδοσης των μαθητών στα 
… μαθήματα, καθώς και τη γενικότερη εποπτεία και αξιολόγηση της λειτουργίας των 
σχολείων αυτών. Η θητεία της είναι τριετής και τα πρακτικά των συνεδριάσεών της 
υποβάλλονται στη Δ/νση Σπουδών και Οργάνωσης του Υπουργείου Παιδείας.  

2. Από τα στοιχεία του φακέλου και την ακροαματική διαδικασία προέκυψαν τα 

εξής:  

 Κατόπιν  της  υπ’  αρ.  …  απόφασης  του  Διοικητικού  Εφετείου  [περιοχής]  Χ,  η 
οποία όριζε ότι ήταν μη νόμιμη η κρίση της Επιτροπής … Σχολείων βάσει της οποίας 
η καταγγέλλουσα Α είχε στερηθεί μετάθεση σε … Σχολείο, το Κεντρικό Υπηρεσιακό 
Συμβούλιο  Δ/θμιας  Εκπαίδευσης  (ΚΥΣΔΕ),  στο  οποίο  επέστρεψε  προς  κρίση  η 
υπόθεση ζήτησε γνωμοδότηση από την Επιτροπή … Σχολείων, η οποία κατέληξε στο 
συμπέρασμα  ότι  η  καταγγέλλουσα  «πουθενά  δεν  διδάχθηκε  και  άρα  δεν  κατέχει 
τεκμηριωμένα  τη  συγκεκριμένη  ύλη  των  …  μαθημάτων  που  καλείται  να  διδάξει  ως 
καθηγήτρια  ΠΕ…  …  Μαθημάτων»,  με  αποτέλεσμα  το  ΚΥΣΔΕ  βασιζόμενο  στη 
γνωμοδότηση  αυτή  να  ανατρέψει  την  απόφαση  μετάθεσής  της.  Επίσης  η  Επιτροπή 
διαβίβασε  τη  γνωμοδότηση  αυτή  και  στο  αγγλικό  Υπουργείο  Παιδείας  και  στο 
Επιμελητήριο … Τεχνών Ελλάδος, χωρίς να ενημερώσει σχετικά την καταγγέλλουσα. 

 

8 

Ακόμη, παρά το γεγονός ότι η καταγγέλλουσα έχει επανειλημμένως υποβάλει σχετικές 
αιτήσεις, η Επιτροπή … Σχολείων δεν ανακαλεί και δεν χορηγεί στην καταγγέλλουσα 
τα έγγραφα που αναφέρονται στην επίμαχη Πράξη της «ως αναπόσπαστο τμήμα της». 
Ειδικότερα, σχετικά με το ζήτημα αυτό, στην υπ’ αρ. … συνεδρίαση της Επιτροπής … 
Σχολείων,  κατά  την  οποία  μεταξύ  άλλων  συζητήθηκε  και  το  αίτημα  της 
καταγγέλλουσας  για  ανάκληση  συγκεκριμένων  αποσπασμάτων  προηγουμένων 
πράξεων της Επιτροπής, κατά το μέρος που την αφορούν, η Επιτροπή εξήγησε στην 
καταγγέλλουσα  ότι  δεν  τίθεται  ζήτημα  ανάκλησης  αυτών  των  αποσπασμάτων  που 
συντάχθηκαν και αφορούν συνεδριάσεις της Επιτροπής με προηγούμενες συνθέσεις. 

Επιπρόσθετα, τόσο η Επιτροπή … Σχολείων όσο και το Τμήμα […] της Δ/νσης 
Σπουδών,  Προγραμμάτων  και  Οργάνωσης  Δ/μιας  Εκπαίδευσης  του  Υπουργείου 
Παιδείας δεν έχουν ικανοποιήσει πλήρως το δικαίωμα πρόσβασης της καταγγέλλουσας 
σε στοιχεία που την αφορούν, και ειδικότερα παρά τις επανειλημμένες αιτήσεις της δεν 
της  έχουν  χορηγήσει  ακόμη  α)  μέρος  των  επισυναπτόμενων  στο  …  έγγραφο  της 
Αναπληρώτριας  Γενικής  Διευθύντριας  Τμήματος  […]  του  ΥΠΑΙΘ,  β)  μέρος  της 
αλληλογραφίας της Επιτροπής … Σχολείων με το αγγλικό Υπουργείο Παιδείας και με 
το  Τμήμα  […]  του  Υπουργείου  Παιδείας,  στο  οποίο  περιλαμβάνεται  και  η  τελική 
απάντηση του ελληνικού Υπουργείου Παιδείας στο τελευταίο μήνυμα του αγγλικού 
Υπουργείου Παιδείας, γ) το … υπηρεσιακό σημείωμα με το οποίο διαβιβάστηκε στο 
Τμήμα […] η … Πράξη της Επιτροπής … Σχολείων, δ) το υπηρεσιακό σημείωμα της 
… του Τμήματος […] της Δ/νσης Σπουδών, Προγραμμάτων και Οργάνωσης Δ/μιας 
Εκπαίδευσης με το οποίο διαβιβάσθηκε η απάντηση του Επιμελητηρίου … Ελλάδας ε) 
το  υπηρεσιακό  σημείωμα  της  …  του  Τμήματος  […]  της  Δ/νσης  Σπουδών, 
Προγραμμάτων και Οργάνωσης Δ/μιας Εκπαίδευσης αναφορικά με την … απόφαση 
του  Διοικητικού  Εφετείου  [περιοχής]  Χ,  στ)  το  …  υπηρεσιακό  σημείωμα  της 
Επιτροπής … Σχολείων και ζ) την έκθεση απόψεων του Δ/ντή του Τμήματος […] προς 
τη Νομική Υπηρεσία του Υπουργείου Παιδείας σε σχέση με αγωγή της που αφορούσε 
αίτημα αποζημίωσης, η οποία διαβιβάσθηκε στην Επιτροπή … Σχολείων. 

3. Στην κρινόμενη περίπτωση, σύμφωνα με τα προαναφερόμενα, ο έλεγχος της 
κρίσεως της Επιτροπής των … Σχολείων σχετικά με την καταγγέλλουσα, καθώς και η 
ανάκληση των εκδοθεισών πράξεων της Επιτροπής δεν είναι αρμοδιότητα της Αρχής, 
αλλά των διοικητικών δικαστηρίων, στα οποία μπορεί να προσφύγει η καταγγέλλουσα 
για την επίλυση του θέματος.  

 

9 

Πλην όμως, τόσο η Επιτροπή … Σχολείων όσο και το Τμήμα […] της Δ/νσης 
Σπουδών,  Προγραμμάτων  και  Οργάνωσης  Δ/μιας  Εκπαίδευσης  του  Υπουργείου 
Παιδείας δεν έχουν ικανοποιήσει πλήρως το δικαίωμα πρόσβασης της καταγγέλλουσας 
σε  στοιχεία  που  την  αφορούν,  και  πιο  συγκεκριμένα  στα  στοιχεία  που  αναλυτικά 
αναφέρονται  ανωτέρω.  Επίσης  η  Επιτροπή  …  Σχολείων  δεν  ενημέρωσε  την 
καταγγέλλουσα για την αποστολή επιστολών και εισήγησης σε φορείς του εσωτερικού 
και του εξωτερικού (αγγλικό Υπουργείο Παιδείας, Επιμελητήριο … Ελλάδος, ΑΣΕΠ, 
Τμήμα […], Τμήμα […]), καθώς και για το ότι όλοι αυτοί οι φορείς (πλην του αγγλικού 
Υπουργείου Παιδείας) χορήγησαν στοιχεία ή εξέδωσαν έγγραφα που την αφορούσαν.  

 
4. Ενόψει των ανωτέρω, η Αρχή, λαμβάνοντας υπόψη αφενός, τη βαρύτητα της 
παράβασης των άρθρων 11 και 12 του ν. 2472/1997 που αποδείχθηκε και την προσβολή 
που  επήλθε  από  αυτή  στο  υποκείμενο  των  δεδομένων,  αφετέρου,  το  γεγονός  ότι  ο 
υπεύθυνος  επεξεργασίας  δεν  εφάρμοσε  τη  νομοθεσία  για  την  προστασία  των 
δεδομένων  προσωπικού  χαρακτήρα,  κρίνει  ότι  πρέπει  να  επιβληθεί  στο  Υπουργείο 
Παιδείας και Θρησκευμάτων, ως υπεύθυνο επεξεργασίας, η προβλεπόμενη στο άρθρο 
21 παρ. 1 εδαφ. α΄ του ν. 2472/1997 αναγκαία και αναλογική κύρωση που αναφέρεται 
στο διατακτικό.  

 

ΓΙΑ ΤΟΥΣ ΛΟΓΟΥΣ ΑΥΤΟΥΣ 

Η  Αρχή  επιβάλλει  στο  Υπουργείο  Παιδείας  και  Θρησκευμάτων,  ως  υπεύθυνο 
επεξεργασίας, για τη μη τήρηση της ως άνω υποχρέωσης προηγούμενης ενημέρωσης 
της  καταγγέλλουσας  και  τη  μη  ικανοποίηση  του  δικαιώματος  πρόσβασής  της  στα 
δεδομένα που την αφορούν και για τους λόγους που αναφέρονται στο σκεπτικό της 
παρούσας, την κύρωση της προειδοποίησης, επισημαίνοντας ότι εφεξής θα πρέπει να 
ενημερώνει σχετικά τα υποκείμενα των δεδομένων τόσο κατά τη συλλογή όσο και πριν 
τη διαβίβαση των προσωπικών τους δεδομένων σε τρίτους, καθώς και να ικανοποιεί 
άμεσα  και  χωρίς  καθυστέρηση  το  δικαίωμα  πρόσβασής  τους  στα  δεδομένα  που  τα 
αφορούν, χορηγώντας τους πλήρη πρόσβαση σε όλα τα σχετικά στοιχεία.  

 

        

 

10 

           Ο Αναπληρωτής Πρόεδρος     

              

    Η Γραμματέας  

 

 

 

Γεώργιος Μπατζαλέξης   

 

                  Ειρήνη Παπαγεωργοπούλου 

 

11 

