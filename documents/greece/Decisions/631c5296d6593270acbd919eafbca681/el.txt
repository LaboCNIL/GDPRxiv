 

 

1 

 

 

 

    Αθήνα, 09/03/2018 
    Αριθ. Πρωτ.: Γ/ΕΞ/955-1/09-03-2018 

 

ΑΡΧΗ ΠΡΟΣΤΑΣΙΑΣ ΔΕΔΟΜΕΝΩΝ 
ΠΡΟΣΩΠΙΚΟΥ ΧΑΡΑΚΤΗΡΑ 
 

 

Α Π Ο Φ Α Σ Η  26 /2018  

(Τμήμα) 

 

Η Αρχή Προστασίας Δεδομένων Προσωπικού Χαρακτήρα συνεδρίασε σε σύνθεση Τμήματος στην 

έδρα  της  την  7.3.2018  και  ώρα  10:00  μετά  από  πρόσκληση  του  Προέδρου  της,  προκειμένου  να 

εξετάσει την υπόθεση που αναφέρεται στο ιστορικό της παρούσης.  

Παρέστησαν  ο  Πρόεδρος  της  Αρχής  Κωνσταντίνος  Μενουδάκος  και  τα  αναπληρωματικά  μέλη 

Xαράλαμπος Τσιλιώτης και Γρηγόριος Τσόλιας, ως εισηγητής, σε αναπλήρωση των τακτικών μελών 

Σπυρίδωνος  Βλαχόπουλου  και  Χαράλαμπου  Ανθόπουλου  αντίστοιχα,  οι  οποίοι,  αν  και  εκλήθησαν 

νομίμως  εγγράφως,  δεν  παρέστησαν  λόγω  κωλύματος.  Παρούσες  χωρίς  δικαίωμα  ψήφου  ήταν  η 

Φερενίκη  Παναγοπούλου,  νομικός  ελεγκτής  -  δικηγόρος,  ως  βοηθός  εισηγήτρια  και  η  Ειρήνη 

Παπαγεωργοπούλου, υπάλληλος του τμήματος διοικητικού, ως γραμματέας. 

 

Η Αρχή έλαβε υπόψη της τα παρακάτω: 

 

Με  το  υπ’  αριθ.  πρωτ.  ΑΠΔΠΧ  Γ/ΕΙΣ/955/02-02-2018  αίτημα  του  Α,  δια  του  πληρεξούσιου 

δικηγόρου  του  Γεωργίου  Διονά,  ο  ιδιώτης  ιατρός  Α,  ερωτά  την  Αρχή  αν  είναι  σύμφωνη  με  τη 

νομοθεσία περί  προστασίας  δεδομένων προσωπικού χαρακτήρα η  χρήση  από τον ίδιο  ενώπιον του 

Πολυμελούς  Πρωτοδικείου  Θεσσαλονίκης  δεδομένων  υγείας  της  Β  που  τηρεί  στο  αρχείο  του 

ιατρείου  του  προκειμένου  να  αντικρούσει  την  αγωγή  αποζημιώσεως  για  αδικοπραξία  και  ηθική 

βλάβη που έχει ασκήσει η Β κατά του ιδίου ενώπιον του Πολυμελούς Πρωτοδικείου Θεσσαλονίκης 

(αρ. καταθ. δικογρ. … - τακτική διαδικασία) με ορισθείσα δικάσιμο την …. 

 Σύμφωνα με τους ισχυρισμούς της Β, ο ιατρός Α υπέπεσε σε ιατρική αμέλεια και παραλείψεις κατά 

τη διάρκεια αρθροσκοπικής μερ. ΕΣΩ μνησεκτομής ΔΕ την οποία διενέργησε ο ίδιος ως θεράποντας 

γιατρός,  με  αποτέλεσμα  η  Β  να  μολυνθεί  από  το  μικρόβιο  του  χρυσίζοντος  σταφυλόκοκκου  κα  να 

 

2 

δημιουργηθεί φλεγμονή στο δεξί της γόνατο με σοβαρές αλλοιώσεις στον χόνδρο της.  

 

Η  Αρχή,  μετά  από  εξέταση  των  στοιχείων  του  φακέλου,  αφού  άκουσε  τον  εισηγητή  και  τις 

διευκρινίσεις από τη βοηθό εισηγητή, η οποία παρέστη χωρίς δικαίωμα ψήφου και αποχώρησε μετά 

από  τη  συζήτηση  της  υποθέσεως  και  πριν  από  τη  διάσκεψη  και  τη  λήψη  αποφάσεως,  κατόπιν 

διεξοδικής συζητήσεως, 

 

ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ 

 

1.  Επειδή,  οι  διατάξεις  των  άρθρων  2  στοιχ.  β΄,  4  παρ.  1  και  7  παρ.  2  στοιχ.  γ΄  του  ν.  2472/1997 

καθορίζουν  τους  όρους  και  τις  προϋποθέσεις  για  τη  νόμιμη  επεξεργασία  ευαίσθητων  προσωπικών 

δεδομένων που αφορούν στην υγεία. Με τις διατάξεις των άρθρων 5 παρ. 3 και 13 παρ. 3 στοιχ. β΄ 

του  ν.  3418/2005  (Κώδικας  Ιατρικής  Δεοντολογίας)  προβλέπεται  η  κατ’  εξαίρεση  χορήγηση 

ιατρικών πιστοποιητικών σε τρίτο πρόσωπο, εφόσον έχει έννομο συμφέρον και το αποδεικνύει, και 

συντρέχουν οι προϋποθέσεις άρσεως του ιατρικού απορρήτου. Περαιτέρω, το άρθρο 11 παρ. 3 του ν. 

2472/1997 ορίζει ότι, εάν τα δεδομένα ανακοινώνονται σε τρίτους, το υποκείμενο ενημερώνεται για 

την ανακοίνωση πριν από αυτούς.  

2.  Επειδή,  σύμφωνα  με  το  άρθρο  914  ΑΚ,  όποιος  ζημιώσει  άλλον  παράνομα  και  υπαίτια  έχει 

υποχρέωση  να  τον  αποζημιώσει.  Περαιτέρω,  σύμφωνα  με  το  άρθρο  932  ΑΚ,  σε  περίπτωση 

αδικοπραξίας ανεξάρτητα από την αποζημίωση για την περιουσιακή ζημία, το δικαστήριο μπορεί να 

επιδικάσει εύλογη κατά την κρίση του χρηματική ικανοποίηση λόγω ηθικής βλάβης.  

3.  Στην  κρινόμενη  υπόθεση,  ο  ιατρός  Α  ζητεί  να  χρησιμοποιήσει  τον  πλήρη  ιατρικό  φάκελο  της 

ασθενούς Β που τηρεί στο ιατρείο του, προκειμένου να αντικρούσει αγωγή αποζημιώσεως ενώπιον 

του  Πολυμελούς  Πρωτοδικείου  Θεσσαλονίκης  (αρ.  καταθ.  δικογρ.  …  -  τακτική  διαδικασία)  για 

αδικοπραξία και ηθική βλάβη  που έχει ασκήσει  η  Β κατά του  ιδίου και  της κλινικής  «Euromedica 

A.E Παροχής Ιατρικών Υπηρεσιών- Ιδιωτικές κλινικές- Ιδιωτικά Διαγνωστικά εργαστήρια Ιδιωτικά 

Πολυϊατρεία»,  όπως  εκτίθεται  στο  ιστορικό  της  παρούσης.  Μέσω  της  χρήσεως  του  ιατρικού 

φακέλου της Β, ο ιατρός Α θέλει να αποδείξει ότι η επικαλούμενη κατάσταση της υγείας της Β και η 

εν γένει εξέλιξη της δεν οφείλεται σε ιατρική αμέλεια και παράλειψη του ιδίου, καθώς σύμφωνα με 

τους  ισχυρισμούς  του  χορήγησε  στην  ενάγουσα  όλα  τα  απαιτούμενα  από  την  ιατρική  επιστήμη 

φάρμακα.  

4. Ο προβαλλόμενος σκοπός επεξεργασίας συνάδει με την προαναφερόμενη διάταξη του άρθρου 7 

 

3 

παρ.  2  στοιχ.  γ΄  του  ν.2472/1997.  Παράλληλα  πληρούται  και  η  αρχή  της  αναλογικότητας  των 

δεδομένων (άρθρο 4 παρ. 1 στοιχ. β΄ του ν. 2472/1997), καθώς μέσω της χορηγήσεως του ιατρικού 

φακέλου  το  αρμόδιο  δικαστήριο  θα  είναι  σε  θέση  να  γνωρίζει  εάν  η  προκληθείσα  βλάβη  στην  Β 

είναι  απότοκος  της  αντίθετης  προς  τους  κοινώς  παραδεδεγμένους  κανόνες  της  ιατρικής  επιστήμης 

αντιμετωπίσεως  του  προβλήματος  υγείας  της  ενάγουσας  από  τον  ιατρό  Α.  Ο  ιατρός  Α  οφείλει,  ως 

υπεύθυνος  επεξεργασίας,  να  ενημερώσει,  σύμφωνα  με  τα  οριζόμενα  στη  διάταξη  του  άρθρου  11 

παρ. 3 του ν. 2472/1997, την Β για τη χρήση των προσωπικών της δεδομένων από τον ίδιον ενώπιον 

του αρμόδιου Δικαστηρίου πριν από τη χρήση αυτή.  

 

ΓΙΑ ΤΟΥΣ ΛΟΓΟΥΣ ΑΥΤΟΥΣ 

 

Η Αρχή παρέχει την άδεια στον ιατρό Α να χρησιμοποιήσει τον ιατρικό φάκελο της Β ενώπιον του 

Πολυμελούς  Πρωτοδικείου  Θεσσαλονίκης  για  δικαστική  χρήση,  όπως  αυτή  εξειδικεύεται  στο 

ιστορικό της παρούσης, αφού προηγουμένως ο ιατρός ενημερώσει την Β. 

Ο Πρόεδρος 

Η Γραμματέας 

 

 

 

 

 

 

Κωνσταντίνος Μενουδάκος 

Ειρήνη Παπαγεωργοπούλου 

 

 

 

 

