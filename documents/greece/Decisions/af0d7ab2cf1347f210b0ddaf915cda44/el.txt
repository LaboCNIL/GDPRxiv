 

 

 
 
 
 
 
 
 
Αθήνα, 24-05-2022 
Αριθ. Πρωτ.: 1253  
 

 

 

ΑΠΟΦΑΣΗ 26/2022 

 

Η Αρχή Προστασίας Δεδομένων Προσωπικού Χαρακτήρα συνεδρίασε σε σύνθεση 
Tμήματος,  μέσω  τηλεδιασκέψεως,  την  Τετάρτη  11-05-2022,  μετά  από  πρόσκληση  του 
Προέδρου της, προκειμένου να εξετάσει την υπόθεση που αναφέρεται στο ιστορικό της 
παρούσας. Παρέστησαν ο Γεώργιος Μπατζαλέξης, Αναπληρωτής Πρόεδρος, κωλυομένου 
του  Προέδρου  της  Αρχής,  Κωνσταντίνου  Μενουδάκου  και  τα  αναπληρωματικά  μέλη 
Δημοσθένης  Βουγιούκας,  ως  εισηγητής,  και  Μαρία  Ψάλλα,  σε  αντικατάσταση  των 
τακτικών μελών Κωνσταντίνου Λαμπρινουδάκη και Γρηγορίου Τσόλια, οι οποίοι παρόλο 
που εκλήθησαν νομίμως εγγράφως, δεν παρέστησαν λόγω κωλύματος. Στη συνεδρίαση 
παρέστησαν ο Λεωνίδας Ρούσσος, ως βοηθός εισηγητή και με εντολή Προέδρου η Ειρήνη 
Παπαγεωργοπούλου ως Γραμματέας, υπάλληλος του τμήματος διοικητικών υποθέσεων 
της Αρχής. 

 

Η Αρχή έλαβε υπόψη της τα παρακάτω: 

Υποβλήθηκε  στην  Αρχή  η  με  αριθμ.  πρωτ.  Γ/ΕΙΣ/1365/25-02-2021  καταγγελία,  η 
οποία  αφορά  λήψη  αζήτητης  πολιτικής  επικοινωνίας,  μέσω  σύντομων  γραπτών 
μηνυμάτων  (SMS),  από  τον  Α,  για  προώθηση  της  υποψηφιότητάς  του  στις  τελευταίες 
Βουλευτικές εκλογές, καθώς και ευχές. Τα μηνύματα επισυνάπτονται στο με αριθμ. πρωτ 
Γ/ΕΙΣ/785/21-01-2022 συμπληρωματικό.  

Λ. Κηφισίας 1-3, 11523 Αθήνα, Τηλ.: 210-6475600, Fax: 210-6475628, contact@dpa.gr, www.dpa.gr 

 
 
-1- 

 

Στην καταγγελία ο καταγγέλλων, Β, αναφέρει ότι «Όταν ήταν Υφυπουργός … ο κος Α 
αρνιόταν να ασχοληθεί με το θέμα μου για … και δεδουλευμένα στην ομοσπονδία όπου 
ανήκω και ούτε καν απαντήθηκε ποτέ επιστολή μου. Φεύγοντας από την .. Χ κάποιος είχε 
το θράσος να πάρει (παράνομα) τα στοιχεία μου και να λαμβάνω μέχρι και σήμερα sms 
για ευχές και για ψήφο». Με το με αριθμ. πρωτ. Γ/ΕΙΣ/788/21-01-2022 συμπληρωματικό 
ο  καταγγέλλων  επισυνάπτει  επιστολή  του,  από  18-09-2014,  που  απευθύνεται  στον 
Υφυπουργό … και η οποία και πρωτοκολλήθηκε από το ιδιαίτερο γραφείο Υφυπουργού 
της … Χ (εφεξής «Χ») του Υπουργείου … και στην υπογραφή της οποίας είχε δηλώσει την 
διεύθυνση ηλεκτρονικού ταχυδρομείου του, καθώς και τον αριθμό κινητού τηλεφώνου 
του.  Εξάλλου,  με  το  με  αριθμ.  πρωτ  Γ/ΕΙΣ/785/21-01-2022  συμπληρωματικό,  ο 
καταγγέλλων  επισυνάπτει  τα  μηνύματα  που  έλαβε  από  τον  καταγγελλόμενο  με  ευχές 
κατά  τις  περιόδους  των  Χριστουγέννων  και  του  Πάσχα  του  έτους  2020,  των 
Χριστουγέννων του έτους 2019, αλλά και την ονομαστική εορτή του καταγγέλλοντος κατά 
το ίδιο έτος, όπως και προεκλογικό μήνυμα στις 5 Ιουλίου του ίδιου έτους με αποστολέα 
«Α» και περιεχόμενο «…». 

Η  Αρχή,  στο  πλαίσιο  εξέτασης  της  εν  λόγω  καταγγελίας,  απέστειλε  στον 
καταγγελλόμενο το με αριθμ. πρωτ. Γ/ΕΞΕ/852/17-03-2021 έγγραφο με το οποίο ζήτησε 
τις  απόψεις  του  επί  των  καταγγελλομένων,  λαμβάνοντας  υπόψη  τις  κατευθυντήριες 
γραμμές  που  έχει  εκδώσει  η  Αρχή  για  την  πολιτική  επικοινωνία.  Καθώς  δεν  έλαβε 
απάντηση,  απέστειλε  στις  16-11-2021,  εκ  νέου,  μήνυμα  ηλεκτρονικού  ταχυδρομείου 
προς τον καταγγελλόμενο υπενθυμίζοντας το εν λόγω έγγραφό της. 

Ο  καταγγελλόμενος  απάντησε  με  το  με  αριθμ.  πρωτ.  Γ/ΕΙΣ/7899/02-12-2021 
υπόμνημα. Στο υπόμνημα αναφέρει ότι «προφανώς» ο καταγγελλόμενος απευθύνθηκε 
στο  πολιτικό  του  γραφείο,  ενώ  αρνήθηκε  τον  πολιτικό  χαρακτήρα  των  ευχετήριων 
μηνυμάτων,  επικαλούμενος  αποφάσεις  της  Αρχής  και  εθνικών  δικαστηρίων  για  το  εν 
λόγω ζήτημα. Αναφορικά με το προεκλογικό μήνυμα ανωτέρω, ο καταγγελλόμενος στο 
υπόμνημά του διαμαρτύρεται για τον χρόνο υποβολής της καταγγελίας, θεωρώντας ότι ο 
καταγγέλλων είχε λάβει και άλλα σχετικά μηνύματα, ενώ αναφέρει ότι οι συνεργάτες του 
κινήθηκαν  άμεσα  προκειμένου  να  αφαιρέσουν  τον  τηλεφωνικό  αριθμό  του 
καταγγέλλοντος από τις λίστες τους, εντός διαστήματος δύο εβδομάδων από το σχετικό 

 

-2- 

προς τούτο αίτημά του με μήνυμα ηλεκτρονικού ταχυδρομείου στις 09-02-2021, το οποίο 
και επαναλήφθηκε στις 13-02-2021, με τόνο προσβλητικό όπως ισχυρίζεται. 

Με  το  με  αριθμ.  πρωτ.  Γ/ΕΞΕ/2885/14-12-2021  έγγραφο,  η  Αρχή  κάλεσε  τον 
καταγγελλόμενο  να  τεκμηριώσει  τον  ανωτέρω  ισχυρισμό  του  ότι  ο  καταγγέλλων 
απευθύνθηκε  στο  πολιτικό  του  γραφείο,  δεδομένου  ότι  ο  τελευταίος  είχε  δηλώσει  ότι 
απευθύνθηκε  στον  Υφυπουργό  Αθλητισμού,  καταθέτοντας  την  επιστολή  του  στο 
Ιδιαίτερο  γραφείο  Υφυπουργού  της  ..  Χ,  όπως  αποδεικνύεται  και  από  τον  αριθμό 
πρωτοκόλλου που εκδόθηκε.  

Με  την  με  αριθμ.  πρωτ  Γ/ΕΙΣ/8457/29-12-2021  απάντησή  του,  ο  καταγγελλόμενος 
ισχυρίζεται ότι ο καταγγέλλων φέρεται να απευθύνθηκε προσωπικά προς εκείνον, ενώ 
στο  Υφυπουργείο  λειτουργούσε  πολιτικό  γραφείο  Υφυπουργού,  υπαγόμενο  απευθείας 
στον ίδιο, το οποίο μεταξύ άλλων φρόντιζε για την προσωπική επικοινωνία του με τους 
πολίτες  και  την  επιμέλεια  της  προσωπικής  αλληλογραφίας  του,  ως  υφυπουργού  και 
συνεπώς  η  ανωτέρω  επιστολή  και  η  γενικότερη  επικοινωνία  με  τον  καταγγέλλοντα 
αποτέλεσε αντικείμενο διαχείρισης του ανωτέρω πολιτικού γραφείου.  

Με  το  με  αριθμ.  πρωτ.  Γ/ΕΙΣ/788/21-01-2022  συμπληρωματικό,  ο  καταγγέλλων 
δήλωσε  εκ  νέου  ότι  η  ανωτέρω  επιστολή  του  κατατέθηκε  στο  Υπουργείο  και  όχι  σε 
κάποιο πολιτικό γραφείο και ότι απευθύνεται στον καταγγελλόμενο λόγω της ιδιότητάς 
του,  χωρίς  να  γνωρίζει  για  την  λειτουργία  του  εν  λόγω  πολιτικού  γραφείου,  ενώ 
διερωτάται από πότε πρωτόκολλο Υπουργείου ταυτίζεται με πολιτικά γραφεία. 

Με  το  με  αριθμ.  πρωτ.  Γ/ΕΞΕ/807/30-03-2022  έγγραφο,  η  Αρχή  κάλεσε  τον 
καταγγελλόμενο,  ως  υπεύθυνο  επεξεργασίας,  ενώπιόν  της  στη  συνεδρίασή  της  την 
Τετάρτη 13-04-2022, για να δώσει περαιτέρω διευκρινίσεις και να εκθέσει διεξοδικά τις 
απόψεις του επί της καταγγελίας. Ο καταγγελλόμενος παρέστη και υποστήριξε τα όσα με 
τα  ανωτέρω  υπομνήματά  του  είχε  δηλώσει  εγγράφως,  διερωτώμενος  εκ  νέου  για  τον 
χρόνο υποβολής της καταγγελίας εν σχέση με τον χρόνο επεξεργασίας των δεδομένων.  

Η  Αρχή,  μετά  από  εξέταση  όλων  των  στοιχείων  του  φακέλου  και  αναφορά  στα 
διαμειφθέντα  της  ακροαματικής  διαδικασίας,  αφού  άκουσε  τον  εισηγητή  και  τις 
διευκρινίσεις του βοηθού εισηγητή και κατόπιν διεξοδικής συζήτησης, 

 

 

-3- 

ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ 

 
1.  Σύμφωνα  με  το  άρ.  4  στοιχ.  7  του  Γενικού  Κανονισμού  (ΕΕ)  2016/679  για  την 
προστασία των φυσικών προσώπων έναντι της επεξεργασίας δεδομένων προσωπικού 
χαρακτήρα  και  για  την  ελεύθερη  κυκλοφορία  των  δεδομένων  αυτών  (εφεξής, 
Κανονισμός),  ο  οποίος  είναι  σε  εφαρμογή  από  τις  25  Μαΐου  2018,  ως  υπεύθυνος 
επεξεργασίας ορίζεται «το φυσικό ή νομικό πρόσωπο, η δημόσια αρχή, η υπηρεσία ή 
άλλος  φορέας  που,  μόνα  ή  από  κοινού  με  άλλα,  καθορίζουν  τους  σκοπούς  και  τον 
τρόπο της επεξεργασίας δεδομένων προσωπικού χαρακτήρα». 
 

2.  Το ζήτημα, της πραγματοποίησης μη ζητηθεισών επικοινωνιών με οποιοδήποτε μέσο 
ηλεκτρονικής  επικοινωνίας,  χωρίς  ανθρώπινη  παρέμβαση,  για  σκοπούς  απευθείας 
εμπορικής προώθησης προϊόντων ή υπηρεσιών και για κάθε είδους διαφημιστικούς 
σκοπούς,  ρυθμίζεται  στο  το  άρθρο  11  του  ν.  3471/2006  για  την  προστασία 
προσωπικών  δεδομένων  στον  τομέα  των  ηλεκτρονικών  επικοινωνιών,  ο  οποίος 
ενσωμάτωσε στην εθνική έννομη τάξη την Οδηγία 2002/58/ΕΚ. Σύμφωνα με το άρθρο 
αυτό, μία τέτοια επικοινωνία επιτρέπεται μόνο εφόσον ο συνδρομητής συγκατατεθεί 
εκ  των  προτέρων  ρητώς.  Κατ’  εξαίρεση,  σύμφωνα  με  το  άρ.  11  παρ.  3  του  ν. 
3471/2006,  τα  στοιχεία  επαφής  ηλεκτρονικού  ταχυδρομείου  που  αποκτήθηκαν 
νομίμως,  στο  πλαίσιο  της  πώλησης  προϊόντων  ή  υπηρεσιών  ή  άλλης  συναλλαγής, 
μπορούν να χρησιμοποιούνται για την απευθείας προώθηση παρόμοιων προϊόντων ή 
υπηρεσιών του προμηθευτή ή για την εξυπηρέτηση παρόμοιων σκοπών, ακόμη και 
όταν ο αποδέκτης του μηνύματος δεν έχει δώσει εκ των προτέρων τη συγκατάθεση 
του,  υπό  την  προϋπόθεση  ότι  του  παρέχεται  κατά  τρόπο  σαφή  και  ευδιάκριτο  η 
δυνατότητα  να  αντιτάσσεται,  με  εύκολο  τρόπο  και  δωρεάν,  στη  συλλογή  και 
χρησιμοποίηση  των  ηλεκτρονικών  του  στοιχείων  και  αυτό  κατά  τη  συλλογή  των 
στοιχείων επαφής, καθώς και σε κάθε μήνυμα, σε περίπτωση που ο χρήστης αρχικά 
δεν είχε διαφωνήσει σε αυτή τη χρήση. 
 

3.  Ειδικά  για  την  πολιτική  επικοινωνία  μέσω  ηλεκτρονικών  μέσων  χωρίς  ανθρώπινη 
παρέμβαση  και  σύμφωνα  με  τις  κατευθυντήριες  οδηγίες  της  Αρχής  σχετικά  με  την 
επεξεργασία  προσωπικών  δεδομένων  με  σκοπό  την  επικοινωνία  πολιτικού 

 

-4- 

χαρακτήρα,  λαμβάνοντας  υπόψη  τόσο  το  άρθρο  11  του  ν.  3471/2006,  όσο  και  την 
Οδηγία 1/2010 της Αρχής για την πολιτική επικοινωνία αλλά και το Γενικό Κανονισμό 
(ΕΕ)  2016/679  για  την  προστασία  των  φυσικών  προσώπων  έναντι  της  επεξεργασίας 
δεδομένων  προσωπικού  χαρακτήρα  ο  οποίος  είναι  σε  εφαρμογή  από  τις  25  Μαΐου 
2018, ισχύουν τα εξής: 

Η  πολιτική  επικοινωνία  ενδιαφέρει  από  την  άποψη  της  προστασίας  των 
προσωπικών  δεδομένων,  πραγματοποιείται  σε  οποιαδήποτε  χρονική  περίοδο, 
προεκλογική  ή  μη,  από  πολιτικά  κόμματα,  βουλευτές,  ευρωβουλευτές,  παρατάξεις 
και  κατόχους  αιρετών  θέσεων  στην  τοπική  αυτοδιοίκηση  ή  υποψηφίους  στις 
βουλευτικές  εκλογές,  τις  εκλογές  του  Ευρωπαϊκού  Κοινοβουλίου  και  τις  εκλογές 
τοπικής  αυτοδιοίκησης.  Τα  πρόσωπα  αυτά  καθίστανται  υπεύθυνοι  επεξεργασίας, 
σύμφωνα  με  τον  Κανονισμό  (ΕΕ)  2016/679,  άρθρο  4,  στοιχ.  7)  εφόσον  ορίζουν  το 
σκοπό  και  τον  τρόπο  της  επεξεργασίας.  Για  παράδειγμα,  όταν  οι  βουλευτές  ή  οι 
υποψήφιοι  βουλευτές  λαμβάνουν  δεδομένα  από  τα  πολιτικά  κόμματα  και  τα 
επεξεργάζονται  για  προσωπική  τους  πολιτική  επικοινωνία,  καθίστανται  και  αυτοί 
υπεύθυνοι  επεξεργασίας.  Με  την  ιδιότητα  αυτή  πρέπει  να  είναι  σε  θέση  να 
αποδεικνύουν την τήρηση των υποχρεώσεών τους και των κανόνων επεξεργασίας.  

 
4.  Όταν  η  πολιτική  επικοινωνία  πραγματοποιείται  με  χρήση  ηλεκτρονικών  μέσων 
επικοινωνίας,  χωρίς  ανθρώπινη  παρέμβαση,  μέσω  δημοσίων  δικτύων  επικοινωνίας, 
όπως  είναι  η  περίπτωση  μηνυμάτων  ηλεκτρονικού  ταχυδρομείου  (e-mail),  η 
επικοινωνία προϋποθέτει, σύμφωνα με το άρθρο 11 παρ. 1 ν. 3471/2006, όπως ισχύει, 
την προηγούμενη συγκατάθεση του υποκειμένου των δεδομένων, με την επιφύλαξη 
της παραγράφου 3 του ιδίου άρθρου, όπως ισχύει. Επισημαίνεται επίσης ότι σύντομα 
γραπτά  μηνύματα  (SMS)  αποτελούν  επίσης  μηνύματα  ηλεκτρονικού  ταχυδρομείου 
σύμφωνα με τους ορισμούς του ν. 3471/2006 και της Οδηγίας 2002/58/ΕΚ. 
 

5.  Επιτρέπεται η πολιτική επικοινωνία με χρήση ηλεκτρονικών μέσων χωρίς ανθρώπινη 
παρέμβαση  και  χωρίς  τη  συγκατάθεση  του  υποκειμένου  των  δεδομένων  μόνο 
εφόσον συντρέχουν σωρευτικά οι ακόλουθες προϋποθέσεις:  

(α)  Τα  στοιχεία  επικοινωνίας  έχουν  αποκτηθεί  νομίμως  στο  πλαίσιο 
προηγούμενης,  παρόμοιας  επαφής  με  τα  υποκείμενα  των  δεδομένων,  και  το 

 

-5- 

υποκείμενο  κατά  τη  συλλογή  των  δεδομένων  ενημερώθηκε  για  τη  χρήση  τους  με 
σκοπό την πολιτική επικοινωνία και δεν εξέφρασε αντίρρηση για αυτή τη χρήση. Η 
προηγούμενη επαφή δεν είναι απαραίτητο να έχει αμιγώς πολιτικό χαρακτήρα, π.χ. 
είναι  νόμιμη  η  αποστολή  μηνυμάτων  όταν  τα  στοιχεία  ηλεκτρονικού  ταχυδρομείου 
συλλέχθηκαν  στο  πλαίσιο  προηγούμενης  πρόσκλησης  για  συμμετοχή  σε  κάποια 
εκδήλωση  ή  δράση,  ανεξαρτήτως  του  πολιτικού  χαρακτήρα  της.  Αντιθέτως,  δεν 
θεωρείται  ότι  συνιστά  παρόμοια  επαφή  και  δεν  είναι  νόμιμη  η  χρήση  των 
ηλεκτρονικών στοιχείων επικοινωνίας προς το σκοπό της πολιτικής επικοινωνίας όταν 
τα  στοιχεία  αυτά  αποκτήθηκαν  στο  πλαίσιο  επαγγελματικής  σχέσης,  όπως  για 
παράδειγμα η χρήση του αρχείου πελατών από υποψήφιο βουλευτή. 

(β)  O  υπεύθυνος  επεξεργασίας  οφείλει  να  παρέχει  στο  υποκείμενο  των 
δεδομένων  τη  δυνατότητα  να  ασκεί  το  δικαίωμα  αντίρρησης  με  τρόπο  εύκολο  και 
σαφή,  και  αυτό  σε  κάθε  μήνυμα  πολιτικής  επικοινωνίας.  Σε  κάθε  επικοινωνία 
απαιτείται να αναφέρεται ευδιάκριτα και σαφώς η ταυτότητα του αποστολέα ή του 
προσώπου προς όφελος του οποίου αποστέλλεται το μήνυμα, καθώς επίσης και μια 
έγκυρη  διεύθυνση  στην  οποία  ο  αποδέκτης  του  μηνύματος  μπορεί  να  ζητεί  τον 
τερματισμό της επικοινωνίας. Η συγκατάθεση πρέπει να παρέχεται με σαφή θετική 
ενέργεια η οποία να συνιστά ελεύθερη, συγκεκριμένη, ρητή και εν πλήρει επιγνώσει 
ένδειξη της συμφωνίας του υποκειμένου των δεδομένων υπέρ της επεξεργασίας των 
δεδομένων που το αφορούν. 

 

6.  Σύμφωνα με την ΠΥΣ 88/1985 «Περί οργάνωσης και λειτουργίας πολιτικών γραφείων 
(ΦΕΚ  142Ἄ/2-8-1985),  ως  είχε 
μελών  της  Κυβέρνησης  και  υφυπουργών» 
τροποποιηθεί  και  ίσχυε,  σε  συνδυασμό  με  το  άρθρο  56  του  ΠΔ  63/2005,  στο 
Υφυπουργείο  …,  προεβλέπετο  και  ευρίσκετο  σε  λειτουργεία,  πολιτικό  γραφείο 
Υφυπουργού.  
 

7.  Σύμφωνα με το άρθρο 12 παρ. 3 του ΓΚΠΔ, ο υπεύθυνος επεξεργασίας παρέχει στο 
υποκείμενο  των  δεδομένων  πληροφορίες  για  την  ενέργεια  που  πραγματοποιείται 
κατόπιν αιτήματος δυνάμει των άρθρων 15 έως 22 χωρίς καθυστέρηση και σε κάθε 
περίπτωση  εντός  μηνός  από  την  παραλαβή  του  αιτήματος.  Η  εν  λόγω  προθεσμία 
μπορεί  να  παραταθεί  κατά  δύο  ακόμη  μήνες,  εφόσον  απαιτείται,  λαμβανομένων 

 

-6- 

υπόψη  της  πολυπλοκότητας  του  αιτήματος  και  του  αριθμού  των  αιτημάτων.  Ο 
υπεύθυνος επεξεργασίας ενημερώνει το υποκείμενο των δεδομένων για την εν λόγω 
παράταση εντός μηνός από την παραλαβή του αιτήματος, καθώς και για τους λόγους 
της  καθυστέρησης.  Εάν  το  υποκείμενο  των  δεδομένων  υποβάλλει  το  αίτημα  με 
ηλεκτρονικά μέσα, η ενημέρωση παρέχεται, εάν είναι δυνατόν, με ηλεκτρονικά μέσα, 
εκτός εάν το υποκείμενο των δεδομένων ζητήσει κάτι διαφορετικό. 

 
 
8.  Στη  συγκεκριμένη  περίπτωση,  ο  καταγγελλόμενος,  ως  υπεύθυνος  επεξεργασίας 
πραγματοποίησε πολιτική επικοινωνία με αποστολή σύντομων γραπτών μηνυμάτων 
(SMS).  Η  νομιμότητα  της  αποστολής  εξασφαλίζεται  από  το  εάν  έχουν  τηρηθεί  τα 
αναφερόμενα  στις  ανωτέρω  Σκέψεις  4,  5.  Από  τις  απαντήσεις  του  υπευθύνου 
επεξεργασίας προκύπτουν τα εξής: 

 
9.  Ο υπεύθυνος επεξεργασίας δεν προσκόμισε στοιχεία που να αποδεικνύουν ότι είχε 
εξασφαλιστεί  η  απαιτούμενη  προηγούμενη  συγκατάθεση  του  παραλήπτη  των 
μηνυμάτων  SMS,  ή  ότι  είχε  υπάρξει  προηγούμενη  παρόμοια  επαφή/επικοινωνία, 
παρά μόνο ισχυρίστηκε ότι ο καταγγέλων «προφανώς» είχε απευθυνθεί στο πολιτικό 
του  γραφείο  στο  Υπουργείο,  κάτι  που  εξαιτίας  του  χρόνου  που  έχει  παρέλθει  δεν 
μπορεί να βεβαιώσει τεκμηριωμένα. Όπως προκύπτει από τα στοιχεία του φακέλου, 
ο  καταγγέλλων  είχε  απευθυνθεί  στον  υπεύθυνο  επεξεργασίας  στα  πλαίσια  της 
αρμοδιότητας του τελευταίου ως υφυπουργού …, απευθύνοντας επιστολή προς τον 
ίδιο που κατατέθηκε και πρωτοκολλήθηκε στο ιδιαίτερο γραφείο Υφυπουργού στην  
Χ  του  Υπουργείου  …,  εφόσον  ο  πρώτος  ήταν  εργαζόμενος  σε  ομοσπονδία  που 
υπάγεται  στην  εν  λόγω  ...  Συνεπώς,  η  αρχική  επικοινωνία  του  καταγγέλλοντος 
εκφράζοντας  το  εργασιακό  αίτημά  του  στον  αρμόδιο  φορέα  και  Υφυπουργό  όπου 
ανήκε δεν υποδηλεί παρόμοια επαφή, κατά την έννοια του νόμου, με την πολιτικού 
χαρακτήρα επικοινωνία, ήτοι για τον σκοπό της υποστήριξης του κόμματός του ή/και 
του ιδίου στις Βουλευτικές εκλογές. Εξάλλου, ουδόλως προκύπτει ότι ο καταγγέλλων 
είχε  ενημερωθεί  για  την  εν  λόγω  χρήση  των  δεδομένων  του  ώστε  να  του  δοθεί  η 
δυνατότητα να εκφράσει την αντίρρησή του. 
 

 

-7- 

10. Ο  καταγγελλόμενος  δεν  απάντησε  στα  αιτήματα  του  καταγγέλλοντος  για  διαγραφή 
των  στοιχείων  επικοινωνίας  του  και  τερματισμό  της  αποστολής  της  αζήτητης 
επικοινωνίας,  καθώς  και  σχετική  ενημέρωσή  του,  αν  και  όπως  προκύπτει  δεν 
συνέχισε την αποστολή, ικανοποιώντας εν τοις πράγμασι το αίτημα εναντίωσης του. 
 

11. O  υπεύθυνος  επεξεργασίας  συνεργάστηκε  με  την  Αρχή  απαντώντας  στο 
υπενθυμιστικό, εντούτοις, και όχι το αρχικό, έγγραφο για διευκρινίσεις, παρέχοντας 
τις πληροφορίες που ζητήθηκαν στο υπόμνημα που κατέθεσε. 

 

12. Δεν  έχει επιβληθεί  στο  παρελθόν  διοικητική  κύρωση  από  την  Αρχή  στον  υπεύθυνο 

επεξεργασίας, 
 
 
Βάσει  των  ανωτέρω,  η  Αρχή  κρίνει  ομόφωνα  ότι  σύμφωνα  με  το  άρθρο  11  του  ν. 
3471/2006,  αλλά  και  το  άρθρο  12  του ΓΚΠΔ  συντρέχουν  οι  προϋποθέσεις  επιβολής  σε 
βάρος του υπευθύνου επεξεργασίας, με βάση αφενός το άρθρο 13 του ν. 3471/2006, σε 
συνδυασμό με το άρθρο 21 παρ. 1 στοιχ. β΄ του ν. 2472/1997 και με το άρθρο του 84 ν. 
4624/2019,  και  αφετέρου  το  άρθρο  58  παρ.  2  εδ.  θ’  του  Κανονισμού  και  το  άρθρο  15 
παρ. 6 του ν. 4624/2019, της διοικητικής κύρωσης, που αναφέρεται στο διατακτικό της 
παρούσας, η οποία κρίνεται ανάλογη με τη βαρύτητα της παράβασης.  
 

ΓΙΑ ΤΟΥΣ ΛΟΓΟΥΣ ΑΥΤΟΥΣ 

 
Επιβάλλει, στον καταγγελλόμενο, Α, το αποτελεσματικό, αναλογικό και αποτρεπτικό 
διοικητικό χρηματικό πρόστιμο που αρμόζει στην συγκεκριμένη περίπτωση σύμφωνα με 
τις ειδικότερες περιστάσεις αυτής, ύψους δύο χιλιάδων ευρώ (2.000,00) ευρώ, για τις ως 
άνω διαπιστωθείσες παραβιάσεις των άρθρων 11 του ν. 3471/2006 και 12 του ΓΚΠΔ. 
 

 

 

-8- 

Ο Αναπληρωτής Πρόεδρος 

Η Γραμματέας 

 
 

Γεώργιος Μπατζαλέξης 

 

 
 

Ειρήνη Παπαγεωργοπούλου 

 

 
 

 

-9- 

