 

 

 
 
 
Αθήνα, 08-03-2021 
Αριθ. Πρωτ.: 784 
 

ΑΠΟΦΑΣΗ 6/2021 

(Τμήμα)  

 

 

Η Αρχή Προστασίας Δεδομένων Προσωπικού Χαρακτήρα συνεδρίασε σε σύνθεση 
Τμήματος στην έδρα της την 03.02.2021 μετά από πρόσκληση του Προέδρου της, 
προκειμένου να εξετάσει την υπόθεση που αναφέρεται στο ιστορικό της παρούσας. 
Παρέστησαν ο Αναπληρωτής Πρόεδρος Γ. Μπατζαλέξης, κωλυομένου του Προέδρου 
της  Αρχής  Κ.  Μενουδάκου,  και  τα  αναπληρωματικά  μέλη  της  Αρχής  Ε. 
Παπακωνσταντίνου, ως εισηγητής, και Γ. Τσόλιας, σε αντικατάσταση των τακτικών 
μελών  K.  Λαμπρινουδάκη  και  Χ.  Ανθόπουλου,  αντίστοιχα,  οι  οποίοι,  αν  και 
εκλήθησαν νομίμως εγγράφως, δεν παρέστησαν λόγω κωλύματος. Το τακτικό μέλος 
της  Αρχής  Σ.  Βλαχόπουλος,  αν  και  εκλήθη  νομίμως  εγγράφως,  δεν  παρέστη  λόγω 
κωλύματος.  Παρούσες  χωρίς  δικαίωμα  ψήφου  ήταν  η  K.  Καρβέλη,  ειδικός 
επιστήμονας-δικηγόρος, ως βοηθός εισηγητή, οι οποία αποχώρησε μετά τη συζήτηση 
της  υπόθεσης  και  πριν  από  τη  διάσκεψη  και  τη  λήψη  απόφασης  και  η  Ε. 
Παπαγεωργοπούλου, υπάλληλος του τμήματος διοικητικών υποθέσεων της Αρχής, 
ως γραμματέας. 

 
Η Αρχή έλαβε υπόψη της τα ακόλουθα:  
H Α δια του πληρεξουσίου δικηγόρου της Χ. Τσέλιου άσκησε την υπ’ αριθ. πρωτ. 
Γ/ΕΙΣ/3543/25.05.20  αίτηση  θεραπείας  κατά  του  υπ’  αριθ.  πρωτ.  Γ/ΕΞ/2476-
1/24.04.20 εγγράφου της Αρχής. 

Με  την  υπ’  αριθ.  πρωτ.  Γ/ΕΙΣ/2476/06.04.20  καταγγελία  της  προς  την  Αρχή  η 
αιτούσα κατήγγειλε ότι το Ιδιωτικό Θεραπευτήριο ΥΓΕΙΑ δεν της χορήγησε αντίγραφα 
του ιατρικού φακέλου του ασθενούς Β παρά την ύπαρξη εννόμου συμφέροντός της 
προς  τούτο,  και  ζήτησε  από  την  Αρχή  να  επιληφθεί  προκειμένου  α)  να  της 
 

1 

Λεωφ. Κηφισίας 1-3, 11523 Αθήνα 
Τ: 210 6475 600 • E: contact@dpa.gr  • www.dpa.gr 

 

χορηγηθούν  τα  εν  λόγω  στοιχεία  και  β)  να  επιβληθούν  οι  δέουσες  κυρώσεις  στο 
Θεραπευτήριο ΥΓΕΙΑ λόγω τη μη χορήγησης των σχετικών στοιχείων. 

Η Αρχή μετά από εξέταση της ανωτέρω καταγγελίας εξέδωσε την υπ’ αριθ. πρωτ. 
Γ/ΕΞ/2476-1/14.04.20 πράξη αρχειοθέτησης της καταγγελίας, με την αιτιολογία ότι 
από τον συνδυασμό των διατάξεων των άρθρων 57 του ΓΚΠΔ και του άρθρου 13 του 
ν.  4624/19,  η  Αρχή  δεν  έχει  αρμοδιότητα  να  επιλαμβάνεται  επί  αιτημάτων 
υποκειμένων  των  δεδομένων  για  χορήγηση  δεδομένων  προσωπικού  χαρακτήρα 
τρίτων προσώπων. 

 Κατά της ως άνω υπ’ αριθ. πρωτ. Γ/ΕΞ/2476-1/14-.04.20 πράξης αρχειοθέτησης 
της Αρχής, η Α δια του πληρεξουσίου δικηγόρου της Χ. Τσέλιου  άσκησε την υπ’ αριθ. 
πρωτ. Γ/ΕΙΣ/3543/25.5.20 αίτηση θεραπείας, με την οποία ζητά την ανάκληση του 
εγγράφου αυτού, την εκ νέου εξέταση της υπόθεσης, τη διαπίστωση της παρανομίας 
του Θεραπευτηρίου ΥΓΕΙΑ, καθώς και να δώσει η Αρχή την εντολή να της χορηγήσει 
το Θεραπευτήριο ΥΓΕΙΑ όλες τις αιτηθείσες πληροφορίες, για τους εξής λόγους:  

1)  H απόρριψη της καταγγελίας είναι αναιτιολόγητη. 
2)  Στο άρθρο 13 του ν. 4624/19 δεν προβλέπεται κατηγορία θέσεως στο αρχείο 
καταγγελίας για μη υπαγωγή στο πεδίο εφαρμογής της νομοθεσίας για την 
προστασία των προσωπικών δεδομένων ή και την αρμοδιότητα της Αρχής 

3)  Ο κανόνας δικαίου στον οποίο θεμελιώνεται η καταγγελία  είναι το άρθρο 9 
παρ. 2 στοιχ. στ’ του ΓΚΠΔ, ήτοι το έννομο συμφέρον της αιτούσας να λάβει 
γνώση των αιτούμενων στοιχείων για δικαστική χρήση.  

 
Η  Αρχή,  μετά  από  εξέταση  των  στοιχείων  του  φακέλου,  αφού  άκουσε  τον 
εισηγητή και τη βοηθό εισηγήτρια, η οποία στη συνέχεια αποχώρησε, και κατόπιν 
διεξοδικής συζήτησης,  
                                     

ΣΚΕΦΤΗΚΕ ΣΥΜΦΩΝΑ ΜΕ ΤΟΝ ΝΟΜΟ 

 

1. Το άρθρο 24 παρ. 1 του Ν. 2690/1999 (ΚΔΔιαδ) ορίζει ότι «Αν από τις σχετικές 
διατάξεις  δεν  προβλέπεται  η  δυνατότητα  άσκησης  της,  κατά  το  επόμενο  άρθρο, 
ειδικής  διοικητικής,  ή  ενδικοφανούς  προσφυγής,  ο  ενδιαφερόμενος,  για  την 
αποκατάσταση  υλικής  ή  ηθικής  βλάβης  των  εννόμων  συμφερόντων  του  που 

 

2 

προκαλείται από ατομική διοικητική πράξη μπορεί, για οποιονδήποτε λόγο, με αίτησή 
του,  να  ζητήσει,  είτε  από  τη  διοικητική  αρχή  η  οποία  εξέδωσε  την  πράξη,  την 
ανάκληση  ή  τροποποίησή  της  (αίτηση  θεραπείας),  είτε,  από  την  αρχή  η  οποία 
προΐσταται  εκείνης  που  εξέδωσε  την  πράξη,  την  ακύρωσή  της  (ιεραρχική 
προσφυγή)». Κατά την αληθή έννοια της διάταξης, η αίτηση θεραπείας αποσκοπεί 
στην ανάκληση ή τροποποίηση της προσβαλλόμενης ατομικής διοικητικής πράξης για 
νομικά ή πραγματικά ελαττώματα αυτής που ανάγονται στο καθεστώς υπό το οποίο 
εκδόθηκε. 

2.  Τα  ζητήματα  τα  οποία  προβάλλονται  με  την  αίτηση  θεραπείας,  όπως 
εκτίθενται ανωτέρω στο ιστορικό της παρούσας, έχουν ήδη εξεταστεί και κριθεί από 
την Αρχή. Επιπλέον, η αιτούσα δεν επικαλείται ούτε προσκομίζει νέα στοιχεία από 
την εκτίμηση των οποίων θα μπορούσε ενδεχομένως να υπάρξει διαφορετική κρίση.  
3. Ως εκ τούτου, η Αρχή εμμένει στην υπ’ αριθ. πρωτ. Γ/Ε2476-1/24.04.20 πράξη 

αρχειοθέτησης της καταγγελίας.  

 

ΓΙΑ ΤΟΥΣ ΛΟΓΟΥΣ ΑΥΤΟΥΣ 

Η Αρχή  

Απορρίπτει την αίτηση θεραπείας της Α. 

 

 
 

            Ο Αναπληρωτής Πρόεδρος                                        Η Γραμματέας 
 
 
              Γεώργιος Μπατζαλέξης                 
 

 

      Ειρήνη Παπαγεωργοπούλου 

 

3 

