 
 
 
 
 
Αθήνα, 12-05-2021 
Αριθ. Πρωτ.: 1207 

 

 

ΑΠΟΦΑΣΗ 20/2021 

(Τμήμα) 

 

 

Η  Αρχή  Προστασίας  Δεδομένων  Προσωπικού  Χαρακτήρα  συνεδρίασε  σε 
σύνθεση Τμήματος μέσω τηλεδιάσκεψης την 17-02-2021 και ώρα 10:00, μετά από 
πρόσκληση  του  Προέδρου  της,  προκειμένου  να  εξετάσει  την  υπόθεση  που 
αναφέρεται  στο  ιστορικό  της  παρούσας.  Παρέστησαν  οι  Γεώργιος  Μπατζαλέξης, 
Αναπληρωτής  Πρόεδρος,  κωλυομένου  του  Προέδρου  της  Αρχής  Κωνσταντίνου 
Μενουδάκου,  και  τα  αναπληρωματικά  μέλη  Γρηγόριος  Τσόλιας  και  Ευάγγελος 
Παπακωνσταντίνου,  ως  εισηγητής,  σε  αντικατάσταση  των  τακτικών  μελών 
Χαράλαμπου Ανθόπουλου και Κωνσταντίνου Λαμπρινουδάκη αντίστοιχα, οι οποίοι, 
αν και εκλήθησαν νομίμως εγγράφως δεν παρέστησαν λόγω κωλύματος. Το τακτικό 
μέλος  Σπυρίδων  Βλαχόπουλος,  αν  και  κλήθηκε  νομίμως  εγγράφως,  δεν  παρέστη 
λόγω κωλύματος. Στη συνεδρίαση παρέστησαν, με εντολή του Προέδρου, η Γεωργία 
Παναγοπούλου, ειδικός επιστήμονας – ελέγκτρια ως βοηθός εισηγητή και η Ειρήνη 
Παπαγεωργοπούλου, υπάλληλος του τμήματος διοικητικών υποθέσεων της Αρχής, 
ως γραμματέας. 

 

Η Αρχή έλαβε υπόψη της τα ακόλουθα: 

Υπεβλήθη  στην Αρχή η με αρ. πρωτ. Γ/ΕΙΣ/6076/09-09-2019 καταγγελία κατά 
της  εταιρείας  «ΚΑΡΙΕΡΑ  ΜΟΝΟΠΡΟΣΩΠΗ  ΑΝΩΝΥΜΗΕΤΑΙΡΕΙΑ  ΤΕΧΝΟΓΝΩΣΙΑΣ 
ΕΠΙΜΕΛΕΙΑΣ, ΕΜΠΟΡΙΚΗΣ ΠΡΟΩΘΗΣΗΣ ΚΑΙ ΕΚΜΕΤΑΛΛΕΥΣΗΣ ΕΙΔΙΚΩΝ ΕΚΔΟΣΕΩΝ» με 
τον διακριτικό τίτλο «ΚΑΡΙΕΡΑ Α.Ε.» σχετικά με αποστολή μηνυμάτων ηλεκτρονικού 

 

Λεωφ. Κηφισίας 1-3, 11523 Αθήνα 
Τ: 210 6475 600 • E: contact@dpa.gr  • www.dpa.gr 

 

1 

ταχυδρομείου  διαφημιστικού  περιεχομένου  στον  καταγγέλλοντα  ενώ  αυτός  είχε  
ζητήσει επανειλημμένα τη διαγραφή του από τις λίστες αποδεκτών. 

Συγκεκριμένα, σύμφωνα με το Γ/ΕΙΣ/6076/09-09-2019 έγγραφο ο καταγγέλλων 
αναφέρει  ότι  από  τον  …  έπαψε  να  επιθυμεί  να  λαμβάνει  περαιτέρω  ηλεκτρονικά 
μηνύματα  από  το  kariera.gr.  Προσπάθησε  να  κάνει  χρήση  του  συνδέσμου  που 
ενσωματώνεται σε κάθε email, επιλέγοντας τις κατάλληλες επιλογές στην ιστοσελίδα 
που εμφανίζεται αλλά τα ηλεκτρονικά μηνύματα συνέχιζαν να έρχονται κανονικά. 
Στις  …  έστειλε  email  με  αίτημα  να  διαγραφεί  από  τις  λίστες  των  email.  Του 
υποδείχτηκε μια συγκεκριμένη διαδικασία με τη μέθοδο του ticketing, στην οποία 
προχώρησε ευθύς στις … και με την οποία ζητούσε την πλήρη διαγραφή όλων των 
στοιχείων που αφορούσαν στο άτομό του από τις βάσεις δεδομένων τους. Κατόπιν 
επιβεβαίωσης των στοιχείων επικοινωνίας του και του αιτήματός του, έλαβε στις … 
ενημέρωση ότι έχουν διαγραφεί όλα τα προσωπικά του δεδομένα. Όμως συνέχισε να 
λαμβάνει μέσω email προτάσεις αγγελιών όμοιες με αγγελίες στις οποίες είχε στο 
παρελθόν εκδηλώσει ενδιαφέρον. Στις … απέστειλε νέο μήνυμα για το ζήτημα μέσω 
της μεθόδου ticketing χωρίς να λάβει απάντηση και στις … απέστειλε προειδοποίηση 
για προσφυγή στην Αρχή, εφόσον δεν επιλυθεί το ζήτημα, χωρίς καμία απάντηση 
επίσης.  

Η Αρχή με το με αρ. πρωτ. Γ/ΕΞ/6076-1/03-10-2019 έγγραφό της ενημέρωσε 

την ΚΑΡΙΕΡΑ για την καταγγελία και ζήτησε τις απόψεις της.  

Η ΚΑΡΙΕΡΑ απάντησε με το με αρ. πρωτ: Γ/ΕΙΣ/7394/30-10-2019 έγγραφό της, 
στο οποίο αναλύει το ιστορικό των επικοινωνιών του καταγγέλλοντος με την εταιρεία 
στην  προσπάθειά  του  να  διαγραφεί  από  τις  λίστες  αποδεκτών  διαφημιστικών 
μηνυμάτων. Εντοπίστηκε  συγκεκριμένο  τεχνικό πρόβλημα,  το οποίο  περιγράφεται 
στο  έγγραφο  ως  εξής:  Τα  προσωπικά  δεδομένα  που  επεξεργάζεται  η  Εταιρεία 
καταγράφονται  ηλεκτρονικά  σε  έναν  πίνακα  δεδομένων  που  η Εταιρεία  αποκαλεί 
‘Master Data Table’ (εφεξής ο «Κύριος Πίνακας Δεδομένων»). Όλες οι αλλαγές στα 
προσωπικά  δεδομένα,  όπως  οι  διαγραφές  από  λίστες  e-mail  ή  τα  αιτήματα 
διαγραφής που υποβάλλουν τα υποκείμενα των δεδομένων μέσω της Πλατφόρμας 
Διαχείρισης Δεδομένων, εισάγονται αρχικά στον Κύριο Πίνακα Δεδομένων και στη 
συνέχεια  ενσωματώνονται/αντιγράφονται  στις  επιμέρους  βάσεις  δεδομένων  που 

 

2 

συνδέονται με τον Κύριο Πίνακα Δεδομένων, μέσω μιας διαδικασίας συγχρονισμού  
που πραγματοποιείται αυτόματα σε ημερήσια βάση. Μία από αυτές τις επιμέρους 
βάσεις δεδομένων που συνδέεται με τον Κύριο Πίνακα Δεδομένων είναι και η «Βάση 
Δεδομένων E-mail». Λόγω ενός τεχνικού σφάλματος στα υπολογιστικά συστήματα 
της  Εταιρείας,  δημιουργήθηκε  διπλή  εγγραφή  της  διεύθυνσης  ηλεκτρονικού 
ταχυδρομείου  του  καταγγέλλοντος  στη  Βάση  Δεδομένων  E-mail.  Το  τεχνικό  αυτό 
σφάλμα της διπλής εγγραφής εντοπίστηκε και διορθώθηκε άμεσα προκειμένου να 
μην επαναληφθεί στο μέλλον. Ωστόσο, το διπλό αρχείο εγγραφής της διεύθυνσης 
ηλεκτρονικού  ταχυδρομείου  (e-mail)  του  καταγγέλλοντος  παρέμεινε  στη  Βάση 
Δεδομένων  E-mail,  με  αποτέλεσμα  ενώ  το  πρώτο  αρχείο  εγγραφής  διαγράφηκε 
κανονικά, το δεύτερο αρχείο παρέμεινε στη Βάση Δεδομένων E-mail. Έτσι, όταν ο 
καταγγέλλων υπέβαλε αίτημα διαγραφής από τη Βάση Δεδομένων E-mail, κάνοντας 
χρήση  του  συνδέσμου  διαγραφής/απεγγραφής,  το  αίτημα  καταγράφηκε  μεν 
επιτυχώς στον Κύριο Πίνακα Δεδομένων, αλλά η διαδικασία συγχρονισμού απέτυχε 
να  αντικαταστήσει/διαγράψει  τη  διπλή  εγγραφή  της  διεύθυνσης  ηλεκτρονικού 
ταχυδρομείου  του  καταγγέλλοντος  στη  Βάση  Δεδομένων  E-mail.  Συνεπώς,  αυτός 
είναι  ο  λόγος  για  τον  οποίο  ο  καταγγέλλων  συνέχισε  να  λαμβάνει  e-mail  για 
προτεινόμενες θέσεις εργασίας από την Εταιρεία. 

 
Στη συνέχεια η Αρχή απέστειλε το με αρ. πρωτ. Γ/ΕΞ/931/05-02-2020  έγγραφο με 
το οποίο ζήτησε  τις ακόλουθες διευκρινίσεις: Για ποιο χρονικό διάστημα υπήρχε στα 
συστήματα το τεχνικό σφάλμα με τη διπλή εγγραφή της διεύθυνσης ηλεκτρονικού 
ταχυδρομείου  και  με  ποιο  τρόπο  εντοπίστηκε;    Πόσα  e-mail  έχουν  εισαχθεί  στα 
συστήματα  κατά  το  διάστημα  αυτό;  Πόσες  αιτήσεις  διαγραφής  των  e-mail 
επισκεπτών είχαν ληφθεί κατά το διάστημα αυτό;  Υπήρξαν  σχετικά παράπονα από 
αποδέκτες των email; 

Η ΚΑΡΙΕΡΑ απάντησε με το με αρ. πρωτ. Γ/ΕΙΣ/1765/06-03-2020 έγγραφο στο 
οποίο διευκρινίζει τα εξής: Το τεχνικό σφάλμα προέκυψε 6 μήνες πριν από την …, 
ήτοι κατά τη χρονική περίοδο μεταξύ …. Το τεχνικό σφάλμα εντοπίστηκε μέσω της 
έρευνας που πραγματοποιήθηκε λόγω της καταγγελίας που διαβιβάστηκε από την 
Αρχή.  Συνολικά  26.969  e-mail  έχουν  εισαχθεί  στον  ελληνικό  ιστότοπο  (Kariera.gr) 
κατά  το  διάστημα  ύπαρξης  του  τεχνικού  σφάλματος.  Υποβλήθηκαν  76  αιτήσεις 

 

3 

διαγραφής των e-mail επισκεπτών του ιστοτόπου www.kariera.gr κατά το διάστημα 
αυτό. Ελήφθησαν επίσης 5 αιτήματα «Εξυπηρέτησης Ζητημάτων Πελατών» κατά το 
διάστημα ύπαρξης του τεχνικού προβλήματος, με την αιτιολογία ότι ο χρήστης δεν 
μπορεί να απεγγραφεί  επιτυχώς. 

Κατόπιν  των  ανωτέρω,  η  Αρχή  προχώρησε  σε  κλήση  της  εταιρείας  για  τη 

συνεδρίαση τμήματος στις 11-11-2020, με υπ’ αριθμ. πρωτ Γ/ΕΞ/6076-1/30-10-2020     
έγγραφό της. Η εταιρεία παρέστη στη συνεδρίαση δια του νόμιμου εκπρόσωπου της 
Θεόφιλου Βασιλειάδη και δια του δικηγόρου της Παναγιώτη Κοντογεωργακόπουλου 
(…). Παρέστη επίσης η Α …της εταιρείας. Αφού έλαβε προθεσμία, η εταιρεία υπέβαλε 
το υπ’ αριθμ. πρωτ. Γ/ΕΙΣ/7991/20-11-2020 υπόμνημα, στο οποίο παραπέμπει στα 
προηγούμενα έγγραφά της και επιπλέον διευκρινίζει ότι η απάντηση στο αίτημα του 
υποκειμένου  και  η  ικανοποίηση  αυτού  αποτελούν  δύο  διαφορετικά  στάδια  της 
διαδικασίας διαγραφής των προσωπικών δεδομένων του, και ότι η ανταπόκριση της 
εταιρείας υπήρξε άμεση, ενώ λόγω του τεχνικού προβλήματος δεν έγινε η διαγραφή. 
Η  εταιρεία  έχει  ως  πάγια  πολιτική  της  και  καταβάλει  κάθε  εύλογη  προσπάθεια 
προκειμένου να ολοκληρώνει την εν λόγω διαδικασία διαγραφής μέσα σε ένα (1) 
μήνα  από  την  υποβολή  του  εκάστοτε  αιτήματος  διαγραφής  καταβάλλοντας  κάθε 
δυνατή προσπάθεια να ανταποκρίνεται άμεσα στα αιτήματα των υποκειμένων και να 
μην κάνει χρήση της δυνατότητας επέκτασης της προθεσμίας απόκρισης κατά δύο (2) 
περαιτέρω μήνες, που παρέχεται ρητά στον Κανονισμό υπό ορισμένες προϋποθέσεις. 
Επίσης, όταν το τεχνικό πρόβλημα επιλύθηκε, τα στοιχεία του καταγγέλλοντος αλλά 
και  όλων  των  άλλων  υποκειμένων  των  δεδομένων  που  αντιμετώπιζαν  παρόμοιο 
πρόβλημα,  συμπεριλαμβανομένων  των  πέντε  υποκειμένων  που  είχαν  κάνει  τα 
αιτήματα-παράπονα, διεγράφησαν επιτυχώς από τα πληροφοριακά συστήματα της 
εταιρείας. Στο πλαίσιο της συνεχούς βελτίωσης και της δέσμευσης της εταιρείας για 
την  ορθή  διαχείριση  των  προσωπικών  δεδομένων,  η  εταιρεία  συνεχίζει  να 
αναπτύσσει νέα συστήματα, τα οποία στο άμεσο μέλλον η εταιρεία θα μπορεί να 
προχωρά σε διαγραφή και εν γένει διαχείριση αυτών με μεγαλύτερη αμεσότητα και 
ευκολία. Στόχος της εταιρείας είναι, από την στιγμή επιβεβαίωσης του αιτήματος του 
υποκειμένου,  η  απλούστευση  της  εσωτερικής  διαδικασίας  διαγραφής  των 
δεδομένων, ώστε ο χρόνος απόκρισης να μειωθεί σημαντικά. 

 

4 

Η  Αρχή,  μετά  από  εξέταση  των  στοιχείων  του  φακέλου,  αφού  άκουσε  τον 
εισηγητή  και  τις  διευκρινίσεις  από  τη  βοηθό  εισηγητή,  η  οποία  παρέστη  χωρίς 
δικαίωμα ψήφου και αποχώρησε μετά από τη συζήτηση της υποθέσεως και πριν από 
τη διάσκεψη και τη λήψη αποφάσεως, κατόπιν διεξοδικής συζητήσεως, 

 

ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ 

 

1. 
Από τις διατάξεις των άρθρων 51 και 55 του Γενικού Κανονισμού Προστασίας 
Δεδομένων (Κανονισμού (ΕΕ) 2016/679 – εφεξής ΓΚΠΔ) και του άρθρου 9 του νόμου 
4624/2019 (ΦΕΚ Α΄ 137) προκύπτει ότι η Αρχή έχει αρμοδιότητα να εποπτεύει την 
εφαρμογή  των  διατάξεων  του  ΓΚΠΔ,  του  νόμου  αυτού  και  άλλων  ρυθμίσεων  που 
αφορούν την προστασία του ατόμου από την επεξεργασία προσωπικών δεδομένων. 
2. 
Σύμφωνα με το άρθρο 4 στοιχ. 7 του ΓΚΠΔ, ο οποίος είναι σε εφαρμογή από 
τις  25  Μαΐου  2018,  ως  υπεύθυνος  επεξεργασίας  ορίζεται  «το  φυσικό  ή  νομικό 
πρόσωπο, η δημόσια αρχή, η υπηρεσία ή άλλος φορέας που, μόνα ή από κοινού με 
άλλα,  καθορίζουν  τους  σκοπούς  και  τον  τρόπο  της  επεξεργασίας  δεδομένων 
προσωπικού χαρακτήρα». 
3. 
Το  ζήτημα,  της  πραγματοποίησης  μη  ζητηθεισών  επικοινωνιών  με 
οποιοδήποτε  μέσο ηλεκτρονικής   επικοινωνίας,  χωρίς ανθρώπινη  παρέμβαση,  για 
σκοπούς  απευθείας  εμπορικής    προώθησης  προϊόντων  ή  υπηρεσιών  και  για  κάθε 
είδους διαφημιστικούς σκοπούς, ρυθμίζεται με το άρθρο 11 του ν. 3471/2006 για την 
προστασία προσωπικών δεδομένων στον τομέα των ηλεκτρονικών επικοινωνιών, ο 
οποίος ενσωμάτωσε στην εθνική έννομη τάξη την Οδηγία 2002/58/ΕΚ. Σύμφωνα με 
το  άρθρο  αυτό,  μία  τέτοια  επικοινωνία  επιτρέπεται  μόνο  εφόσον  ο  συνδρομητής 
συγκατατεθεί εκ των προτέρων ρητώς. Κατ’ εξαίρεση, σύμφωνα με το άρθρο 11 παρ. 
3  του  ν.  3471/2006,  τα  στοιχεία  επαφής  ηλεκτρονικού  ταχυδρομείου  που 
αποκτήθηκαν νομίμως, στο πλαίσιο της πώλησης προϊόντων ή υπηρεσιών ή άλλης 
συναλλαγής,  μπορούν  να  χρησιμοποιούνται  για  την  απευθείας  προώθηση 
παρόμοιων  προϊόντων  ή  υπηρεσιών  του  προμηθευτή  ή  για  την  εξυπηρέτηση 
παρόμοιων σκοπών, ακόμη και όταν ο αποδέκτης του μηνύματος δεν έχει δώσει εκ 
των προτέρων τη συγκατάθεσή του, υπό την προϋπόθεση ότι του παρέχεται κατά 

 

5 

τρόπο  σαφή  και  ευδιάκριτο  η  δυνατότητα  να  αντιτάσσεται,  με  εύκολο  τρόπο  και 
δωρεάν, στη συλλογή και χρησιμοποίηση των ηλεκτρονικών του στοιχείων και αυτό 
κατά τη συλλογή των στοιχείων επαφής, καθώς και σε κάθε μήνυμα, σε περίπτωση 
που ο χρήστης αρχικά δεν είχε διαφωνήσει σε αυτή τη χρήση.  
4. 
Σύμφωνα με το άρθρο 17 παρ. 1 του ΓΚΠΔ, «Το υποκείμενο των δεδομένων 
έχει  το  δικαίωμα  να  ζητήσει  από  τον  υπεύθυνο  επεξεργασίας  τη  διαγραφή 
δεδομένων  προσωπικού  χαρακτήρα  που  το  αφορούν  χωρίς  αδικαιολόγητη 
καθυστέρηση και ο υπεύθυνος επεξεργασίας υποχρεούται να διαγράψει δεδομένα 
προσωπικού  χαρακτήρα  χωρίς  αδικαιολόγητη  καθυστέρηση,  εάν  ισχύει  ένας  από 
τους  ακόλουθους  λόγους:    (…)  γ)  το  υποκείμενο  των  δεδομένων  αντιτίθεται  στην 
επεξεργασία σύμφωνα με το άρθρο 21 παράγραφος 1 και δεν υπάρχουν επιτακτικοί 
και νόμιμοι λόγοι για την επεξεργασία ή το υποκείμενο των δεδομένων αντιτίθεται 
στην επεξεργασία σύμφωνα με το άρθρο 21 παράγραφος 2». Περαιτέρω, στο άρθρο 
21  παρ.  2  του  ΓΚΠΔ  ορίζεται  ότι  «Εάν  δεδομένα  προσωπικού  χαρακτήρα 
υποβάλλονται  σε  επεξεργασία  για  σκοπούς  απευθείας  εμπορικής  προώθησης,  το 
υποκείμενο  των  δεδομένων  δικαιούται  να  αντιταχθεί  ανά  πάσα  στιγμή  στην 
επεξεργασία  των  δεδομένων  προσωπικού  χαρακτήρα  που  το  αφορούν  για  την  εν 
λόγω εμπορική προώθηση, περιλαμβανομένης της κατάρτισης προφίλ, εάν σχετίζεται 
με αυτήν την απευθείας εμπορική προώθηση.» 
5. 
Το  άρθρο  25  του  ΓΚΠΔ  ορίζει  ότι  «Λαμβάνοντας  υπόψη  τις  τελευταίες 
εξελίξεις, το κόστος εφαρμογής και τη φύση, το πεδίο εφαρμογής, το πλαίσιο και τους 
σκοπούς  της  επεξεργασίας,  καθώς  και  τους  κινδύνους  διαφορετικής  πιθανότητας 
επέλευσης  και  σοβαρότητας  για  τα  δικαιώματα  και  τις  ελευθερίες  των  φυσικών 
προσώπων  από  την  επεξεργασία,  ο  υπεύθυνος  επεξεργασίας  εφαρμόζει 
αποτελεσματικά, τόσο κατά τη στιγμή του καθορισμού των μέσων επεξεργασίας όσο 
και κατά τη στιγμή της επεξεργασίας, κατάλληλα τεχνικά και οργανωτικά μέτρα, όπως 
η  ψευδωνυμοποίηση,  σχεδιασμένα  για  την  εφαρμογή  αρχών  προστασίας  των 
δεδομένων,  όπως  η  ελαχιστοποίηση  των  δεδομένων,  και  την  ενσωμάτωση  των 
απαραίτητων  εγγυήσεων  στην  επεξεργασία  κατά  τρόπο  ώστε  να  πληρούνται  οι 
απαιτήσεις  του  παρόντος  κανονισμού  και  να  προστατεύονται  τα  δικαιώματα  των 
υποκειμένων των δεδομένων.» 
6. 

Στη  συγκεκριμένη  περίπτωση,  πραγματοποιήθηκε  επεξεργασία  δεδομένων 

 

6 

προσωπικού χαρακτήρα του καταγγέλλοντος για σκοπούς προώθησης προϊόντων και 
υπηρεσιών από την εταιρεία ΚΑΡΙΕΡΑ, που  αποτελεί τον υπεύθυνο επεξεργασίας. Η 
νομιμότητα  της  αρχικής  συλλογής  δεν  κρίνεται  με  την  παρούσα,  καθώς  ο 
καταγγέλλων αποδέχεται ότι ο ίδιος είχε χορηγήσει τα στοιχεία του στην εταιρεία.  
7. 
Ο  καταγγέλλων,  όπως  προκύπτει  από  την  αρχική  καταγγελία,  εξέφρασε 
αντίρρηση  στην  αποστολή  μηνυμάτων  για  σκοπούς  προώθησης  προϊόντων.  Ο 
υπεύθυνος  επεξεργασίας  όφειλε  να  διαθέτει  τις  κατάλληλες  διαδικασίες  ώστε  να 
ανταποκριθεί.  Ο  υπεύθυνος  επεξεργασίας  δεν  ενήργησε  ώστε  να  διακόψει  την 
αποστολή  των  διαφημιστικών  μηνυμάτων,  όπως  όφειλε,  καθώς  εναντίωση  και 
διαγραφή  σε  περίπτωση  απευθείας  εμπορικής  προώθησης  πρέπει  να  γίνεται 
σεβαστή.  Τούτο  συνέβη  μόνο  μετά  την  παρέμβαση  της  Αρχής.  Συνεπώς,  από  την 
αρχική καταγγελία προκύπτει παράβαση του άρθρου 17 σε συνδυασμό με το άρθρο 
21 παρ. 2 του ΓΚΠΔ. 
8. 
Μόνο μετά  τη διαβίβαση της καταγγελίας από την Αρχή στην εταιρεία έγιναν 
οι κατάλληλες ενέργειες ώστε να ερευνηθεί ο λόγος για τον οποίο η  διαγραφή των 
στοιχείων  του  καταγγέλλοντος  δεν  είχε  γίνει,  και  κατά  τη  διερεύνηση  αυτή 
διαπιστώθηκε  ποιο  ήταν  το  τεχνικό  σφάλμα.  Από  τα  στοιχεία  που  στη  συνέχεια  
ζήτησε Αρχή και σε συνέχεια της έρευνας του υπευθύνου επεξεργασίας προέκυψε 
ότι  υπήρξαν  άλλες  78  περιπτώσεις  αποτυχίας  στην  ικανοποίηση  του  δικαιώματος 
διαγραφής υποκειμένων καθώς και 5 αιτήματα-διαμαρτυρίας για το ζήτημα αυτό, τα 
οποία  ο  υπεύθυνος  επεξεργασίας  δεν  είχε  εντοπίσει  μέσω  των  διαδικασιών  που 
εφάρμοζε, ούτε επίσης και το τεχνικό σφάλμα. Διαπιστώνεται λοιπόν ότι η εταιρεία 
δεν  διέθετε  στην  πράξη  τις  απαραίτητες  διαδικασίες  ώστε  να  εξασφαλίσει  τη 
διαγραφή  των  δεδομένων,  ώστε  να  πληρούνται  οι  απαιτήσεις  του  ΓΚΠΔ  και  να 
προστατεύονται  τα  δικαιώματα  των  υποκειμένων  των  δεδομένων.  Επομένως, 
προκύπτει  παράβαση του άρθρου 25 παρ. 1 του ΓΚΠΔ.  
9. 
Η Αρχή λαμβάνει υπόψη επιβαρυντικά, ότι η παράβαση σχετίζεται με άσκηση 
δικαιωμάτων του υποκειμένου των δεδομένων, ότι το τεχνικό σφάλμα είχε διάρκεια 
ενός  εξαμήνου  και  είχε  επηρεάσει  79  υποκείμενα  των  δεδομένων,  ότι  υπήρξαν 
διαμαρτυρίες 5 υποκειμένων των δεδομένων τα οποία λόγω λάθος διαδικασιών δεν 
έλαβαν απάντηση, ότι ο υπεύθυνος επεξεργασίας διαθέτει ηλεκτρονικό κατάστημα 
και  χρησιμοποιεί  τεχνικές  ηλεκτρονικής  επικοινωνίας,  συνεπώς  θα  όφειλε  να  έχει 

 

7 

φροντίσει  για  την  ορθή  ανταπόκριση  στα  αιτήματα  άσκησης  δικαιωμάτων. 
Περαιτέρω, σύμφωνα με τα δημόσια διαθέσιμα στοιχεία στο ΓΕΜΗ1, η εταιρεία κατά 
το  έτος  2019  είχε  κύκλο  εργασιών  4.202.734,53  €  και  κέρδη  μετά  από  φόρους 
879.150,88  €.  Ως  ελαφρυντικό  συνυπολογίζει  ότι  είναι  η  πρώτη  παράβαση  για  τη 
συγκεκριμένη  εταιρεία,  ότι  μετά  την  παρέμβαση  της  Αρχής  ο  υπεύθυνος 
επεξεργασίας  προέβη  σε  ενέργειες  για  την  διερεύνηση  και  διόρθωση  του 
προβλήματος  και  τέλος,  τη  δυσμενή  οικονομική  περίσταση  λόγω  της  πανδημίας 
Covid-19. 
10. 
Βάσει των ανωτέρω, η Αρχή κρίνει ομόφωνα ότι σύμφωνα με το άρθρο 17 σε 
συνδυασμό  με  το  άρθρο  21  παρ.  3  του  ΓΚΠΔ  και  το  άρθρο  25  παρ.  1  του  ΓΚΠΔ 
συντρέχουν οι προϋποθέσεις επιβολής σε βάρος του υπευθύνου επεξεργασίας, με 
βάση  το  άρθρο  58  παρ.  2  θ΄  του  ΓΚΠΔ  και  λαμβάνοντας  υπόψη  τα  κριτήρια  του 
άρθρου 83 παρ. 2 του ΓΚΠΔ, της διοικητικής κύρωσης που αναφέρεται στο διατακτικό 
της παρούσας, η οποία κρίνεται ανάλογη με τη βαρύτητα της παράβασης. 
 

ΓΙΑ ΤΟΥΣ ΛΟΓΟΥΣ ΑΥΤΟΥ 

Η  Αρχή  επιβάλλει,  στην  «ΚΑΡΙΕΡΑ  ΜΟΝΟΠΡΟΣΩΠΗ  ΑΝΩΝΥΜΗ  ΕΤΑΙΡΕΙΑ 
ΤΕΧΝΟΓΝΩΣΙΑΣ  ΕΠΙΜΕΛΕΙΑΣ,  ΕΜΠΟΡΙΚΗΣ  ΠΡΟΩΘΗΣΗΣ  ΚΑΙ  ΕΚΜΕΤΑΛΛΕΥΣΗΣ 
ΕΙΔΙΚΩΝ  ΕΚΔΟΣΕΩΝ»  με  τον  διακριτικό  τίτλο  «ΚΑΡΙΕΡΑ  Α.Ε.»  το  αποτελεσματικό, 
αναλογικό  και  αποτρεπτικό  διοικητικό  χρηματικό  πρόστιμο  που  αρμόζει  στην 
συγκεκριμένη  περίπτωση  σύμφωνα  με  τις  ειδικότερες  περιστάσεις  αυτής,  ύψους 
πέντε χιλιάδων ευρώ (5.000,00) ευρώ, για τις ως άνω διαπιστωθείσες παραβιάσεις 
του άρθρου 17 σε συνδυασμό με το άρθρο 21 παρ. 3 του ΓΚΠΔ και του άρθρου 25 
παρ. 1 του ΓΚΠΔ. 

Ο Αναπληρωτής Πρόεδρος 

 
 
 
 

Γεώργιος Μπατζαλέξης 

Η Γραμματέας 

Ειρήνη Παπαγεωργοπούλου 

 
 
                                                           
1 https://www.businessregistry.gr/publicity/show/5366801000 

 

8 

