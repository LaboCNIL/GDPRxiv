 

 

 

 

ΕΛΛΗΝΙΚΗ ΔΗΜΟΚΡΑΤΙΑ 

ΑΡΧΗ ΠΡΟΣΤΑΣΙΑΣ ΔΕΔΟΜΕΝΩΝ 

ΠΡΟΣΩΠΙΚΟΥ ΧΑΡΑΚΤΗΡΑ 

 
 
     Αθήνα, 08-10-2020 

     Αριθ. πρωτ.: Γ/ΕΞ/6872/08-10-2020    

 

 

 

 

 

Α Π Ο Φ Α Σ Η    ΑΡ.  41 / 2020 

(Τμήμα) 

 

Η  Αρχή  Προστασίας  Δεδομένων  Προσωπικού  Χαρακτήρα  συνεδρίασε  σε  σύνθεση 

Τμήματος  στην  έδρα  της  την  15-04-2020  μετά  από  πρόσκληση  του  Προέδρου  της, 

προκειμένου  να  εξετάσει  την  υπόθεση  που  αναφέρεται  στο  ιστορικό  της  παρούσας. 

Παρέστησαν ο Γεώργιος Μπατζαλέξης, Αναπληρωτής Πρόεδρος, κωλυομένου του Προέδρου 

της  Αρχής  Κωνσταντίνου  Μενουδάκου,  και  τα  αναπληρωματικά  μέλη  Ευάγγελος 

Παπακωνσταντίνου, ως εισηγητής,  Γρηγόριος Τσόλιας και Εμμανουήλ Δημογεροντάκης σε 

αντικατάσταση  των  τακτικών  μελών  Κωνσταντίνου  Λαμπρινουδάκη,  Χαράλαμπου 

Ανθόπουλου  και  Ελένης  Μαρτσούκου  αντίστοιχα,  οι  οποίοι,  αν  και  εκλήθησαν  νομίμως 

εγγράφως  δεν  παρέστησαν  λόγω  κωλύματος.  Στη  συνεδρίαση  παρέστησαν,  με  εντολή  του 

Προέδρου, ο Ιωάννης Λυκοτραφίτης, ειδικός επιστήμονας – ελεγκτής ως βοηθός εισηγητή και 

η Ειρήνη Παπαγεωργοπούλου, υπάλληλος του τμήματος διοικητικών υποθέσεων της Αρχής, 

ως γραμματέας. 

 

Η Αρχή έλαβε υπόψη της τα παρακάτω: 

 

Υποβλήθηκε στην Αρχή η υπ’ αριθμ. πρωτ. Γ/ΕΙΣ/3784/27-05-2019 καταγγελία, η οποία 

αφορούσε  λήψη  αζήτητης  πολιτικής  επικοινωνίας  (μηνύματος  SMS)  από  την  Α  (εφεξής 

«καταγγελλομένη») για την προώθηση της υποψηφιότητάς της στις βουλευτικές εκλογές της 

07-07-2019.  

Στην ως άνω καταγγελία η καταγγέλλουσα αναφέρει ότι έλαβε σύντομο γραπτό μήνυμα 

Λ. Κηφισίας 1-3, 11523 Αθήνα, Τηλ: 210 6475600, Fax: 210 6475628, contact@dpa.gr / www.dpa.gr  

(SMS)  στις  …  από  την  καταγγελλομένη,  με  εμφανιζόμενο  ως  αποστολέα  το  επώνυμο  της 

καταγγελλόμενης  «Α»,  το  οποίο  ήταν  πολιτικού  χαρακτήρα  για  σκοπούς  προώθησης  της 

υποψηφιότητάς  της  στις  επικείμενες  βουλευτικές  εκλογές  της  07-07-2019,  χωρίς  να  έχει  – 

όπως ισχυρίζεται η καταγγέλλουσα– οποιαδήποτε προηγούμενη σχέση μαζί της. 

Η  Αρχή,  στο  πλαίσιο  εξέτασης  της  εν  λόγω  καταγγελίας,  απέστειλε  στον 

καταγγελλόμενο το υπ’ αριθμ. πρωτ. Γ/ΕΞ/3784-1/18-07-2019 έγγραφο με το οποίο ζήτησε 

τις  απόψεις  της  επί  των  καταγγελλομένων  στην  καταγγελία,  θέτοντας  υπόψη  τις 

κατευθυντήριες γραμμές που έχει εκδώσει η Αρχή για την πολιτική επικοινωνία.  

Η καταγγελλομένη απάντησε με το υπ’ αριθμ. πρωτ. Γ/ΕΙΣ/8094/22-11-2019 υπόμνημα,  

στο οποίο αναφέρονται, μεταξύ άλλων, τα εξής συνοπτικώς αναφερόμενα: 

1)  Προέβη  σε  ενέργειες  προκειμένου  να  ανταποκριθεί  στις  απαιτήσεις  του  Γενικού 

Κανονισμού  (ΕΕ)  2016/679  και  ν.  2471/2006  (έγγραφη  δήλωση  διαθέσιμη  τόσο 

ηλεκτρονικά όσο και σε έντυπη μορφή στα προεκλογικά της γραφεία ενημέρωσης των 

υποκειμένων για την επεξεργασία των δεδομένων τους, μνεία για προσωπικά δεδομένα 

στο πολιτικό της φυλλάδιο για την προεκλογική της εκστρατεία και στην πρόσκληση 

πολιτικής  εκδήλωσης,  δυνατότητα  άσκησης  δικαιώματος  εναντίωσης  μέσω  των 

μηνυμάτων  ηλεκτρονικού  ταχυδρομείου  και  σύντομων  γραπτών  μηνυμάτων  που 

έστειλε, ορισμός υπευθύνου προστασίας δεδομένων). 

2)  Η  καταγγέλλουσα  προέβη  απευθείας  στην  καταγγελία  ενώπιον  της  Αρχής,  αντί  να 

απευθυνθεί  πρώτα  στην  καταγγελλομένη  προκειμένου  να  ασκήσει  κάποιο  δικαίωμά 

της. 

3)  Δεν γνωρίζει την καταγγέλλουσα και ουδέποτε είχε κάποια προσωπική, επαγγελματική 

ή πολιτική επαφή μαζί της.  

4)  Δεν γνωρίζει πώς εστάλη το εν λόγω σύντομο γραπτό μήνυμα στην καταγγέλλουσα και 

εικάζει  ότι  κάποιος  από  τους  εθελοντές,  φίλους  και  συνεργάτες  της  πρέπει  να  είχε 

κάποιου  είδους  προσωπική  επικοινωνία  μαζί  της  από  το  τηλεφωνικό  κέντρο  του 

γραφείο της.  

5)  Η  αποστολή  του  εν  λόγω  μηνύματος  ήταν  εσφαλμένη  και  πρόκειται  για  ένα 

μεμονωμένο και ατυχές περιστατικό.  

Στη συνέχεια, η Αρχή κάλεσε με το με αρ. πρωτ Γ/ΕΞ/1028/07-02-2020  έγγραφο  την 

καταγγελλομένη  σε  ακρόαση  στη  συνεδρίαση  του  Τμήματος  της  Αρχής  στις  19-02-2020 

 

2 

προκειμένου  να  συζητηθεί  η  ως  άνω  καταγγελία  καθώς  και  η  γενική  πρακτική  που 

ακολουθήθηκε από την υποψήφια για την επικοινωνία πολιτικού χαρακτήρα με ηλεκτρονικά 

μέσα. Στην εν λόγω συνεδρίαση παρέστησαν η Α, ο δικηγόρος Θεόδωρος Τζαμαλούκας με … 

και ο δικηγόρος Αθανάσιος Ζέρβας με …, οι οποίοι εξέθεσαν προφορικά τις απόψεις τους. Η 

καταγγελλομένη έλαβε προθεσμία, αλλά δεν κατέθεσε υπόμνημα. 

 

Η Αρχή, μετά από εξέταση των στοιχείων του φακέλου, την ακροαματική διαδικασία και 

αφού άκουσε τον εισηγητή και τον βοηθό εισηγητή, ο οποίος αποχώρησε μετά τη συζήτηση 

της υπόθεσης και πριν από τη διάσκεψη και τη λήψη απόφασης, μετά από διεξοδική συζήτηση, 

 

 

ΣΚΕΦΤΗΚΕ ΣΥΜΦΩΝΑ ΜΕ ΤΟΝ ΝΟΜΟ 

1.  Σύμφωνα  με  το  άρθρο  4  στοιχ.  7  του  Γενικού  Κανονισμού  (ΕΕ)  2016/679  για  την 

προστασία  των  φυσικών  προσώπων  έναντι  της  επεξεργασίας  δεδομένων  προσωπικού 

χαρακτήρα και για την ελεύθερη κυκλοφορία των δεδομένων αυτών (εφεξής, Κανονισμός), 

ο οποίος είναι σε εφαρμογή από τις 25 Μαΐου 2018, ως υπεύθυνος επεξεργασίας ορίζεται 

«το φυσικό ή νομικό πρόσωπο, η δημόσια αρχή, η υπηρεσία ή άλλος φορέας που, μόνα ή από 

κοινού  με  άλλα,  καθορίζουν  τους  σκοπούς  και  τον  τρόπο  της  επεξεργασίας  δεδομένων 

προσωπικού χαρακτήρα». 

 

2.  Το  ζήτημα,  της  πραγματοποίησης  μη  ζητηθεισών  επικοινωνιών  με  οποιοδήποτε  μέσο 

ηλεκτρονικής  επικοινωνίας,  χωρίς  ανθρώπινη  παρέμβαση,  για  σκοπούς  απευθείας 

εμπορικής    προώθησης  προϊόντων  ή  υπηρεσιών  και  για  κάθε  είδους  διαφημιστικούς 

σκοπούς,  ρυθμίζεται  με  το  άρθρο  11  του  ν.  3471/2006  για  την  προστασία  προσωπικών 

δεδομένων στον τομέα των ηλεκτρονικών επικοινωνιών. Σύμφωνα με το άρθρο αυτό, μία 

τέτοια  επικοινωνία  επιτρέπεται  μόνο  εφόσον  ο  συνδρομητής  συγκατατεθεί  εκ  των 

προτέρων ρητώς. Κατ’ εξαίρεση, σύμφωνα με το άρθρο 11 παρ. 3 του ν. 3471/2006, τα 

στοιχεία επαφής ηλεκτρονικού ταχυδρομείου που αποκτήθηκαν νομίμως, στο πλαίσιο της 

πώλησης προϊόντων ή υπηρεσιών ή άλλης συναλλαγής, μπορούν να χρησιμοποιούνται για 

την απευθείας προώθηση παρόμοιων προϊόντων ή υπηρεσιών του προμηθευτή ή για την 

εξυπηρέτηση  παρόμοιων  σκοπών,  ακόμη  και  όταν  ο  αποδέκτης  του  μηνύματος  δεν  έχει 

δώσει εκ των προτέρων τη συγκατάθεση του, υπό την προϋπόθεση ότι του παρέχεται κατά 

τρόπο σαφή και ευδιάκριτο η δυνατότητα να αντιτάσσεται, με εύκολο τρόπο και δωρεάν, 

στη  συλλογή  και  χρησιμοποίηση  των  ηλεκτρονικών  του  στοιχείων  και  αυτό  κατά  τη 

 

3 

συλλογή των στοιχείων επαφής, καθώς και σε κάθε μήνυμα, σε περίπτωση που ο χρήστης 

αρχικά δεν είχε διαφωνήσει σε αυτή τη χρήση. Εξάλλου, σύμφωνα τις παραγράφους 1 και 

4 του άρθρου 13 του ίδιου ν. 3471/2006, ως προς την τήρηση του νόμου αυτού, η Αρχή 

Προστασίας Δεδομένων Προσωπικού Χαρακτήρα έχει τις αρμοδιότητες του ν. 2472/1997, 

όπως  εκάστοτε  ισχύει,  και  επιβάλλει  τις  προβλεπόμενες  από  τον  τελευταίο  αυτό  νόμο 

κυρώσεις σε περίπτωση παράβασης των διατάξεων του ανωτέρω ν. 3471/2006. 

 

3.  Ειδικά  για  την  πολιτική  επικοινωνία  μέσω  ηλεκτρονικών  μέσων  χωρίς  ανθρώπινη 

παρέμβαση  και  σύμφωνα  με  τις  κατευθυντήριες  οδηγίες  της  Αρχής  σχετικά  με  την 

επεξεργασία  προσωπικών  δεδομένων  με  σκοπό  την  επικοινωνία  πολιτικού  χαρακτήρα, 

λαμβάνοντας υπόψη τόσο το  άρθρο 11 του ν. 3471/2006, όσο και την Οδηγία 1/2010 της 

Αρχής για την πολιτική επικοινωνία αλλά  και το Γενικό Κανονισμό (ΕΕ) 2016/679 για την 

προστασία  των  φυσικών  προσώπων  έναντι  της  επεξεργασίας  δεδομένων  προσωπικού 

χαρακτήρα ο οποίος είναι σε εφαρμογή από τις 25 Μαΐου 2018, ισχύουν τα εξής: 

Η πολιτική επικοινωνία1 ενδιαφέρει από την άποψη της προστασίας των προσωπικών 

δεδομένων,  πραγματοποιείται  σε  οποιαδήποτε  χρονική  περίοδο,  προεκλογική  ή  μη,  από 

πολιτικά κόμματα,  βουλευτές, ευρωβουλευτές, παρατάξεις και κατόχους αιρετών θέσεων 

στην  τοπική  αυτοδιοίκηση  ή  υποψηφίους  στις  βουλευτικές  εκλογές,  τις  εκλογές  του 

Ευρωπαϊκού  Κοινοβουλίου  και  τις  εκλογές  τοπικής  αυτοδιοίκησης.    Τα  πρόσωπα  αυτά 

καθίστανται υπεύθυνοι επεξεργασίας, σύμφωνα με τον Κανονισμό (ΕΕ) 2016/679, άρθρο 

4, στοιχ.. 7) εφόσον ορίζουν το σκοπό και τον τρόπο της επεξεργασίας. Για παράδειγμα, 

όταν  οι  βουλευτές  ή  οι  υποψήφιοι  βουλευτές  λαμβάνουν  δεδομένα  από  τα  πολιτικά 

κόμματα  και  τα  επεξεργάζονται  για  προσωπική  τους  πολιτική  επικοινωνία,  καθίστανται 

και  αυτοί  υπεύθυνοι  επεξεργασίας.  Με  την  ιδιότητα  αυτή  και  με  βάση  την  αρχή  της 

λογοδοσίας2 πρέπει να είναι σε θέση να αποδεικνύουν την τήρηση των υποχρεώσεών τους 

και των κανόνων επεξεργασίας.   

 

4.  Όταν  η  πολιτική  επικοινωνία  πραγματοποιείται  με  χρήση  ηλεκτρονικών  μέσων 

επικοινωνίας, χωρίς ανθρώπινη παρέμβαση, μέσω δημοσίων δικτύων επικοινωνίας, όπως 

είναι  η  περίπτωση  μηνυμάτων  ηλεκτρονικού  ταχυδρομείου  (e-mail),  η  επικοινωνία 

προϋποθέτει, σύμφωνα με το άρθρο 11 παρ. 1 ν. 3471/2006, όπως ισχύει, την προηγούμενη 

                                                 
1 Βλέπε ορισμό στο άρθρο 1 παρ. 2 της οδηγίας 1/2010 της Αρχής  
2 Όπως ορίζεται στο άρθρο 5 παρ. 2 του ΓΚΠΔ 

 

4 

συγκατάθεση του υποκειμένου των δεδομένων, με την επιφύλαξη της παραγράφου 3 του 

ιδίου  άρθρου,  όπως  ισχύει.  Επισημαίνεται  επίσης  ότι  σύντομα  γραπτά  μηνύματα  (SMS) 

αποτελούν επίσης μηνύματα  ηλεκτρονικού  ταχυδρομείου σύμφωνα με τους ορισμούς του 

ν. 3471/2006 και της Οδηγίας 2002/58/ΕΚ. 

 

5.  Επιτρέπεται  η    πολιτική  επικοινωνία  με  χρήση  ηλεκτρονικών  μέσων  χωρίς  ανθρώπινη 

παρέμβαση  και  χωρίς  τη  συγκατάθεση  του  υποκειμένου  των  δεδομένων  μόνο  εφόσον 

συντρέχουν σωρευτικά οι ακόλουθες προϋποθέσεις:  

(α)  Τα  στοιχεία  επικοινωνίας  έχουν  αποκτηθεί  νομίμως  στο  πλαίσιο  προηγούμενης, 

παρόμοιας επαφής με τα υποκείμενα των δεδομένων, και το υποκείμενο κατά τη συλλογή 

των δεδομένων ενημερώθηκε για τη χρήση τους με σκοπό την πολιτική επικοινωνία, του 

δόθηκε η δυνατότητα να εκφράσει αντίρρηση για αυτή τη χρήση αλλά δεν την εξέφρασε . 

Η προηγούμενη επαφή δεν είναι απαραίτητο να έχει αμιγώς πολιτικό χαρακτήρα, π.χ. είναι 

νόμιμη  η  αποστολή  μηνυμάτων  όταν  τα  στοιχεία  ηλεκτρονικού  ταχυδρομείου 

συλλέχθηκαν στο πλαίσιο προηγούμενης πρόσκλησης για συμμετοχή σε κάποια εκδήλωση 

ή δράση, ανεξαρτήτως του πολιτικού χαρακτήρα της. Αντιθέτως, δεν θεωρείται ότι συνιστά 

παρόμοια επαφή και δεν είναι νόμιμη η χρήση των ηλεκτρονικών στοιχείων επικοινωνίας 

προς το σκοπό της πολιτικής επικοινωνίας όταν τα στοιχεία αυτά αποκτήθηκαν στο πλαίσιο 

επαγγελματικής  σχέσης,  όπως  για  παράδειγμα  η  χρήση  του  αρχείου  πελατών  από 

υποψήφιο βουλευτή. 

(β) O υπεύθυνος επεξεργασίας οφείλει να παρέχει στο υποκείμενο των δεδομένων τη 

δυνατότητα να ασκεί το δικαίωμα αντίρρησης με τρόπο εύκολο και σαφή, και αυτό σε κάθε 

μήνυμα πολιτικής επικοινωνίας. Σε κάθε επικοινωνία απαιτείται να αναφέρεται ευδιάκριτα 

και  σαφώς  η  ταυτότητα  του  αποστολέα  ή  του  προσώπου  προς  όφελος  του  οποίου 

αποστέλλεται το μήνυμα, καθώς επίσης και μια έγκυρη διεύθυνση στην οποία ο αποδέκτης 

του μηνύματος μπορεί να ζητεί τον τερματισμό της επικοινωνίας.  

 

6.  Στη  συγκεκριμένη  περίπτωση,  η  καταγγελλομένη,  ως  υπεύθυνος  επεξεργασίας 

πραγματοποίησε  πολιτική  επικοινωνία  με  αποστολή  σύντομων  γραπτών  μηνυμάτων 

(SMS). Η νομιμότητα της αποστολής εξασφαλίζεται εάν έχουν τηρηθεί τα αναφερόμενα 

στις ανωτέρω Σκέψεις 4, 5. Από τις απαντήσεις του υπευθύνου επεξεργασίας προκύπτουν 

τα εξής: 

 

7.  Αναφορικά  με  τον  ισχυρισμό  του  υπευθύνου  επεξεργασίας  ότι  το  υποκείμενο  των 

 

5 

δεδομένων  πρέπει  πρώτα  να  προσφύγει  στον  υπεύθυνο  επεξεργασίας  και  μόνο  αν  δεν 

ικανοποιηθεί να προσφύγει στην Αρχή, επισημαίνεται ότι η παραβίαση έχει ήδη τελεσθεί 

με την αποστολή του μηνύματος (είτε πρόκειται για  e-mail είτε για SMS), ανεξαρτήτως 

της  άσκησης  ή  μη  εκ  των  υστέρων  των  δικαιωμάτων  του  υποκειμένου  ενώπιον  του 

υπευθύνου επεξεργασίας. Σε κάθε περίπτωση δεν αποτελεί προϋπόθεση για την καταγγελία 

στην Αρχή, η προηγούμενη άσκηση δικαιώματος ενώπιον του υπευθύνου επεξεργασίας. 

 

8.  Ο  υπεύθυνος  επεξεργασίας  δεν  προσκόμισε  στοιχεία  που  να  αποδεικνύουν  ότι  είχε 

εξασφαλιστεί  η  απαιτούμενη  προηγούμενη  συγκατάθεση  της  παραλήπτριας  του 

μηνύματος SMS, ή ότι είχε υπάρξει προηγούμενη παρόμοια επαφή/επικοινωνία. Άλλωστε, 

ιδίως για την ως άνω σχετική καταγγελία, ρητώς αναφέρει ότι η αποστολή του μηνύματος 

ήταν  εσφαλμένη,  συνεπώς  δέχεται  ότι  δεν  είχε  λάβει  σχετική  συγκατάθεση  της 

παραλήπτριας.  Σημειώνεται  επίσης  ότι,  πέραν  της  συγκεκριμένης  καταγγελίας,  ο 

υπεύθυνος  επεξεργασίας  δεν  προσκόμισε  σχετικά  στοιχεία  ούτε  για  άλλα  πρόσωπα  στα 

οποία  απέστειλε  μηνύματα  πολιτικής  επικοινωνίας.  Επίσης,  σε  σχέση  με  την  ως  άνω 

καταγγελία, δεν ήταν σε θέση να παρέχει ακριβή πληροφόρηση περί της προέλευσης των 

δεδομένων. 

 

9.  Ο υπεύθυνος επεξεργασίας δεν παρείχε στην Αρχή πληροφορία αναφορικά με  τον ακριβή 

αριθμό παραληπτών των μηνυμάτων αυτών. Ωστόσο, από το δείγμα των μηνυμάτων SMS 

και  e-mail  που  προσκόμισε,  ο  υπεύθυνος  επεξεργασίας  φαίνεται  να  παρείχε  στα  λοιπά 

υποκείμενα των δεδομένων τη δυνατότητα να ασκήσουν το δικαίωμα εναντίωσης με τρόπο 

εύκολο και σαφή. 

 

10. O υπεύθυνος επεξεργασίας δεν παρείχε, στο επίμαχο μήνυμα SMS της καταγγελίας, στο 

υποκείμενο  των  δεδομένων  τη  δυνατότητα  να  ασκεί  το  δικαίωμα  εναντίωσης  με  τρόπο 

εύκολο και σαφή.  

 

11. O υπεύθυνος επεξεργασίας είχε γνώση του ισχύοντος νομικού πλαισίου για την πολιτική 

επικοινωνία  πολιτικού χαρακτήρα και τις κατευθυντήριες γραμμές της Αρχής που είχαν 

δημοσιευτεί και αποσταλεί στα πολιτικά κόμματα  ήδη από τις αρχές Απριλίου 2019. 

 

12. O  υπεύθυνος  επεξεργασίας  συνεργάστηκε  με  την  Αρχή  απαντώντας  στο  έγγραφο  για 

διευκρινίσεις,  παρέχοντας  τις  πληροφορίες  που  ζητήθηκαν  και  κατά  τη  συνεδρίαση  της 

 

6 

Αρχής. 

 

13. Δεν  έχει  επιβληθεί  στο  παρελθόν  διοικητική  κύρωση  από  την  Αρχή  στον  υπεύθυνο 

επεξεργασίας, 

 

Βάσει  των  ανωτέρω,  η  Αρχή  κρίνει  ομόφωνα  ότι  σύμφωνα  με  το  άρθρο  11  του  ν. 

3471/2006 συντρέχουν οι προϋποθέσεις επιβολής σε βάρος του υπευθύνου επεξεργασίας, με 

βάση αφενός το άρθρο 13 του ν. 3471/2006, σε συνδυασμό με το άρθρο 21 παρ. 1 στοιχ. β΄ 

του ν. 2472/1997 και με το άρθρο του 84 ν. 4624/2019, και αφετέρου το άρθρο 58 παρ. 2 εδ. 

θ’ του Κανονισμού και το άρθρο 15 παρ. 6 του ν. 4624/2019,  της διοικητικής κύρωσης, που 

αναφέρεται  στο  διατακτικό  της  παρούσας,  η  οποία  κρίνεται  ανάλογη  με  τη  βαρύτητα  της 

παράβασης.  

 

 

 

ΓΙΑ ΤΟΥΣ ΛΟΓΟΥΣ ΑΥΤΟΥΣ 

Η Αρχή Προστασίας Δεδομένων Προσωπικού Χαρακτήρα: 

 

 Επιβάλλει στην Α το αποτελεσματικό, αναλογικό και αποτρεπτικό διοικητικό χρηματικό 

πρόστιμο που αρμόζει στην συγκεκριμένη περίπτωση σύμφωνα με τις ειδικότερες περιστάσεις 

αυτής, ύψους δύο χιλιάδων ευρώ (2.000,00) ευρώ, για τις ως άνω διαπιστωθείσες παραβιάσεις 

του άρθρου 11 του ν. 3471/2006. 

 

 

 

 

 

Ο Αναπληρωτής Πρόεδρος 

Η γραμματέας 

 

 

Γεώργιος Μπατζαλέξης 

Ειρήνη Παπαγεωργοπούλου 

7 

