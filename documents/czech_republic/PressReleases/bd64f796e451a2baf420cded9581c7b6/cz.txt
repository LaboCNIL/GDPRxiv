Vážený pane předsedo, vážené paní senátorky, vážení páni senátoři, 

dovolte  mi,  abych  Vám  jako  předseda  nezávislého  dozorového  orgánu  nad 
dodržováním  právních  předpisů  v  oblasti  ochrany  osobních  údajů,  či  v  širším 
slova smyslu ochrany soukromí, svobodného přístupu k informacím a částečně 
i základních  registrů  České  republiky,  prezentoval  výroční  zprávu  Úřadu  pro 
ochranu osobních údajů za rok 2021.  

Výroční  zpráva  –  tak  jako  i  v  minulých  letech  –  přináší  především  podrobný 
přehled  o  kontrolní  činnosti  Úřadu,  a  to  včetně  konkrétních  příkladů 
z provedených  kontrol  a  z  nich  plynoucích  poznatků.  Oproti  předchozím 
výročním zprávám jsme se ji opět snažili napsat čtivější a stručnější. Naším cílem 
je, aby výroční zpráva přinesla využitelné informace o rozhodování Úřadu a také 
o tom, jak Úřad interpretuje evropské obecné nařízení o ochraně osobních údajů, 
stejně jako český zákon o zpracování osobních údajů.  

Podobně jako v roce 2020, vyvstávala i v loňském roce nemalá rizika pro zajištění 
odpovídající ochrany osobních údajů. To se dělo především  ve vztahu k dobře 
míněným  opatřením  přijímaným  pro  ochranu  životů  a zdraví  obyvatelstva. 
Veškerá preventivní opatření, jejichž cílem je zabránit šíření nakažlivé nemoci, 
totiž už ze své samotné podstaty obsahují určitou formu vyhodnocení a označení 
lidí  či  skupin  lidí,  jako  „rizikových“  a  předpokládají  tedy  nakládání  s osobními 
údaji  těchto  osob  spojené  s přiřazením  určitých  kategorií.  Se  zařazením  do 
kategorií dle zdravotního stavu navíc byla spojena značná ingerence do ústavních 
práv a svobod občanů.  

A právě v okamžiku prvotního rozhodování o přijetí tohoto typu opatření logicky 
dochází  ke střetu  dvou  chráněných  zájmů.  Tedy,  ochrana  života  a  zdraví  na 
straně jedné a ochrana soukromí (jakožto nedílné složky svobody jednotlivce) na 
straně druhé. Úkolem Úřadu tak bylo poskytnout odbornou podporu a pomoc 
správcům  i  zpracovatelům  osobních  údajů  s cílem  minimalizovat  negativní 
dopady  protipandemických  opatření  na  nejnižší  možnou  úroveň,  a  to  při 
zachování  efektivity  těchto  opatření.  Citlivé  nastavení  prvotních  podmínek 
rozřazení  do kategorií,  pokud  je  to  tedy  vůbec  nutné  a  oprávněné,  má 
zprostředkovaně pozitivní dopad i na snížení zásahu do ostatních základních práv 
a svobod, a to jak zúžením okruhu osob, na které dopadne, tak i z hlediska míry 
intenzity  takového  zásahu.  Věřím,  že  se  nám  v této  oblasti  jistých  úspěchů 

 

1 

dosáhnout podařilo. Úřad poskytoval maximální možnou součinnost a podporu 
všem  subjektům,  které  krizovou  pandemickou  situaci  řešily.  Byl  to  Úřad  pro 
ochranu  osobních  údajů,  kdo  zpracoval  doporučení  pro zaměstnavatele  pro 
testování  zaměstnanců  na pracovištích  včetně  vzorů  dokumentů,  poskytovali 
jsme konzultace Ministerstvu zdravotnictví ČR ve věci nastavení interoperability 
aplikace eRouška, zpracovali jsme věcné doporučení k zavedení tzv. očkovacích 
pasů  a  co  je,  myslím,  podstatné,  vždy  jsme  upozorňovali  na  faktická  úskalí 
mimořádných opatření z hlediska zpracování a ochrany osobních údajů.  

Postavení jasného a trvalého právního rámce zpracování osobních údajů podle 
čl. 6 obecného nařízení Úřad považuje za prioritu. Tím byly určovány naše kroky 
v době pandemie.  Proto jsme několikrát upozornili, že neurčitý a mezerovitý text 
pandemického zákona1 řešení krize neusnadní. Bezbřehé a právně neomezené 
zmocnění  bez  odstupňovaných  zákonných  limitů  nejen  neúměrně  přetěžuje 
orgány  vydávající  konkrétní  opatření,  ale  jejich  akty  nemohou  z hlediska 
zákonnosti obstát před soudem. Nejvyšší správní soud následně zrušil celou řadu 
opatření obecné povahy, která byla přijata k provedení pandemického zákona. 
Z této skutečnosti vyplývá, že uvedeného cíle, tedy postavení jasného a trvalého 
právního  rámce  zpracování  osobních  údajů,  se  pandemickým  zákonem 
dosáhnout nepodařilo. Ministerstvo zdravotnictví následně v prosinci loňského 
roku předložilo novelu pandemického zákona, kde jsme uplatnili zásadní věcné 
a ústavně-právní  připomínky,  které  jsme  uplatňovali  i  v dalším  legislativním 
procesu  tohoto  návrhu.  Jakkoli  byla  novela  pandemického  zákona  nakonec 
Poslaneckou  sněmovnou  schválena,  část  našich  výhrad  však  zůstává,  a  pokud 
bude na podzim tohoto roku Česká republika zasažena další očekávatelnou vlnou 
COVIDu,  nelze  než  doufat,  že  příští  legislativní  návrh  již  konečně  největší 
problémy stávající legislativy vyřeší. My jsme vždy připraveni být v této činnosti 
nápomocnými.  Považujeme  za  nezbytné,  abychom  společným  úsilím  napříště 
dokázali  řešit  otázky  ochrany  soukromí  a minimalizace  zásahů  státu  do  práv 
občanů  na  samotném  počátku  přípravy  jakékoli  právní  regulace  vztahů  a aby 
nebyly do návrhů legislativních předloh doplňovány ex post pod tlakem ostatních 
ústavních institucí, případně veřejnosti. 

Naše  výroční  zpráva  jako  již  tradičně  představuje  nejdůležitější  výsledky 
dozorové činnosti Úřadu v oblasti zpracování osobních údajů prezentovaných na 

1 Zák. č. 94/2021 Sb., o mimořádných opatřeních při epidemii onemocnění COVID-19 

 

 

2 

příkladech  vybraných  kontrol.  Dozorová  činnost  se  v  roce  2021  soustředila 
zejména  na  zpracování  osobních  údajů  v rezervačním  systému  k  očkování, 
projektu tzv. Chytré karantény a v neposlední řadě i v zaměstnaneckých vztazích. 
Provedli  jsme  kontrolu  předávání  dat  osob  nacházejících  se  v karanténě 
a v izolaci Policii ČR a negativně jsme se vymezili i proti využívání databází osob 
pro rozesílání roušek ze strany Ministerstva práce a sociálních věcí, České správy 
sociálního zabezpečení a Ministerstva vnitra.2  

Ačkoliv opatření proti pandemii představovala mnohdy významné riziko pro naše 
soukromí,  bylo  by  chybou  pomíjet  či  podceňovat  další  rizika,  která  přináší 
současná doba. Díky všudypřítomné digitalizaci a přesunu stále většího množství 
aktivit – a to i ryze  osobních  – do online prostředí, je stále jednodušší  narušit 
soukromí  člověka  a  zneužít  jeho  osobní  údaje  k manipulaci  nebo  dalšímu 
nekorektnímu jednání. Skutečnou hodnotu a také „zranitelnost“ osobních údajů 
nám  ukazují mimo  jiné  stále častější  kybernetické  útoky.  V blízké  budoucnosti 
bude  proto  naprosto  nezbytné  zaměřit  se  na  intenzivnější  propojení  ochrany 
osobních  údajů  a  kybernetické  bezpečnosti.    V  této  souvislosti  prohlubujeme 
spolupráci  s  Národním  úřadem  pro  kybernetickou  a  informační  bezpečnost, 
proškolili jsme kolegy z NÚKIBu v oblasti ochrany údajů a z jejich strany jsme byli 
seznámeni  s aktuálními  trendy  v  oblasti  kyberbezpečnosti.  Jak  se  ukazuje, 
kybernetické  útoky  přestávají  mít  povahu  „prosté“  kriminální  činnosti.  Ruská 
agrese vůči Ukrajině a s ní související hybridní válka vůči svobodnému světu nám 

 

2 Ohledně rozesílání roušek a respirátorů osobám starším 60 let bylo Ministerstvu 
vnitra nařízeno ve smyslu čl. 58 odst. 2 písm. d) obecného nařízení, aby uvedlo 
operace zpracování do souladu s tímto nařízením. Nedisponovalo totiž řádnou 
zákonnou oporou pro vytvoření seznamu těchto osob z informačního systému 
evidence  obyvatel  za  účelem  distribuce  ochranných  pomůcek.  Stejný  postup 
jsme  zvolili  též  v  případě  Ministerstva  práce  a  sociálních  věcí  a  České  správy 
sociálního  zabezpečení,  protože  ani  jedna  z těchto  institucí  nedisponovala 
žádným zákonným titulem pro vytvoření seznamu osob zdravotně postižených 
(osob, které jsou poživateli invalidního důchodu pro invaliditu 3. stupně a osoby 
mladší  18  let,  kterým  byl přiznán  průkaz  osoby  se  zdravotním  postižením  ZTP 
nebo  ZTP/P)  z  integrovaného  informačního  systému  ČSSZ  a  z  jednotného 
informačního systému práce a sociálních věcí. 

 

 

3 

všem jasně ukazuje, že ochrana osobních údajů a soukromí jednotlivců musí být 
chápána jako nedílná součást ochrany společnosti před vnějším ohrožením jakož 
i ochrany demokratických hodnot obecně.  

Dalším  tématem,  jemuž  jsme  se  v rámci  činnosti  Úřadu  věnovali,  byla  změna 
právní  úpravy  elektronických  komunikací,  včetně  tzv.  cookies,  a dlouho 
očekávaných nových pravidel pro marketingové hovory. Snažili jsme se dostát 
osvětové  a metodické  roli  Úřadu  a  ve  spolupráci  s Českým  telekomunikačním 
úřadem a Ministerstvem průmyslu a obchodu jsme připravili společné výkladové 
stanovisko  s  odpověďmi  na  nejčastější  otázky  týkající  se  nových  pravidel  pro 
marketingová  volání,  která  stanovuje  novela  zákona  o elektronických 
komunikacích.  K tématu  souhlasů  s cookies  udělovaných  prostřednictvím  tzv. 
cookie lišty se Úřad vyjádřil na svých webových stránkách.  

Při  hodnocení  činnosti  Úřadu  proto  nelze  odhlížet  od  toho,  že  kromě 
systémového a obecného dozoru nad zpracováním osobních údajů patří do jeho 
působnosti  zásadní  agenda  svobodného  přístupu  k informacím  dle  zákona 
č. 106/1999  Sb.  Od  1.  ledna  2020  se  tak  Úřad  stal  nadřízeným  orgánem  pro 
řádově  stovky  povinných  subjektů,  což  zahrnuje  rozhodování  o odvolání 
a o stížnostech proti povinným subjektům a dále přezkumným orgánem pro cca 
15  000  povinných  subjektů.  Tato  agenda  se  vzhledem  ke  svému  významu 
a dynamickému  nárůstu  objemu  a  závažnosti  projednávaných  případů  stává 
agendou  v  zásadě  srovnatelnou  s ochranou  osobních  údajů.  Pokrytí  agendy 
svobodného přístupu k informacím lidskými zdroji však bohužel muselo být do 
značné míry zajištěno přeskupením existujících personálních kapacit, čímž byly 
tyto personální kapacity Úřadu vyčerpány. Po dvou letech aplikace této novely 
se projevují poměrně vážné aplikační problémy vyplývající z mezerovitosti právní 
úpravy  svobodného  přístupu  k  informacím,  tedy  v  nedostatečném  provázání 
s obecnou  úpravou  správního  řízení  a  správního  soudnictví,  stejně  jako 
s přechodnými  ustanoveními  novely,  která  Úřad  postavila  do  role  odvolacího 
orgánu  a  žalovaného,  aniž  mu  poskytla  dostatečné  kompetence  a  procesní 
prostředky k tomu, aby mohl garantovat efektivní uplatnění práva na svobodný 
přístup k informacím. 
 
Problematika ochrany osobních údajů se stává stále více komplexní a náročnou, 
a  to  jednak  z hlediska  odborného právního  posouzení,  jednak  z  hlediska 

 

4 

technických  znalostí  a dovedností  osob  provádějících  kontrolu,  zejména 
specificky vzdělaných odborníků v oblasti informačních technologií. Odborníků 
v oblasti IT, kteří by byli schopni propojit svou odbornost v oblasti informačních 
technologií s ochranou osobních údajů, není mnoho a jejich získání je bohužel 
mimo  aktuální  rozpočtové  možnosti  Úřadu.  O  tom  svědčí  i  skutečnost,  že 
schválený rozpočet Úřadu minimálně od roku 2019 nominálně stále významně 
klesá.  Ocitáme  se  v době,  kdy  bychom  měli  naše  činnosti  v  oblasti  ochrany 
soukromí i svobodného přístupu k informacím významně posílit. Naopak stojíme 
před složitou finanční situací umocněnou vzrůstajícími náklady na provozování 
informačního systému ORG (jako klíčové součásti systému základních registrů). 

Restrikce  rozpočtu  Úřadu  pro  ochranu  osobních údajů mohou  přinést  zásadní 
omezení  dozorové  činnosti  a  tím  i  faktické  oslabení  právní  ochrany  osobních 
údajů  v České  republice,  stejně  jako  poškození  odborné  reputace  České 
republiky v mezinárodním prostředí.  

Vážené paní senátorky, vážení páni senátoři, jsem si jist, že postoj Senátu má, 
a v budoucnu  bude  nepochybně  nadále  mít,  obrovský  význam  i  dopad  na 
ochranu  soukromí  občanů  České  republiky.  Mohu-li  si  dovolit  hodnotící  soud 
z hlediska ochrany soukromí a osobních údajů, tak právě v tomto období se Senát 
projevil mimo jiné při zamítnutí novely pandemického zákona jako ten, kdo je 
s nejvyššími orgány justice schopen a ochoten svobodu efektivně bránit. Dovolte 
mi  vyjádřit  přesvědčení,  že  i  Úřad  pro  ochranu  osobních  údajů  nadále  bude 
institucí  s maximálním  nasazením  bránící  právo  na  soukromí,  na  ochranu 
osobních údajů a svobodu občanů. 

Děkuji vám za podporu, jíž se Úřad v této činnosti těší, a za pozornost kterou jste 
věnovali naší výroční zprávě. 

 

5 

