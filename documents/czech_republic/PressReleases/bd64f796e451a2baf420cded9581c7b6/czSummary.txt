Praha, 11. květen 2022 – Senát Parlamentu České republiky vzal dnes na vědomí Výroční zprávu Úřadu pro ochranu osobních údajů za rok 2021. Předseda Úřadu Jiří Kaucký ve své úvodní řeči mimo jiné zdůraznil, že výroční zpráva Úřadu pro ochranu osobních údajů (ÚOOÚ) představuje nejdůležitější výsledky dozorové činnosti Úřadu v oblasti zpracování osobních údajů, které jsou prezentovány na příkladech vybraných kontrol.
 
 
 
„V roce 2021 jsme se soustředili
zejména na dodržování právních předpisů v oblasti ochrany osobních údajů,
ochrany soukromí, svobodného přístupu k informacím a zajištění činnosti
základních registrů České republiky. Poskytli jsme také maximální možnou
podporu všem subjektům, které řešily krizovou situaci s onemocněním
COVID-19. Zpracovali jsme doporučení pro zaměstnavatele k
testování zaměstnanců, a to včetně vzorů příslušných dokumentů, poskytovali
jsme konzultace Ministerstvu zdravotnictví při nastavení interoperability
aplikace eRouška a zpracovali jsme i věcné doporučení pro zavedení tzv. očkovacích
pasů. Troufám
si tvrdit, že Úřad v této nelehké a z větší části doposud nepoznané
situaci obstál a zároveň si vždy udržel status ochránce práva na soukromí“. Uvedl před senátory
předseda ÚOOÚ Jiří Kaucký. 

Předseda Úřadu
pro ochranu osobních údajů Jiří Kaucký ve svém vystoupení dále zdůraznil, že protipandemická
opatření představovala i další rizika. „Díky všudypřítomné digitalizaci a
přesunu stále většího množství aktivit, a to i ryze osobních, do online
prostředí, je stále jednodušší narušit soukromí člověka a zneužít jeho osobní
údaje k manipulaci nebo dalšímu nekorektnímu jednání. Bude proto naprosto
nezbytné zaměřit se na intenzivnější propojení ochrany osobních údajů a
kybernetické bezpečnosti, protože kybernetické útoky přestávají mít povahu ,prosté‘ kriminální činnosti.“  Celé znění projevu Jiřího Kauckého naleznete níže ve formátu PDF.Autor fotografie: Kancelář Senátu 
 
Odkazy
Celý proslov Jiřího Kauckého k Senátu 11. května 2022 [PDF, 116 kB]

 Zodpovídá: Mgr. Vojtěch MarcínVytvořeno / změněno: 12.5.2022 / 12.5.2022KontextUmístění: Složky dokumentů > Novinky 
