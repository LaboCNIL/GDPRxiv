6. 4. 2018 - Úřad pro ochranu osobních údajů reaguje na četné stížnosti chovatelů včel, kteří zjistili, že jejich identifikační a kontaktní údaje v rozsahu jméno, příjmení, adresa, telefon a elektronická adresa jsou zveřejňovány v informačním systému veřejné správy „Evidence využití půdy“ (dále jen „LPIS“) vedeném na základě zákona č. 252/1997 Sb., o zemědělství.
 
 
 
Úřad  upozorňuje, že se jedná o případ zpracování osobních údajů nařízeného zvláštním zákonem, nikoliv zákonem o ochraně osobních údajů.Podle § 3a odst. 2 písm. c) zákona č. 252/1997 Sb., o zemědělství, obsahuje LPIS evidenci hospodářství podle objektů určených k chovu evidovaných zvířat. LPIS zahrnuje i evidenci včelstev. Podle § 3ab odst. 2 písm. f) zákona č. 252/1997 Sb., o zemědělství, se zveřejňují v LPIS tyto osobní údaje uživatele objektu: jméno, příjmení, adresa, popřípadě telefonní číslo nebo elektronická adresa. Z pohledu pravidel pro zpracování osobních údajů je v daném případě rozhodující, že osobní údaje včelařů jsou zveřejňovány v rámci zákonem stanoveného postupu, v souvislosti s plněním právní povinnosti správce osobních údajů, dle § 5 odst. 2 písm. a) zákona  o ochraně osobních údajů. Není proto určujícím znakem, jak se část veřejnosti mylně domnívá, zda se tak děje se souhlasem včelaře – uživatele objektu. Zákonem deklarovaný účel zveřejnění je ochrana včelstev před aplikací přípravků na ochranu rostlin. Zákon č. 326/2004 Sb., o rostlinolékařské péči a o změně některých souvisejících zákonů, stanoví v § 51 odst. 2 písm. a) profesionálním uživatelům přípravků na ochranu rostlin ohlašovací povinnost vůči chovatelům včel (s využitím evidence LPIS), pokud se chystají ve venkovním prostředí aplikovat přípravky označené jako nebezpečné nebo zvláště nebezpečné pro včely.Úřad nemůže nařídit zrušení evidence provozované k určitému účelu podle zvláštních předpisů. Úřad si je vědom obav chovatelů včel ze zvýšení počtu krádeží včelstev a případů vandalismu v důsledku zveřejňování přesných informací o umístění jejich včelstev. Při jednání se zástupci Ministerstva zemědělství, které je gestorem výše uvedené legislativy, byly probírány variantní možnosti plnění informační povinnosti tak, aby byla zajištěna ochrana včelstev před nebezpečnými postřiky pro včelstva a zároveň, aby nedocházelo k nadměrnému zveřejňování informací a osobních údajů na internetu. Z jednání vyplynulo, že ministerstvo projedná předmětnou problematiku s dotčenou částí veřejnosti, následně zváží další postup, např. změnu právních předpisů ve své gesci či úpravu zpřístupňování nebo zveřejňování údajů.
 Zodpovídá: Mgr. Vojtěch MarcínVytvořeno / změněno: 5.4.2018 / 5.4.2018KontextUmístění: Složky dokumentů > Mapa stránek > Základní odkazy > Tiskové zprávy 
