Vyjádření Úřadu pro ochranu osobních údajů k otázce zveřejňování 

osobních údajů účastníků soudních jednání 

 

V kontextu  novinářských  dotazů,  které  reagují  na  rozdílnou  praxi  soudů  při  zveřejňování  informací 
o nařízených soudních jednáních, rekapituluje Úřad pro ochranu osobních údajů své dosavadní závěry 
v této věci: 

1.  Dosavadní praxe Ministerstva spravedlnosti (skrze centrální aplikaci InfoSoud/InfoJednání) či 
jednotlivých  soudů  při  informování  veřejnosti  o  soudních  jednáních  dosud  nebyla  předmětem 
posouzení ze strany Úřadu pro ochranu osobních údajů (dále jen „Úřad“).  

2.  Vágně  definovaný  problém  zveřejňování  totožnosti  účastníků  nařízených  soudních  jednání 
zásadně rozšiřuje okruh nutných úvah a vyžaduje zodpovězení otázky, v jakém rozsahu je Úřadu vůbec 
dána zákonná působnost vůči soudům. Podle čl. 55 odst. 3 obecného nařízení  nejsou dozorové úřady 
příslušné k dozoru nad operacemi zpracování, které provádějí soudy jednající v rámci svých soudních 
pravomocí.  Vymezení  této  působnosti  není  jednoznačné  a  způsobuje,  nejen  v České  republice, 
interpretační potíže. Otázka právního režimu podávání informací o probíhajících řízeních (novinářům), 
včetně osobních údajů, za účelem transparentního informování o jednáních soudů, je v současné době 
předmětem řízení o předběžné otázce před Soudním dvorem EU (C-245/20) a do jejího zodpovězení 
nelze  činit  spolehlivé  právní  závěry.  Do  rozhodnutí  SDEU  musí  Úřad  respektovat  nejednoznačnost 
právního  základu  své  působnosti,  kdy  je  dohled  nad  zákonností  zpracování  osobních  údajů  soudy 
obecně zajišťován soudy samotnými (§ 122d zákona o soudech a soudcích). 

3.  Ve své rozhodovací praxi se Úřad nicméně některými  diskutovanými aspekty zabýval a ty je 
možno nyní vyhodnotit z hlediska obecné platnosti a použitelnosti pro nastavování informační politiky 
soudů. 

4.  V  rozhodnutí  čj.  UOOU-02985/19-17  ze  dne  15.  listopadu  2019  Úřad  posuzoval  takové 
zpracování  osobních  údajů  účastníků  soudních  jednání,  které  mělo  charakter  systematického 
stahování osobních údajů z databází Ministerstva spravedlnosti, jejich časově neomezené uchování a 
následné  propojení  s dalšími  údaji,  což  vedlo  mimo  jiné  k využití  těchto  údajů  pro faktickou 
deanonymizaci zveřejněných soudních rozhodnutí. Předmětem posouzení tedy byl způsob následného 
zpracování  získaných  osobních  údajů  třetí  stranou,  nikoliv  samotná  praxe  soudů  či  Ministerstva 
spravedlnosti. S výše zdůrazněnou výhradou nejistoty o rozsahu působnosti Úřadu  lze připomenout 
toliko  obecná  východiska  uvedeného  rozhodnutí, 
jež  mohou  být  nápomocna  pro  orientaci 
v problematice: 

a. 

Veřejná  kontrola  výkonu  soudní  moci  je  jedním  ze  zdrojů  demokratické  legitimity 
rozhodovací  činnosti  soudů.1  V  podmínkách  českého  právního  řádu  je  zajišťována  (mimo  jiné) 
prostřednictvím  zásady  veřejnosti  jednání  před  soudem.  K tomuto  cíli  může  přispět  i  veřejné 
informování o všech nařízených jednáních s označením stran (nyní bez ohledu na míru konkrétnosti 
dle aktuální praxe).  

b. 

Pro  postup  soudů,  který  směřuje  k veřejné  kontrole  výkonu  soudní  moci  za  použití 
osobních údajů účastníků řízení, lze hledat oporu v právu jako pro zpracování, které je nezbytné 
pro splnění úkolu prováděného ve veřejném zájmu nebo při výkonu veřejné moci, kterým je pověřen 
správce. 

c. 

S přihlédnutím  k obecným  zásadám  přiměřenosti,  účelového  omezení  a  časového 
omezení  formuloval  Úřad  myšlenku,  že  „[k]ontrola  soudního  řízení  v  konkrétní  věci  (ve  věci 

                                                           
1 Např. Visinger, R. Soudní dohled. Wolters Kluwer, 2019, s. 1. 

identifikovaných účastníků) se tak ex ante projevuje účastí veřejnosti při jednání soudu a naplňuje 
se  veřejným  vyhlášením  rozsudku.  V  tom  lze  spatřovat  těžiště  demokratické  legitimity  výkonu 
soudní moci. Je přitom nesporné, že dostatek informací ze soudních řízení k naplnění tohoto cíle 
poskytuje  sám  stát,  resp.  soudy  a  státní  správa  soudů,  a  to  zcela  dostatečnými  a  přiměřenými 
prostředky  [pozn.  konstatován  stav  v roce  2019  z toho  hlediska,  zda  neexistuje  deficit  při 
naplňování zásady veřejnosti, nikoliv z hlediska, zda je konkrétní provedení v souladu s obecným 
nařízením].  

 
Po  skončení  konkrétního  soudního  řízení  však  již  (plošná)  identifikace  účastníků  řízení  není 
nezbytnou podmínkou pro naplnění této funkce. Kontrola výkonu soudnictví ex post se na základě 
zveřejňovaných (veskrze anonymizovaných) rozsudků koncentruje na obecnější aspekty: jednotnost 
a konzistenci rozhodování, sledování vývoje judikatury v čase, zjišťování justičních excesů apod., to 
však již bez ohledu na totožnost účastníků řízení. Kontrola výkonu soudnictví z hlediska přístupu k 
informacím o průběhu a výsledku soudního řízení nemá být samoúčelným nástrojem uspokojování 
subjektivní  zvědavosti,  nýbrž  má  působit  jako  demokratický  korektiv  soudce  při  jeho  činnosti  v 
konkrétním řízení (nikoliv však k nátlaku na soudce v konkrétní věci). Má být prevencí před libovůlí, 
rozhodováním  kabinetní  justice  a  před  celkovým  ‚zapouzdřením‘  moci  soudní.  Rozhodnutím  v 
konkrétní věci však tato specifická funkce v zásadě vyčerpává, neboť věc konkrétního účastníka je 
uzavřena (s výjimkou dalšího procesního postupu, který však není v dispozici veřejnosti).“ 
 
5.  Dosavadní  závěry  Úřadu  v daném  kontextu  nepřímo  konstatovaly  dostatečnost  (nikoliv 
povinnost) zveřejňování osobních údajů a směřovaly ke zdůraznění, že nezbytnost v daném případě a 
současně účelnost zveřejnění osobních údajů účastníků se projevuje v různých fázích řízení nestejně. 
To  příkladmo  znamená,  že  pro  dočasné  zveřejnění  osobních  údajů  účastníků  řízení  pro  účely 
informování veřejnosti o soudním jednání je možno snáze najít argumenty než pro zveřejnění týchž 
osobních údajů po skončení řízení.  

6.   Při  posouzení  zveřejňování  osobních  údajů  účastníků  soudních  jednání  soudy  nelze 
přehlédnout  obecnější  zásadu  transparentnosti,  která  se  v současné  demokratické  společnosti 
prosazuje napříč oblastmi výkonu státní moci a za použití komunikačních kanálů založených na využití 
internetu.  Z praktických  poznatků  plyne,  že  elektronizace  osobních  údajů  není  jen  pouhou  změnou 
jejich formy, nýbrž že vyžaduje další doplňující úvahy a opatření. 

7.  Technické  řešení,  bude-li  využívat  osobní  údaje,  by  mělo  respektovat  uvedené  limity,  tedy 
mimo  jiné  bránit  zneužití  zveřejňovaných  údajů  jejich  systematickým  a  plošným  stahováním  a 
neomezeným uchováváním. Zvláštní ohledy na nezletilé a zranitelné skupiny apod. (jejich osobní údaje) 
tím nejsou dotčeny. Dále je třeba zvážit, zda sledovaný účel vyžaduje neomezený přístup anonymních 
uživatelů k osobním údajům účastníků řízení či zda není vhodné přístup usměrňovat (individualizovat). 
8.  Jeví  se  jako  žádoucí,  aby  shodné  postupy  byly  dodržovány  na  každém  ze  stupňů  soudní 
soustavy  v celé  České  republice,  aby  se  předešlo  rozdílné  regionálně  podmíněné  úrovni  ochrany 
osobních údajů a v důsledku i dalších aspektů práva na soukromí  (přičemž i informace poskytované 
veřejnosti by měly mít stejnou kvalitu). 

9.   Úřad uzavírá, že obecné nařízení a priori nevylučuje časově a účelově omezené zveřejňování 
osobních údajů účastníků řízení při zvážení dalších naznačených možností snížení rizik jejich zneužití. 
Je odpovědností soudů ustálit model vyváženě a účelně, zvláště v plné míře uvážit, jakými šetrnými 
nástroji lze dosáhnout naplnění požadavku na veřejnou kontrolu výkonu soudní moci. 

