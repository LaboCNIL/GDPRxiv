 

 

Vyjádření předsedy ÚOOÚ Jiřího Kauckého k chystané novele 

zákona o svobodném přístupu k informacím 

 
Byl jsem ministerstvem vnitra informován o připomínce Kanceláře prezidenta republiky k chystané novele zákona o 
svobodném přístupu k informacím, která navrhuje, aby v řízení o stížnostech rozhodoval ten, kdo stojí v čele povinného 
subjektu. Jednalo by se tedy o návrat k původnímu stavu před novelou provedenou zákonem č. 111/2019 Sb.  
 
Domnívám  se,  že  novela  informačního  zákona  byla  věcně  na  místě,  neboť  předchozí  aplikační  praxe  ne  vždy 
umožňovala  efektivní  realizaci  práva  na  informace.  Současná  praxe  Úřadu  potvrzuje,  že  v  systému  skutečně  tento 
článek chyběl. Jiná věc je, který orgán má tuto působnost vykonávat a jak. Není však přesné říci, že je principiálně 
nesystémové, pokud tuto působnost vykonává Úřad pro ochranu osobních údajů. V řadě evropských zemí je tomu tak, 
že dozorové úřady na ochranu osobních údajů v určitém rozsahu vykonávají i informační agendu.  
 
Jinou otázkou je, zda přece jen novela nepřinesla některé nesystémové, respektive neústavní prvky. Jako příklad mohu 
uvést působnost Úřadu ve vztahu k orgánům soudní moci (nejvyšší nevyjímaje) z hlediska principu dělby moci. V těchto 
případech sice soudy, včetně Ústavního soudu, působnost Úřadu respektují, otázkou zůstává, zda je to ústavně dobře 
(a to odhlížím od absurdity situace, kdy Úřad potvrdil částečně odmítavé rozhodnutí Nejvyššího správního soudu a 
nyní je u Městského soudu v Praze projednávána žaloba proti tomuto rozhodnutí Úřadu. V závislosti na jejím úspěchu 
je pravděpodobné, že u Nejvyššího správního soudu pak skončí kasační stížnost proti rozsudku Městského soudu v 
Praze a Nejvyšší správní soud o ní bude muset rozhodnout, jinak by se jednalo o denegatio iustitiae, a to bez ohledu 
na svou podjatost (nemo iudex in causa sua)). 
 
Zařadil bych sem i Nejvyšší státní zastupitelství, ale také kanceláře obou parlamentních komor a ano, sine ira et studio, 
i Kancelář prezidenta republiky. Jedná se z ústavního hlediska o natolik specifické subjekty, že by vůči nim neměl Úřad 
vystupovat v postavení nadřízeného orgánu, měly by si samy být vědomy své odpovědnosti a svých povinností. Ovšem 
pokud jde o moc výkonnou (v širším slova smyslu) s výjimkou prezidenta republiky, respektive (s výjimkou vizte níže) i 
orgány uvedené v hlavě páté až sedmé Ústavy, tam bych působnost Úřadu ponechal. Teoreticky by v této oblasti ovšem 
mohla být stanovena i působnost jiného specializovaného orgánu. Nicméně domnívám se, že to, jak si Úřad v této 
agendě vede, je důvodem pro to, aby mu tato působnost byla ponechána. 
 
Ponechal  bych  tedy  Úřadu  dosavadní  působnost  s  určitou  modifikací  ve  vztahu  k  moci  soudní  a  zákonodárné  a 
prezidentu republiky. Další výjimky by měly být zváženy spíše dle povahy činnosti orgánu (např. zpravodajské služby) 
a případně (částečně) tam, kde by to jinak ohrožovalo jejich nezávislost (např. Česká národní banka, Nejvyšší kontrolní 
úřad).  
 
Pro úplnost je třeba zmínit, že Úřad novou působnost v oblasti informační agendy nepožadoval, byla mu zákonodárcem 
přidělena.  Přesto  udělal  vše  pro  to,  aby  byl  na  výkon  této  agendy  připraven  a  skutečně  ji  zvládl.  Přes  veškerou 
náročnost se mu to daří, lze říct, že Úřad úspěšně zvládl prvních osm měsíců s novou agendou. Jde nejen o odvolání, 
ale také o přezkumná řízení a řízení proti nečinnosti. Konkrétně do 16. září 2020 přijal Úřad 389 podání, z nichž 352 již 
bylo vyřízeno. Z toho jsou např. odvolání, která tvoří 60 % nápadu, vyřizována ve lhůtě 15 dní.  
 
Pokud  jde  o  Kancelář  prezidenta  republiky,  Úřad  neeviduje  žádnou  stížnost  ani  žádné  rozhodnutí  proti  Kanceláři 
prezidenta republiky.        

