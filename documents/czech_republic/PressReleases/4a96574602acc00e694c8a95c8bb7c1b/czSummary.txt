8. 4. 2022 – Nejvyšší správní soud (NSS) potvrdil pokutu ve výši 40 000 Kč uloženou Úřadem pro ochranu osobních údajů kontrolované nemocnici za nedostatečné zajištění bezpečnosti při zpracování osobních údajů. NSS v přelomovém rozhodnutí také konstatoval, že nemocnice – akciová společnost, není z pohledu zákona o zpracování osobních údajů veřejným subjektem, přestože je financována převážně z prostředků veřejného zdravotního pojištění.
 
 
 


NSS především odmítl aplikaci § 62 odst. 5 zákona o
zpracování osobních údajů, který neumožňuje uložení sankce veřejnému subjektu. V této
souvislosti uvedl, že tento zákon
definici veřejného subjektu neuvádí. Z povahy věci je ovšem zřejmé, že takový
subjekt bude zpravidla zřízen a určen k plnění úkolů ve veřejném zájmu (jinak
by totiž nebyl označován jako veřejný). Zároveň by neměl disponovat vlastním
majetkem, protože finance bude čerpat z veřejných rozpočtů.

Naopak,
zásadně bude nerozhodné, zda je veřejnou institucí ve smyslu zákona o svobodném
přístupu k informacím či veřejným zadavatelem podle zákona o zadávání veřejných
zakázek a také to, zda vede zdravotnickou dokumentaci.

Kontrolovaná
nemocnice je akciovou společností s vlastním majetkem a hospodařením. Je financována
převážně z prostředků veřejného zdravotního pojištění, což však nelze brát jako
čerpání peněz z veřejných rozpočtů. „Nemocnice, coby akciová společnost,
nedostává peníze na svůj provoz a fungování přímo z veřejných rozpočtů. Získává
je jako protiplnění za konkrétní lékařské úkony, které vykáže zdravotním
pojišťovnám. Stejným způsobem je ostatně financován jakýkoli jiný poskytovatel zdravotnické
péče,“ vysvětlil předseda Úřadu Jiří Kaucký.

Byť
tedy kontrolovaná nemocnice poskytuje zdravotní péči, která jistě je ve veřejném zájmu, patří zároveň mezi
akciové společnosti, jež nečerpají finance z veřejných rozpočtů. Není tak
veřejným subjektem ve smyslu zákona o zpracování osobních údajů, u něhož by mělo
být podle § 62 odst. 5 tohoto zákona rozhodnuto o upuštění od potrestání.

Celé
znění rozsudku naleznete na webových stránkách NSS zde.


 Zodpovídá: Mgr. Vojtěch MarcínVytvořeno / změněno: 8.4.2022 / 8.4.2022KontextUmístění: Složky dokumentů > Novinky 
