5. 1. 2021 – Úřad pro ochranu osobních údajů již v listopadu upozorňoval na možnost zneužití rozesílání nevyžádaných obchodních či jiných obtěžujících sdělení prostřednictvím poštovních datových zpráv, které je možné od 2. listopadu až do konce nouzového stavu posílat zdarma. Nyní uložil nepravomocně za zneužití údajů k šíření nevyžádaných zpráv, které se objevily v datových schránkách občanů, pokutu 11 společnostem v celkové výši 3 111 000 Kč.
 
 
 
Možnost odeslání poštovních datových zpráv zdarma byla zavedena na základě usnesení vlády České republiky z konce října. Cílem bylo usnadnění elektronického styku občanů i státní správy navzájem v době nouzového stavu, tedy omezení návštěv úřadů občany. Úřad již dříve upozornil, že možnost dočasně posílat poštovní datové zprávy zdarma nesmí být zneužívána. Občané i firmy by proto měli dbát na to, aby používali poštovní datové zprávy řádným způsobem. A naopak upozornil na případy zneužití tohoto způsobu komunikace, o kterém se rozhodlo, že bude po vymezenou dobu zdarma, aby usnadnila elektronický styk nejen občanů i státní správy navzájem v době nouzového stavu.„Odeslané zprávy prostřednictvím datových schránek mají sloužit pro standardní a bezpečnou písemnou korespondenci. Jakékoli zneužívání datových schránek je proto špatné, ale v době nouzového stavu jde, při zneužití výjimečné bezplatnosti této služby, o nepřípustný hyenismus, kterému i nadále budeme věnovat patřičnou pozornost,“ prohlásil předseda Úřadu pro ochranu osobních údajů Jiří Kaucký. Úřad uložil pokutu celkem 11 společnostem, které zneužily možnost zasílání poštovních datových zpráv zdarma, na základě desítek stížností držitelů datových schránek. Uvedené společnosti zpracovávaly tisíce adres datových schránek fyzických osob a související osobní údaje pro rozesílání nejrůznějších nabídek zboží a služeb prostřednictvím systému datových schránek, a to, aniž by tomu předcházel např. zákaznický či jiný obdobný vztah, který by z pohledu nařízení (EU) 2016/679 zakládal možnost zasílání sdělení tohoto typu z titulu oprávněného zájmu. Společnosti nedisponovaly ani jiným právním důvodem pro odesílání nabídek zboží a služeb. Došlo tak k porušení článku 6 odst. 1 nařízení (EU) 2016/679.V návaznosti na toto jednání Úřad dále shledal, že došlo též k porušení práva subjektu údajů stanoveného čl. 14 nařízení (EU) 2016/679, tedy práva na to, aby v případě, že osobní údaje nebyly získány od subjektu údajů, správce poskytl subjektu údajů zde uvedené informace, a to nejpozději v okamžiku, kdy poprvé dojde ke komunikaci se subjektem údajů, mají-li být osobní údaje použity pro účely této komunikace. Úřad s jednotlivými společnostmi zahájil správní řízení, přičemž za uvedená porušení uložil nepravomocně celkem 11 subjektům pokutu v souhrnné výši 3 111 000 Kč. Uvedeným není dotčeno oprávnění Ministerstva vnitra k uložení pokuty za přestupek za zneužití poštovních datových zpráv k nevyžádaným a potenciálně nebezpečným spamům dle § 26a a 26b zákona č. 300/2008 Sb., o elektronických úkonech a autorizované konverzi dokumentů. 
 Zodpovídá: Mgr. Vojtěch MarcínVytvořeno / změněno: 4.1.2021 / 5.1.2021KontextUmístění: Složky dokumentů > Novinky 
