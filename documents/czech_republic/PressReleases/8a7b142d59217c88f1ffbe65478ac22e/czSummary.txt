Praha, 14. dubna 2023 – Ze systému otevřených dat budou odstraněny seznamy nepodnikajících fyzických osob, které byly dosud zveřejněny na webu Datových schránek a v Národním katalogu otevřených dat. Dohodli se na tom představitelé Úřadu pro ochranu osobních údajů (ÚOOÚ) a Digitální a informační agentury (DIA).
 
 
 
Úřad
pro ochranu osobních údajů konstatoval, že seznam datových schránek fyzických
osob je zveřejněn nejen v podobě formuláře pro vyhledávání konkrétní
datové schránky na stránkách www.mojedatovaschranka.cz,
ale současně také v rámci systému tzv. „otevřených dat“.
Seznam
držitelů datových schránek tak byl zveřejněn „způsobem umožňujícím dálkový
přístup v otevřeném a strojově čitelném formátu“. Zjednodušeně řečeno byly
tyto otevřené datové sady přizpůsobeny pro neomezené stahování a kopírování
stejně jako pro další využití. Tato funkcionalita byla přitom dostupná komukoli,
a to bez jakékoli kontroly nebo regulace takového užití.
Úřad
pro ochranu osobních údajů proto upozornil zřizovatele a správce systému
datových schránek Ministerstvo vnitra na to, že s ohledem na zásady
zpracování osobních údajů podle GDPR – zejména pak ve vztahu k zásadě ‚minimalizace
a důvěrnosti zpracování osobních údajů‘ je uveřejnění takového seznamu údajů
nepřijatelné. 
Agendu
datových schránek od 1. dubna 2023 převzala Digitální a informační agentura
(dále jen „DIA“), která na výzvu Úřadu pro ochranu osobních údajů reagovala
obratem a jako nový garant provozu datových schránek (a tedy i správce
osobních údajů uvedených v daném seznamu) okamžitě zahájila kroky
k odstranění této otevřené datové sady ze systému. 
Otevřená
data na jedné straně představují vysoce efektivní způsob zveřejňování informací
veřejného sektoru, Úřad pro ochranu osobních údajů však dlouhodobě poukazuje na
nevhodnost tohoto způsobu zveřejňování, pokud jde o osobní údaje. Důvodem
přitom není samotná otázka zveřejnění (otevřená data zahrnují údaje
z veřejných rejstříků), ale následná libovolná a neomezená dispozice s celými
datovými soubory, která podle názoru ÚOOÚ není slučitelná s ochranou
osobních údajů. 
Na
společném jednání zástupců ÚOOÚ a DIA byla rovněž dohodnuta spolupráce při
přípravě odpovídající úpravy stávající legislativy směřující ke zpřístupnění údajů
o datových schránkách fyzických osob pouze uživatelům datových schránek.
Téma zveřejnění a rozsah údajů související s datovými schránkami
podnikajících fyzických osob přitom bude předmětem dalších jednání.
 
Milan Řepka
mluvčí
 Zodpovídá: Mgr. Lenka BrabencováVytvořeno / změněno: 14.4.2023 / 14.4.2023KontextUmístění: Složky dokumentů > Mapa stránek > Základní odkazy > Tiskové zprávy 
