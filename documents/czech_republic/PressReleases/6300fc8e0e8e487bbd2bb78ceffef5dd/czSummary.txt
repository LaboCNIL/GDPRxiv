15. 2. 2022 – Úřad pro ochranu osobních údajů se ve spolupráci s dalšími evropskými dozorovými úřady zapojil do akce, jež se zaměří na využívání cloudových služeb veřejnými subjekty.
 
 
 


Tematické zaměření
koordinované akce, iniciované Evropským sborem pro ochranu osobních údajů
(EDPB), vychází mimo jiné ze zjištění Eurostatu. Z něj vyplývá, že využívání
cloudových služeb v EU se za posledních šest let zdvojnásobilo. K rozmachu
digitalizace napříč soukromým i veřejným sektorem bezesporu přispěla i pandemická
situace. Přechod na cloudové služby však klade vysoké nároky na ochranu
osobních údajů, přičemž využívání nevhodných produktů či nespolehlivých
služeb může vést k jejich ohrožení.

 

Společný postup
evropských dozorových úřadů si tak klade za cíl zmapovat situaci
v jednotlivých členských státech a následně přijmout takové kroky, které
zajistí dostatečnou ochranu osobních údajů zpracovávaných veřejným sektorem.

 

Na projektu se podílí
celkem 22 dozorových úřadů, které by měly prověřit více jak 75 veřejných
institucí napříč Evropskou unií a Evropským hospodářským prostorem.

 

V první fázi
společné akce byly formou dotazníkového šetření osloveny vybrané instituce,
které pomohou zjistit aktuální stav využívání cloudových služeb ve světle obecného
nařízení. Dotazníky například zkoumají, jak instituce zajišťují dostatečnou
ochranu uložených dat či zda jsou adekvátně vymezeny a dodržovány povinnosti
správce a zpracovatele.

 

Institucemi, které
Úřad v rámci dotazníkového šetření oslovil, jsou Ministerstvo
práce a sociálních věcí, Ministerstvo vnitra a též Národní agentura pro
komunikační a informační technologie. Poznatky získané tímto šetřením budou
vyhodnocovány jak Úřadem samotným, tak na unijní úrovni. V druhé fázi pak,
v závislosti na zjištěných informacích, případně Úřad rozhodne o
podniknutí dalších kroků či o přijetí vhodných postupů zajišťujících
vysoký standard ochrany osobních údajů ve veřejném sektoru.

 

Souhrnnou zprávu o
výsledku této koordinované akci zveřejní EDPB na konci letošního roku.

 

Projekt byl iniciován
EDPB na základě Rámce pro koordinované prosazování předpisů podle obecného
nařízení o ochraně osobních údajů (CEF). Ten EDPB přijala
v rámci strategie na období let 2021-2023 s cílem zefektivnit postupy
a vzájemnou spolupráci evropských dozorových úřadů.


 Zodpovídá: Mgr. Vojtěch MarcínVytvořeno / změněno: 15.2.2022 / 15.2.2022KontextUmístění: Složky dokumentů > Novinky 
