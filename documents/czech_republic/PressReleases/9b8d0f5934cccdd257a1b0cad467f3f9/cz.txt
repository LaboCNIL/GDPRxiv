 

 

Vyhodnocení nové působnosti Úřadu dle zákona č. 

106/1999 Sb. za období prvních šesti měsíců roku 2020 

1. Úvod 

 

Úřad pro ochranu osobních údajů získal od 2. ledna 2020 novou působnost v řízeních dle zákona č. 106/1999 
Sb., o svobodném přístupu k informacím, ve znění pozdějších předpisů (dále jen „zákon č. 106/1999 Sb.“), a 
to v následujících oblastech: 

•  posuzování podnětů k zahájení přezkumného řízení rozhodnutí nadřízených orgánů, 
•  přijímání opatření proti nečinnosti nadřízených orgánů v řízeních dle uvedeného právního předpisu, 
•  působnost nadřízeného orgánu pro řízení dle uvedeného právního předpisu u vybraných povinných 

subjektů. 

 

V případě  přezkumného  řízení  zákon  č.  106/1999  Sb.  zcela  nově  připustil  tento  mimořádný  prostředek 
nápravy  nezákonných  rozhodnutí.  Určení  Úřadu  jako  nadřízeného  orgánu  pro  povinné  subjekty,  u kterých 
nelze určit nadřízený orgán podle ustanovení § 178 zákona č. 500/2004 Sb., správní řád, ve znění pozdějších 
předpisů (dále jen „správní řád“), je pro Úřad zcela novou agendou a představuje větší část činností, které byly 
od jednotlivých povinných subjektů koncentrovány právě na Úřad. Působnost Úřadu přijímat opatření proti 
nečinnosti  nadřízených  orgánů  v řízeních  dle  zákona  č.  106/1999  Sb.  nelze  také  opomenout.  Jedná  se  o 
opatření, které dává žadatelům o informace jednoduchý a rychlý nástroj k tomu, aby se domohli včasného 
rozhodnutí nadřízených orgánů. 

 

2. Personální zajištění 

Uvedený právní předpis upravil zcela nové působnosti Úřadu, v části se jedná o činnosti, které předchozí právní 
úprava  nepřipouštěla,  v části  se  jedná  o  činnosti,  které  byly  zajišťovány  statutárními  zástupci  daných 
povinných subjektů. S ohledem na tuto skutečnost nebylo možné provést delimitaci agend, tedy ani Úřadu 
nově přiřadit stávající pracovníky vybraných povinných subjektů, kteří dosud tuto činnost zajišťovali. 

Po dohodě s ministerstvem financí byla pro tyto účely nově systemizována 3 služební místa, Úřad dále ze svých 
zdrojů poskytl 5 systemizovaných služebních míst, která by byl nucen v rámci úsporných opatření k 31. 12. 
2019 zrušit. Ze svých stávajících kapacit dále Úřad poskytl 1 systemizované pracovní místo. 

Celkem  je  pro  agendu  plynoucí  ze  zákona  č.  106/1999  Sb.  určeno  8  systemizovaných  služebních  míst  a  1 
systemizované  pracovní  místo.  Na  Úřadu  byl  vytvořen  odbor  práva  na  informace,  který  sestává  ze  dvou 
oddělení. Pro zajištění spisové služby, administrativní a další činnosti, je na odboru určena 1 pracovnice. 7 
státních zaměstnanců vč. dvou vedoucích oddělení se pak zabývá vyřizováním podání a podnětů doručených 
Úřadu. Činnost je zastřešena ředitelkou odboru, která zajišťuje řídicí činnost, proškolení pracovníků, spolupráci 
s povinnými  subjekty  a  dalšími  dotčenými  resorty  a  vyřizuje  stížnostní  agendu  související  s činností 
zaměstnanců odboru. 

 

Lze  konstatovat,  že  personální  obsazení  je  početně  minimalistické,  s ohledem  na  rozsah  agendy,  což  bude 
specifikováno v dalších bodech, patrně i poddimenzované. Obsazování služebních míst probíhalo postupně od 
listopadu 2019, dovršeno bylo k 1. červenci 2020, kdy nastoupil poslední zaměstnanec. 

 

3. Popis jednotlivých agend 

A. Opatření proti nečinnosti nadřízených orgánů – Úřad je příslušným pro přijetí opatření v případě nečinnosti 
nadřízených  orgánů,  a  to  v řízeních  o  odvolání,  rozkladu  nebo  o  stížnosti.  Jedná  se  o  méně  početnou  část 
agendy,  kterou  Úřad  dosud  vyřizuje.  V rámci  možných  opatření  v současné  době  Úřad  využívá  zpravidla 
přikázání nečinnému orgánu ve věci rozhodnout ve stanovené lhůtě. Jinak obecně platí, že se v daném případě 
postupuje dle § 80 správního řádu. Je třeba poukázat na skutečnost, že Úřad se touto právní úpravou nestává 
nadřízeným  orgánem  dotčených  (nadřízených)  orgánů,  což  by  mohlo  působit  komplikace  při  volbě  jiných 
forem opatření, než je nařízení danému orgánu v určené lhůtě ve věci rozhodnout. 

B.  Přezkumné  řízení  –  posuzování  podnětů  na  přezkum  rozhodnutí  nadřízených  orgánů  je  pro  zákon  č. 
106/1999  Sb.  zcela  nový  institut,  který  nebylo  možné  do  konce  roku  2019  využít.  Jedná  se  o  možnost 
přezkoumávat pravomocná rozhodnutí nadřízených orgánů, a to v případě, kdy lze pochybovat o tom, že byla 
vydána v souladu s platnými právními předpisy. Užití správního řádu je omezené, otázkou tedy je, jaká všechna 
rozhodnutí  nadřízených  orgánů  je Úřad  oprávněn  přezkoumávat.  V současné  době  Úřad  postupuje  tak,  že 
přezkoumává  pouze  rozhodnutí  o  odvolání  nebo  rozkladu,  jimiž  bylo  potvrzeno  odmítnutí  informace 
povinným subjektem. Rozhodnutí o stížnostech ve smyslu § 16a zákona č. 106/1999 Sb. přezkoumávat dle 
názoru Úřadu nelze, protože se nejedná o rozhodnutí ve věci. 

C.  Úřad  jako  nadřízený  orgán  některých  povinných  subjektů  –  v současné  době  se  jedná  o nejobjemnější 
agendu, u které bylo třeba vyjasnit řadu otázek a která je zároveň vázána velmi krátkými zákonnými lhůtami. 
Úřad  vždy  musí  nejprve  určit,  zda  pro  konkrétní  subjekt  je příslušným  nadřízeným  orgánem,  v některých 
případech je třeba se ještě předtím zabývat otázkou, zda se ve smyslu zákona č. 106/1999 Sb. vůbec o povinný 
subjekt jedná. Průběžně je doplňován přehled povinných subjektů, u kterých je Úřad nadřízeným orgánem. 
Výčet není dosud kompletní, i po několika měsících od účinnosti nové právní úpravy se na Úřad obracejí jak 
povinné subjekty s žádostí o posouzení této otázky, tak i žadatelé o informace se svými podněty. 

Oblast informací, o kterých je rozhodováno, zda budou či nebudou poskytnuty, je s ohledem na různorodost 
povinných  subjektů,  velmi rozmanitá  a  zasahuje  do  celé  řady  oblastí.  Příkladem  lze  uvést  některé  povinné 
subjekty, u kterých je Úřad nadřízeným orgánem: 

•  Vybrané soudy (Ústavní soud, Nejvyšší správní soud, Nejvyšší soud), 
•  Nejvyšší státní zastupitelství, 
•  Akademie věd ČR, 
•  Česká advokátní komora, 
•  Veřejné  vysoké  školy  –  zde  je  působnost  dělená  mezi  ÚOOÚ  a  MŠMT,  podle  toho,  zda  žádost  o 

informace směřuje do samosprávy vysoké školy nebo do výkonu státní správy, 

•  Obchodní společnosti (zřizované a stoprocentně vlastněné státem nebo samosprávnými celky), 
•  Některé státní organizace (ŘSD, SŽ), 
•  Zdravotní pojišťovny.  

 

 

     

4. Statistické údaje 

 

 

 

 

Ve statistice a přehledu jsou zahrnuta všechna podání, která Úřad od ledna 2020 obdržel, a to včetně dotazů 
na novou působnost. 

A.  Žádostí o opatření proti nečinnosti bylo v hodnoceném období podáno celkem 51, ve 14 případech 
bylo přikázáno nadřízenému orgánu ve stanovené lhůtě rozhodnout, v 28 případech nebylo žádosti 
vyhověno,  a  to  buď  proto,  že  nadřízený  orgán  před  vydáním  opatření  rozhodl  nebo  žádost  nebyla 
důvodná. Z dosavadní praxe lze konstatovat, že nadřízené orgány respektují Úřadem uložená opatření 
a v řízení následně rozhodnou. 

B.  Podnětů na přezkum Úřad obdržel celkem 46, ve 4 případech bylo vydáno rozhodnutí ve zkráceném 
přezkumném  řízení,  ve  dvou  případech  bylo  zahájeno  přezkumné  řízení,  ve  3  případech  byla 
konstatována nicotnost rozhodnutí nadřízeného  orgánu a ve 27 případech byl shledán podnět jako 
nedůvodný. 

C.  Nejvíce podání obdržel Úřad v rámci své působnosti nadřízeného orgánu, a to celkem 157. Stížností na 
postup povinného subjektu při vyřizování žádosti o informace bylo postoupeno od povinných subjektů 

 

 

měsícpodání dle § 16b InfoZák (nečinnost nadřízeného orgánu, přezkum)podání dle § 20 odst. 5 InfoZák (odvolání, stížnosti)podání celkemvyřízenoleden26164220únor 14253944březen12223432duben21204135květen 17284539červen 11465758Celkem:101157258228 

32,  z toho  bylo  9  stížností  nedůvodných  a  16  důvodných.  Odvolání  proti  rozhodnutí  povinného 
subjektu Úřad obdržel celkem 115, z toho bylo zamítnuto a rozhodnutí povinného subjektu potvrzeno 
ve 33  případech,  rozhodnutí  bylo  zrušeno  a  vráceno  k novému  projednání  v 50  případech,  ve  dvou 
případech bylo rozhodnutí povinného subjektu změněno a odvolání zamítnuto. 
 

5. Informovanost o činnosti Úřadu 

O  své  činnosti  v rámci  nové  agendy  Úřad  informuje  prostřednictvím  webových  stránek.  K dispozici  jak  pro 
povinné subjekty, tak i pro žadatele o informace je i telefonická konzultace pět dní v týdnu. Dotazy jsou rovněž 
vyřizovány písemně. Nejužívanější je telefonická konzultace, v průměru 5 konzultací týdně. K činnosti Úřadu 
v této oblasti byly také podány 3 žádosti o informace dle zákona č. 106/1999 Sb. 

 

6. Zhodnocení prvních šesti měsíců činnosti (přínosy/negativa) 

Veškerá priorita při zajištění nové agendy byla a stále je směřována k řádnému vyřízení doručených podání 
v zákonných lhůtách. Úřad vyřizuje odvolání a stížnosti do 15 dnů od jejich postoupení povinným subjektem, 
podněty na přezkumné řízení a žádosti o opatření proti nečinnosti jsou vyřizovány do 30 dnů ode dne jejich 
doručení. U obou lhůt je pro vyřízení potřeba téměř celá její délka, lhůty však nejsou překračovány. 

Další  prioritou  bylo  a  je  zaškolení  nových  zaměstnanců,  kteří  byli  průběžně  v prvním  pololetí  roku  2020 
k tomuto účelu na Úřad přijati, a jejich rychlé zapojení do vyřizování této agendy. Lze konstatovat, že všichni 
kolegové  se  rychle  zorientovali  a  průběžně  si  doplňují  znalosti  v oblastech,  jichž  se  agenda  poskytování 
informací dotýká. K 1. 7. 2020 je personální složení odboru kompletní. 

Je možné konstatovat, že se podařilo postupně  vytvořit různorodý tým kolegů, kteří mají o řešenou oblast 
zájem  a  jsou  si  vědomi  důležitosti  i  odpovědnosti  při  vyřizování  podání.  V odboru  jsou  4  právníci,  což  je 
s ohledem  na  rozsáhlost  i  citlivost  agendy  nespornou  výhodou.  V rámci  podání  jsou  řešeny  složité  právní 
otázky z různých oblastí práva, které mohou mít vliv nejen na respektování práva na informace jednotlivých 
žadatelů, ale i respektování práv povinných subjektů a dalších dotčených osob.   

Prvních šest měsíců činnosti bylo velmi náročných, Úřad přistoupil k řešení jednotlivých podání zodpovědně 
s tím,  že  bylo  nezbytné  se  v celé  oblasti,  ale  i  v činnosti  jednotlivých  povinných  subjektů,  zorientovat.  Lze 
konstatovat,  že  se  Úřad  dosud  nesetkal  se  zjevným  obstrukčním  jednáním  povinných  subjektů  či 
s nerespektováním působnosti a rozhodnutí Úřadu. Pokud jde o předání potřebných podkladů pro rozhodnutí 
ve věci a kompletního spisového materiálu, většina povinných subjektů dosud Úřadu nepostupuje informace, 
které jsou předmětem žádosti. Nicméně postupně povinné subjekty svoji praxi mění, patně to lze přisoudit 
tomu, jak průběžně získávají konkrétní zkušenosti s postupy Úřadu a vyřizováním jednotlivých podání. Cílem 
Úřadu  je,  aby  povinné  subjekty  postupovaly  kompletní  spisový  materiál  s tím,  že  je  ze  strany  Úřadu  plně 
respektována zásada, že informace, které jsou předmětem žádosti, se žadatelům nezpřístupňují.  

Za  pozitivum  nové  právní  úpravy  lze  jednoznačně  označit  objektivní  posouzení  podání  mimo  strukturu 
povinného subjektu, rovněž tak možnost rychlého posouzení rozhodnutí nadřízených orgánů jiným subjektem 
(Úřadem), který přezkoumá zákonnost rozhodnutí a žadatele písemně informuje o důvodech, proč neshledal 
rozhodnutí a postup v daném řízení jako nezákonný, či zahájí přezkumné řízení. Žadatelům o informace je tak 

 

 

 

dána možnost rychle a bez zásadních formalit žádat o znovu posouzení postupu a rozhodnutí ve věci. Povinné 
subjekty  nová  právní  úprava  rovněž  motivuje  k tomu,  aby  jejich  rozhodnutí  byla  srozumitelná  a  řádně 
odůvodněná.  

K vydání informačního příkazu Úřad přistoupil zatím pouze v jednom případě. Předně je třeba upozornit, že 
se jedná o zcela nový institut pro nadřízené orgány a zároveň je nutné si uvědomit, že celá agenda je pro 
Úřad nová. Informační příkaz je nadto nástrojem k zamezení obstrukčního jednání ze strany povinných 
subjektů, se kterým, jak bylo uvedeno výše, se Úřad zatím nesetkal. Vydání informačního příkazu přichází 
v úvahu v případě, že je nepochybné, že povinný subjekt požadovanou informací disponuje (má disponovat) 
a zároveň neexistuje zákonný důvod pro její odepření.  

Povinné subjekty zatím zpravidla jako součást postoupených stížností a odvolání nepřipojují požadované 
informace, objektivně proto není možné posoudit, zda má být požadovaná informace žadateli poskytnuta. 

 

7. Další směřování 

V následujících měsících je nezbytné dokončit proškolení a zapracování nových zaměstnanců. I nadále zůstává 
prioritou řádné a včasné vyřízení přijatých podání. S ohledem na objem vydaných rozhodnutí i různorodost 
řešených  otázek  se nyní  zaměříme  rovněž  na  nastavení  postupů  tak,  aby  byla  zachována  jednotnost 
a předvídatelnost rozhodování Úřadu v obdobných věcech. Je nepochybné, že v řadě právních otázek bude 
postup Úřadu procházet určitým vývojem, a to s ohledem na judikaturu i změnu právní úpravy. Případný vývoj 
postoje Úřadu k řešeným otázkám však musí být srozumitelný a odůvodněný, nikoliv nahodilý. 

Závěrem lze shrnout, že i přes minimální počty pracovníků, pro které od ministerstva financí získal 
systemizovaná služební místa, Úřad přistoupil k řešení nové agendy naprosto zodpovědně. 

 

 

 

