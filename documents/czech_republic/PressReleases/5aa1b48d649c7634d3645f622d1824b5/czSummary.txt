1. 9. 2020 – V úterý se oficiálně ujal své funkce nový předseda Úřadu pro ochranu osobních údajů Jiří Kaucký.
 
 
 
Jiří Kaucký chce vzhledem ke své praxi v oblasti správního práva podpořit novou kompetenci ÚOOÚ vyjadřovat se ke všem legislativním návrhům, které se mají týkat zpracování osobních údajů. „To považuji za velmi důležité, často jsem se s tím setkával ve své činnosti člena komise pro správní právo Legislativní rady vlády, že jsou podávány návrhy, které sledují nějaký konkrétní legitimní účel, ale buď z nevědomosti, nebo proto, že je to považováno za jednodušší, neustále shromažďují a zpracovávají další a další údaje občanů, aniž je to nezbytně nutné,“ uvedl.Zaměřit se nový předseda hodlá také na intenzivnější spolupráci se samosprávou a osvětovou činnost, například ve formě partnerství se školami, neziskovým sektorem nebo s médii. „Zásadní je, aby se informace dostávaly k občanům a abychom měli nějakou gramotnost ve vztahu k ochraně osobních údajů. Máme velký problém s tím, aby se mezi obyvatelstvem zvyšovala finanční gramotnost, ale ta je výrazně lepší, než je gramotnost v oblasti ochrany osobních údajů,“ vysvětlil.Jiřího Kauckého zvolil do funkce Senát ČR, jehož rozhodnutí svým podpisem potvrdil také prezident Miloš Zeman. Na pozici předsedy Úřadu střídá bývalou ústavní soudkyni Ivanu Janů.Nový předseda ÚOOÚ vystudoval Právnickou fakultu Univerzity Karlovy. Zastával pozici ředitele správního odboru ministerstva vnitra, kde byl také do letošního jara státním tajemníkem, a kde dříve řídil odbor legislativy a koordinace předpisů. Celkem ve službách státu působí dvacet let.Do konce srpna byl například také předsedou Etické komise České republiky pro ocenění účastníků odboje a odporu proti komunismu, místopředsedou pracovní komise Legislativní rady vlády pro veřejné právo, místopředsedou poradní komise ministra vnitra ve věcech služebního poměru policistů a příslušníků hasičského záchranného sboru či člen poradního sboru náměstka ministra vnitra pro státní službu k zákonu o státní službě.Z titulu funkce státního tajemníka na ministerstvu vnitra byl do dubna 2020 také členem Vládního výboru pro osoby se zdravotním postižením, Rady vlády pro seniory a stárnutí a Rady vlády pro rovnost žen a mužů.Jiří Kaucký se narodil 9. června 1973, je ženatý a má tři děti.
 
Odkazy
Životopis Jiřího Kauckého

 Zodpovídá: Mgr. Vojtěch MarcínVytvořeno / změněno: 1.9.2020 / 1.9.2020KontextUmístění: Složky dokumentů > Novinky 
