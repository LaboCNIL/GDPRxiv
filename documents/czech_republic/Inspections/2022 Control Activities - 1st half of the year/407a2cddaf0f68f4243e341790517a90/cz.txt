

Cesta: Titulní stránka > Hlavní menu > Dozorová a rozhodovací činnost Kontrola zpracování osobních údajů prostřednictvím kamerového systému v prostorách nemocnice
UOOU-02737/21
  
 

Kontrola byla zahájena na základě
podnětu. Předmětem kontroly bylo dodržování povinností stanovených GDPR a
zákonem č. 110/2019 Sb., o zpracování osobních údajů, v souvislosti
se zpracováním osobních údajů při využívání kamerového systému
v prostorách konkrétní kliniky nemocnice.








Zavedení kamerového
monitorovacího systému ve vnitřních prostorách kliniky mělo být
dle vyjádření kontrolované osoby podpůrným procesem pro detekci vzniku
nežádoucích stavů pacientů a nedílnou součástí celkové léčby pacienta.
Kontrolovaná osoba dále uvedla, že zpracování osobních údajů je podle
ustanovení čl. 6 odst. 1 písm. c) GDPR založeno na základě zákona
o zdravotních službách a vyhlášky o zdravotnické dokumentaci. Zpracování
zvláštních kategorií osobních údajů pacientů pak mělo být zdůvodněno výjimkou
dle čl. 9 odst. 2 písm. i) GDPR, kdy je zpracování nezbytné z důvodu
veřejného zdraví a slouží k zajištění přísných norem kvality
a bezpečnosti zdravotní péče, léčivých přípravků nebo zdravotnických
přípravků. Zákon o zdravotních službách ani vyhláška o zdravotnické dokumentaci
však nestanoví povinnost provádět sledování stavu pacientů pomocí videokamer.
V průběhu kontroly navíc vyplynulo, že v období posledních 10 let
nebylo do kamerových záznamů nahlíženo. Úřad konstatoval, že kontrolované osobě
pro užití kamerového monitorovacího systému ve vnitřních prostorách kliniky
právní titul ve smyslu čl. 6 odst. 1 písm. c) GDPR nesvědčí. 



K využití kamerového systému ve
vnějších prostorách kontrolovaná osoba prokázala oprávněný zájem dle čl. 6
odst. 1 písm. f) GDPR. Oprávněný zájem spočívá v ochraně majetku
nemocnice, prevenci před vandalismem a v ochraně života a zdraví osob
vstupujících do prostor nemocnice.



Kontrolující též dospěli
k závěru, že kontrolovaná osoba neporušila povinnosti vztahující
se k zabezpečení osobních údajů. A ačkoli byla zjištěna drobná dílčí
pochybení při plnění informační povinnosti, jejich rozsah a intenzita nedosáhla
úrovně porušení povinností společně stanovených čl. 5 odst. 1 písm.
a), čl. 12 odst. 1 a čl. 13 GDPR.



Proti kontrolním zjištěním
kontrolovaná osoba nepodala námitky.






Doplňující informace



: Je nutno zdůraznit, že konstatované porušení povinnosti
dané čl. 6 odst. 1 GDPR (zákonnost zpracování) se vztahuje ke konkrétně
deklarovaným účelům a skutečnostem zjištěným při kontrole. V teoretické
rovině by kamerový monitorovací systém ve vnitřních prostorách mohl
být provozován v souladu s čl. 6 odst. 1 písm. f) GDPR (oprávněný zájem
správce nebo třetích stran). Muselo by však být správcem osobních údajů
prokázáno, že pro konkrétní účely má oprávněný zájem přednost před zájmy
nebo základními právy a svobodami subjektu údajů.





 
KontextUmístění: Složky dokumentů > Mapa stránek > Hlavní menu > Dozorová a rozhodovací činnost > Ukončené kontroly > Kontroly za rok 2022 > Kontrolní činnost v oblasti ochrany osobních údajů – 1. pololetí > ZDRAVOTNICTVÍ > Kontrola zpracování osobních údajů prostřednictvím kamerového systému v prostorách nemocniceZobrazit aktuální dokumenty | archiv dokumentů | dokumenty včetně archivu


 
