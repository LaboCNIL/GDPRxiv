

Cesta: Titulní stránka > Hlavní menu > Dozorová a rozhodovací činnost Kontrola zpracování osobních údajů v rámci spisové služby – ztráta spisu stavebního úřadu
UOOU-01713/21
  
 

Kontrola byla zahájena na základě
stížnosti. Předmětem kontroly bylo dodržování povinností stanovených GDPR a
zákonem č. 110/2019 Sb., o zpracování osobních údajů, v souvislosti
se zpracováním osobních údajů v rámci spisové služby stavebního
úřadu. Stěžovatelka uvedla, že stavební úřad ztratil spis vedeného řízení
o dodatečném povolení stavby a o potvrzení existence stavby. Úřad tuto
skutečnost při kontrole ověřil a provedl též šetření na místě s cílem
vyloučit systémové pochybení města (kontrolované osoby) při vedení spisové
služby. Předložená interní dokumentace, předvedení užívání konkrétního software
i procesů stavebního řízení systémovému pochybení v oblasti zabezpečení
osobních údajů nenasvědčilo.







Úřad však u ztráty konkrétního
spisu vyhodnotil, že toto porušení zabezpečení osobních údajů mělo být městem
zadokumentováno (povinnost daná čl. 33 odst. 5 GDPR) a nahlášeno Úřadu
(povinnost dle čl. 33 odst. 1 GDPR). Kontrolovaná osoba tyto povinnosti
nesplnila, neboť ztrátu spisu za porušení zabezpečení nepovažovala. Tomu však
Úřad nemohl přisvědčit, neboť ani v době kontroly nebylo zřejmé, zda je
spis skartován, ztracen v rámci budovy (např. přiřazením k jinému
spisu) či došlo k manipulaci se spisem neoprávněnou osobou, která by jej
stále mohla mít v držení. Ztráta spisu, který obsahuje též osobní údaje,
může v takovém případě nepochybně vést k riziku pro práva a svobody
fyzických osob.  










Proti kontrolním zjištěním
kontrolovaná osoba nepodala námitky. 





Doplňující informace:


Ohlašování případů porušení zabezpečení
osobních údajů podléhá ohlašovací povinnosti dle čl. 33 GDPR (ohlášení Úřadu),
příp. též dle čl. 34 GDPR (ohlášení subjektu údajů). Pro ohlašovací povinnost
je rozhodné riziko pro práva a svobody fyzických osob:






·        


Pokud je nepravděpodobné, že by
porušení zabezpečení mělo za následek riziko pro práva a svobody fyzických
osob – správce případ porušení zabezpečení zadokumentuje dle čl. 33 odst. 5
GDPR, ohlášení Úřadu nebo subjektu údajů neprovádí.











·        


Pokud je pravděpodobné, že porušení
zabezpečení bude mít za následek riziko pro práva a svobody fyzických osob
– správce případ porušení zabezpečení zadokumentuje dle čl. 33 odst. 5 GDPR
a provede ohlášení Úřadu dle čl. 33 odst. 1, 3 a 4 GDPR.



·        


Pokud je pravděpodobné, že porušení
zabezpečení bude mít za následek vysoké riziko pro práva a svobody fyzických
osob – správce případ porušení zabezpečení zadokumentuje dle čl. 33 odst.
5 GDPR, provede ohlášení Úřadu dle čl. 33 odst. 1, 3 a 4 GDPR a nadto provede
ohlášení subjektu údajů dle čl. 34 GDPR.







GDPR počítá s tím, že
veškeré informace, které mají být ohlášeny dozorovému úřadu (čl. 33 odst. 3
GDPR), nemusí mít správce okamžitě k dispozici (ohlášení musí být
provedeno bez zbytečného odkladu a pokud možno do 72 hodin od okamžiku, kdy se
o něm správce dozvěděl). V takovém případě lze učinit prvotní ohlášení ve stanovené
lhůtě a informace postupně doplňovat bez dalšího odkladu (čl. 33 odst. 4 GDPR),
jakmile je správce bude mít k dispozici na základě svého dalšího
šetření.

 
KontextUmístění: Složky dokumentů > Mapa stránek > Hlavní menu > Dozorová a rozhodovací činnost > Ukončené kontroly > Kontroly za rok 2022 > Kontrolní činnost v oblasti ochrany osobních údajů – 1. pololetí > OBCE A STÁTNÍ SPRÁVA > Kontrola zpracování osobních údajů v rámci spisové služby – ztráta spisu stavebního úřaduZobrazit aktuální dokumenty | archiv dokumentů | dokumenty včetně archivu


 
