

Cesta: Titulní stránka > Hlavní menu > Dozorová a rozhodovací činnost Kontrola zpracování osobních údajů v souvislosti se zasíláním dotazníků spokojenosti (společnost Heureka Shopping s.r.o.)

  
 
Na základě pěti podnětů provedl Úřad kontrolu zpracování osobních údajů v souvislosti se zasíláním dotazníků spokojenosti. Úřad se zaměřil zejména na dodržování povinností při informování zákazníků a při předávání osobních údajů zákazníků.

Kontrolovaná osoba je v souvislosti s poskytováním služby „Ověřeno zákazníky“ v postavení zpracovatele osobních údajů a jednotlivé internetové obchody pak v postavení správců osobních údajů. Osobní údaje (e-mailové adresy) jsou za účelem vygenerování dotazníků předávány kontrolované osobě na základě souhlasu subjektu údajů ve smyslu § 5 odst. 2 zákona č. 101/2000 Sb. (právní titul pro zpracování), který zákazníci udělují prostřednictvím obchodních podmínek při nákupu zboží či služby v jednotlivých internetových obchodech.

Úřad vyhodnotil smlouvy mezi kontrolovanou osobou v postavení zpracovatele a jednotlivými správci jako odpovídající zákonným požadavkům, zejména § 6 zákona č. 101/2000 Sb. (smlouva o zpracování). Tomuto závěru neodporuje ani zjištění, že záruky zpracovatele o technickém a organizačním zabezpečení ochrany osobních údajů jsou podrobněji uvedeny v obchodních podmínkách programu „Ověřeno zákazníky“ a nikoli přímo ve smlouvě, neboť obchodní podmínky jsou v tomto případě nedílnou součástí smluvního vztahu.

Úřad prověřil též plnění povinností stanovených v § 8 (povinnost zpracovatele upozornit správce na porušení povinností a ukončit zpracování), § 13 (zabezpečení osobních údajů) a § 20 (likvidace údajů) zákona č. 101/2000 Sb. Úřad v souvislosti s předmětným zpracováním osobních údajů nezjistil porušení zákona č. 101/2000 Sb.

Kontrolu řídil inspektor: Ing. Josef Vacula.
 
KontextUmístění: Složky dokumentů > Mapa stránek > Hlavní menu > Dozorová a rozhodovací činnost > Ukončené kontroly > Kontroly za rok 2018 > Kontrolní činnost podle zákona o ochraně osobních údajů - 1. pololetí > Kontrola zpracování osobních údajů v souvislosti se zasíláním dotazníků spokojenosti (společnost Heureka Shopping s.r.o.)Zobrazit aktuální dokumenty | archiv dokumentů | dokumenty včetně archivu


 
