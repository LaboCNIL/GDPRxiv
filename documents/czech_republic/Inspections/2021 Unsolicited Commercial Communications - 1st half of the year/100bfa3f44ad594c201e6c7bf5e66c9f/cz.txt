

Cesta: Titulní stránka > Hlavní menu > Dozorová a rozhodovací činnost Obchodní společnost
UOOU-01552/20
  
 
Kontrola u této společnosti byla
zahájena na základě 11 stížností na rozesílání nevyžádaných obchodních sdělení
(e-mailem i SMS zprávou) a též na základě stížnosti směřující proti čl. 21 obecného
nařízení. Kontrolující nejprve posuzoval,
zda se skutečně jedná o obchodní sdělení ve smyslu § 2 písm. f) zákona č.
480/2004 Sb., o některých službách informační společnosti, přičemž za obchodní
sdělení byla označena všechna odeslaná obchodní sdělení. Tedy nejen ta, která
obsahovala konkrétní nabídky elektronického zboží a nábytku a nabídky slev,
společně s odkazem na webové stránky kontrolované osoby, ale i sdělení
obsahující informace z návštěv jednotlivých prodejen, jelikož i tato
jednoznačně evokovala potenciální možný nákup zboží a taktéž odkazovala na tyto
stránky. Odesílatelem všech obchodních
sdělení byla kontrolovaná osoba. Kontrolující v rámci kontroly posoudil
způsob získávání osobních údajů, tedy elektronických kontaktů, pro účely
zasílání obchodních sdělení. Za tímto účelem provedl též zkušební registrace.
Dále se zaměřil na jednotlivé stížnosti, přičemž konstatoval porušení § 7 odst.
2 zákona č. 480/2004 Sb. u osmi stěžovatelů. U dvou stěžovatelů nebylo
konstatováno porušení a obchodní sdělení tak na jejich e-mailové adresy byla
zaslána na základě právního titulu dle § 7 odst. 3 výše uvedeného zákona.
Porušení § 7 odst. 4 písm. b) zákona č. 480/2004 Sb., tedy v zaslaném
sdělení neoznačení toho, v čí prospěch jsou obchodní sdělení šířena, bylo
konstatováno u všech sdělení zaslaných prostřednictvím e-mailových zpráv. U SMS
zprávy kontrolující uznal, že označení webových stránek kontrolované osoby je
v tomto případě s ohledem na krátký formát zprávy dostačující. Ve
vztahu k dodržování podmínek obecného nařízení týkajících se práva vznést
námitku ve vztahu k přímému marketingu bylo konstatováno porušení článku
21, a to v souvislosti se žádostí subjektu údajů o odstranění jeho
osobních údajů ve vztahu k přímému marketingu, kdy tyto osobní údaje
(telefonní číslo) zpracovávala kontrolovaná osoba i po potvrzení o výmazu
z databáze pro marketingové účely, a to po dobu několika dalších měsíců,
než došlo k celkovému výmazu. Za porušení ustanovení zákona č.
480/2004 Sb. byla kontrolované osobě uložena sankce ve výši 20 000 Kč,
která již byla zaplacena. V případě porušení čl. 21 obecného nařízení
správní orgán řízení o tomto přestupku dle § 65 zákona č. 110/2019 Sb., o
zpracování osobních údajů, odložil, a to z důvodu, že náprava již byla
učiněna a míra ohrožení chráněného zájmu není nikterak významná.
 
KontextUmístění: Složky dokumentů > Mapa stránek > Hlavní menu > Dozorová a rozhodovací činnost > Ukončené kontroly > Kontroly za rok 2021 > Nevyžádaná obchodní sdělení - 1. pololetí > Obchodní společnostZobrazit aktuální dokumenty | archiv dokumentů | dokumenty včetně archivu


 
