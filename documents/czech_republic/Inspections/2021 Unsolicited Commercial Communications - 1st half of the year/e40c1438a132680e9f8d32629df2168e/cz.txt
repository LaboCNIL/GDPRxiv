

Cesta: Titulní stránka > Hlavní menu > Dozorová a rozhodovací činnost Obchodní společnost
UOOU-03912/20
  
 
Kontrola u této společnosti byla
zahájena na základě 75 stížností. Předmětná obchodní sdělení byla odesílána
v období srpna 2020 až února 2021. Obsahovala nabídku různého spotřebního
zboží a odkazovala na webové stránky několika internetových obchodů. Kontrola
zjistila, že samotné domény určené pro rozesílky obchodních sdělení (kromě
jedné) nefungují jako samotné webové stránky a jejich držiteli či majiteli jsou
neznámé (kontrolujícímu se je nepodařilo ztotožnit) fyzické osoby. Též
hostingové služby těchto domén jsou poskytovány na IP adresách patřících do
adresného rozsahu zahraničních společností nebo již příslušné IP adresy nelze
dohledat. Kontrolující žádal o součinnost též registrátory příslušných
doménových jmen, ze kterých jsou obchodní sdělení šířena. Pouze v případě
několika domén (týkající se sedmi zaslaných obchodních sdělení) byl konkrétní
odesílatel zjištěn. Ostatní faktické odesílatele se pak kontrolujícímu dohledat
nepodařilo. Ovšem internetové obchody, v jejichž prospěch byla předmětná
obchodní sdělení šířena, provozovala v době rozesílek kontrolovaná osoba. Ta
však na žádnou z výzev k součinnosti nereagovala. Za neposkytování
součinnosti v rámci kontroly (porušení § 10 odst. 2 kontrolního řádu) jí
byla uložena sankce ve výši 100 000 Kč. Kontrolující k zasílání
obchodních sdělení uvádí, že odpovědným za šíření obchodních sdělení je jak
samotný faktický odesílatel obchodních sdělení, tak také subjekt či subjekty,
v jejichž prospěch byla obchodní sdělení šířena. Veřejnoprávní odpovědnost
za přestupek dle § 11 odst. 1 zákona č. 480/2004 Sb., o některých službách
informační společnosti, je formulována jako objektivní odpovědnost, tedy
odpovědnost za následek, kdy ve vztahu k právnické osobě není třeba
zkoumat zavinění vzniklého protiprávního stavu a není možné se této
odpovědnosti zprostit prostým přenesením na jinou osobu prostředky soukromého
práva. Společnost, v jejíž prospěch jsou obchodní sdělení odesílána, se
tak nemůže zbavit své odpovědnosti, naopak musí být i přesto schopna doložit
souhlasy adresátů obchodních sdělení nebo musí být schopna zajistit tyto
souhlasy prostřednictvím společnosti (odesílatele), která obchodní sdělení
odeslala. Kontrolovaná osoba však souhlasy se zasíláním obchodních sdělení na
příslušné e-mailové adresy nedoložila. Kontrolující tak dospěl k závěru,
že kontrolovaná osoba je šiřitelem obchodních sdělení, jelikož v její
prospěch byla příslušná obchodní sdělení zasílána. Dále pak kontrolující konstatoval
porušení § 7 odst. 4 písm. b) výše uvedeného zákona, neboť zaslaná obchodní
sdělení neobsahovala informaci o odesílateli, jehož jménem se komunikace
uskutečňuje nebo v některých případech obsahovala dokonce zavádějící
informaci, kdy jako odesílatele, v jehož prospěch jsou obchodní sdělení
šířena, uváděla jiný subjekt. Námitky proti protokolu o
kontrole kontrolovanou osobou podány nebyly. Za porušení výše uvedených
ustanovení jí byla uložena sankce ve výši 200 000 Kč, která již nabyla
právní moci. S ohledem na skutečnost, že sankce nebyla dosud uhrazena,
byla postoupena k vymáhání příslušnému celnímu orgánu.
 
KontextUmístění: Složky dokumentů > Mapa stránek > Hlavní menu > Dozorová a rozhodovací činnost > Ukončené kontroly > Kontroly za rok 2021 > Nevyžádaná obchodní sdělení - 1. pololetí > Obchodní společnostZobrazit aktuální dokumenty | archiv dokumentů | dokumenty včetně archivu


 
