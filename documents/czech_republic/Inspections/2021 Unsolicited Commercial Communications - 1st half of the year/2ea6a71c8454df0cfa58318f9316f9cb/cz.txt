

Cesta: Titulní stránka > Hlavní menu > Dozorová a rozhodovací činnost Obchodní společnost
UOOU-01260/21
  
 
Kontrola u této společnosti byla
zahájena na základě osmi stížností na rozesílání obchodních sdělení, ale také
zejména proto, že s touto společností byla již v předchozích letech
vedena jak kontrolní, tak správní řízení. Také jejich předmětem bylo šíření
obchodních sdělení, přičemž tato řízení konstatovala vždy porušení příslušných
právních předpisů v této oblasti. Předmětem zasílaných obchodních
sdělení byly nabídky specifických druhů zboží pro školy či firmy a obchodní
sdělení odkazovala na webové stránky kontrolované osoby. V rámci kontroly
kontrolovaná osoba uvedla, že skutečně všechna předmětná obchodní sdělení
odeslala. Ani jeden z e-mailových kontaktů však nebyl jejím klientem či
zákazníkem. K dané rozesílce uvedla, že začala využívat placenou službu
pro odesílání obchodních sdělení, přičemž měly být využity pouze vlastní
kontakty z vlastní zákaznické databáze (čítající cca 11 tisíc
zobchodovatelných subjektů), nicméně došlo zřejmě ke smísení nově získaných
kontaktních údajů s kontakty původními. Dále sdělila, že společnost
poskytující jí pouze službu rozesílky není za toto jednání zodpovědná, protože
je jen poskytovatel dané služby. S touto společností poté řešila
zablokování rozesílky, a to do doby, než uvede svou databázi do souladu
s příslušnými zákony a bude tedy obsahovat pouze ty kontakty, e-mailové
adresy, které skutečně patří zákazníkům či adresátům, kteří dali
k zasílání obchodních sdělení souhlas. Kontrolující v této věci
konstatoval porušení § 7 odst. 2 zákona č. 480/2004 Sb., o některých službách
informační společnosti. Vzhledem k tomu, že s touto společností bylo
již v minulosti ve stejné věci vedeno několik řízení nebo byla
upozorňována na skutečnost, aby k rozesílkám obchodních sdělení využívala
pouze e-mailové adresy, které získala od svých zákazníků dle § 7 odst. 3 zákona
č. 480/2004 Sb., případně od uživatelů, adresátů, kteří udělili souhlas se
zasíláním obchodních sdělení dle § 7 odst. 2 zákona č. 480/2004 Sb., přihlédl kontrolující
k tomu, že se v této věci jedná o soustavné a již dlouhodobé systémové
pochybení kontrolované osoby. Pokud jde o dodržování dalších podmínek pro
zasílání obchodních sdělení uvedených v § 7 odst. 4 zákona č. 480/2004 Sb., kontrolující
zjistil, že předmětná obchodní sdělení (s výjimkou jednoho obchodního sdělení)
neobsahovala žádnou informaci o tom, jak lze zasílání obchodních sdělení
odhlásit (zrušit), a to například v podobě odkazu (prokliku) nebo uvedení
e-mailové adresy či jiné možnosti, jak při odhlašování postupovat.

S ohledem na to, že již nebylo
možno prokázat, zda byly funkční alespoň odesílající e-mailové adresy, na které
by bylo možno odmítání ze zasílání obchodních sdělení zaslat, nemohlo být
konstatováno porušení § 7 odst. 4 písm. c) zákona č. 480/2004 Sb. Kontrolující
nicméně  v této souvislosti
kontrolované osobě důrazně doporučil tento nedostatek napravit a v každém
obchodním sdělení uvádět informaci o tom, jakým způsobem lze jejich zasílání
ukončit (zrušit) tak, jak vyžaduje § 7 odst. 3 zákona č. 480/2004 Sb. Námitky
proti protokolu o kontrole kontrolovanou osobou podány nebyly.

V této věci bylo následně
vedeno správní řízení a kontrolované osobě byla za výše uvedená porušení  uložena sankce ve výši 250 000 Kč, která
již nabyla právní moci.Doporučení: Úřad doporučuje, aby si
společnosti před každou rozesílkou ověřily, zda jejich databáze elektronických
kontaktů pro zasílání obchodních sdělení skutečně obsahují pouze ty kontakty,
které jsou jejich zákazníky a současně neodmítly zasílání obchodních sdělení,
nebo se jedná o kontakty, které udělily se zasíláním obchodních sdělení
souhlas. Dále je vhodné za tímto účelem nastavit i příslušné kontrolní
mechanismy, aby byly případné chyby odhaleny co nejdříve. Každé obchodní sdělení musí obsahovat
informaci o tom, jak lze zasílání obchodních sdělení odmítnout. Ve vztahu
k zákazníkům musí být tato možnost dána jasně, zřetelně, jednoduše, zdarma
nebo na účet příslušné fyzické či právnické osoby.
 
KontextUmístění: Složky dokumentů > Mapa stránek > Hlavní menu > Dozorová a rozhodovací činnost > Ukončené kontroly > Kontroly za rok 2021 > Nevyžádaná obchodní sdělení - 1. pololetí > Obchodní společnostZobrazit aktuální dokumenty | archiv dokumentů | dokumenty včetně archivu


 
