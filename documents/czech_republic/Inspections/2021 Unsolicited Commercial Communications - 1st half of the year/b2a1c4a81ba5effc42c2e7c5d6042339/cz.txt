

Cesta: Titulní stránka > Hlavní menu > Dozorová a rozhodovací činnost Obchodní společnost
UOOU-01976/20
  
 
Kontrola byla zahájena na základě
75 stížností. Jejím předmětem bylo posouzení dodržování povinností
vyplývajících ze zákona č. 480/2004 Sb., o některých službách informační
společnosti, při šíření obchodních sdělení elektronickými prostředky, e-mailem. Předmětná obchodní sdělení
obsahovala nabídku různého spotřebního zboží s odkazy na internetové stránky
e-shopů, kde bylo toto zboží nabízeno. Odesílající e-mailové adresy, resp.
doménová jména, ze kterých byly tvořeny, nefungovaly jako samostatné webové
stránky, často se také obměňovaly. Vždy však byly tvořeny určitým souslovím,
které evokovalo výhodný nákup. Provozovatelem e-shopů, které zasílaná
obchodní sdělení propagovaly, byla z větší části kontrolovaná osoba, z menší
části, a to u obchodních sdělení zasílaných později, to byla další společnost,
která daný e-shop provozovala po kontrolované osobě. Nutno však dodat
souvislost, a to v osobě jednatele, který je u obou společností totožný. Za faktické
odesílatele pak byly označeny další tři společnosti, jelikož na ně byla
registrována odchozí doménová jména a v některých obchodních sděleních byly též
uváděny jako odesílatelé. Kontrolovaná osoba a také ostatní
společnosti, které předmětná obchodní sdělení odesílaly, byly vyzvány k
prokázání právního titulu k těmto rozesílkám. S ohledem na skutečnost, že kontrolovaná
společnost na zaslanou žádost ani po výzvě nereagovala, byla jí za porušení §
10 odst. 2 kontrolního řádu uložena sankce ve výši 50 000 Kč. Ostatní
oslovené společnosti sice reagovaly, nicméně z jejich vyjádření nevyplynulo, že
by právními tituly k zasílání obchodních sdělení disponovaly. Kontrolující tak konstatoval
porušení § 7 odst. 2 zákona č. 480/2004 Sb., tedy zasílání obchodních sdělení
bez předchozího souhlasu adresátů. Další porušení se týkalo § 7 odst. 4 písm.
b) zákona č. 480/2004 Sb., neboť obchodní sdělení neobsahovala informaci o
totožnosti odesílatele, jehož jménem se komunikace uskutečňuje. Společné řízení o přestupku pak
bylo vedeno se čtyřmi společnostmi. Jedné z nich, která vystupovala
v pozici šiřitele, v jehož prospěch jsou obchodní sdělení šířena,
byla uložena sankce ve výši 100 000 Kč. Třem dalším společnostem, které
vystupovaly v pozici faktických odesílatelů, byly uloženy sankce ve výši
100 000 Kč, 25 000 Kč a 20 000 Kč. Rozhodnutí již nabylo právní moci
a poté, co nabylo též vykonatelnosti, přičemž sankce uhrazeny nebyly, byly
uložené pokuty postoupeny k vymáhání příslušnému celnímu orgánu.
 
KontextUmístění: Složky dokumentů > Mapa stránek > Hlavní menu > Dozorová a rozhodovací činnost > Ukončené kontroly > Kontroly za rok 2021 > Nevyžádaná obchodní sdělení - 1. pololetí > Obchodní společnostZobrazit aktuální dokumenty | archiv dokumentů | dokumenty včetně archivu


 
