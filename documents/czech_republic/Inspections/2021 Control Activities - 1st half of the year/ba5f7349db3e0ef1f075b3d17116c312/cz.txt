

Cesta: Titulní stránka > Hlavní menu > Dozorová a rozhodovací činnost Kontrola zpracování osobních údajů v souvislosti s nahlížením do registru obyvatel
UOOU-03866/20
  
 
Kontrola byla zahájena na základě
stížnosti, jež směřovala proti postupu Policie ČR při využívání osobních údajů
z registru obyvatel (dále jen „ROB“), zejména s ohledem na
skutečnost, že Policií ČR byly na dotaz subjektu údajů postupně uváděny
rozlišné důvody pro využití údajů z ROB.

  Stěžovatel byl nejprve souhrnným
výpisem informován, že do ROB bylo nahlíženo v rámci silniční kontroly,
posléze mu bylo dopisem policejního prezidenta sděleno, že důvod byl uveden
chybně a nahlížení bylo realizováno s ohledem na potřebnost zjištění
adresy, na které měly být vyzvednuty kamerové záznamy dle předchozí domluvy
mezi Policií ČR a stěžovatelem. Stěžovatel však i následně uvedené zpochybnil. 

  V rámci úkonů
předcházejících kontrole pak bylo Úřadu sděleno, že důvodem pro nahlížení do
ROB bylo nutné zaznamenání osobních údajů stěžovatele v rámci spisového
materiálu příslušného trestního řízení. S ohledem na přetrvávající
nejasnosti rozhodl Úřad o zahájení kontroly a o nařízení místního šetření.

  Náhledem do spisového materiálu
Policie ČR a taktéž posouzením souvisejících dokumentů Úřad dospěl
k závěru, že pro konkrétní zpracování, tj. vyhledání osobních údajů
vztahujících se k osobě stěžovatele v ROB, Policie ČR nestanovila konkrétní
účel ve smyslu § 25 odst. 1 písm. a) zákona č. 110/2019 Sb., o zpracování
osobních údajů, a proto v tomto konkrétním případě předmětnou zásadu zpracování
osobních údajů (tj. stanovení konkrétního účelu pro toto zpracování) porušila.
Informace o stěžovateli nebyly součástí předmětného spisu trestního řízení.

  V průběhu kontroly vyplynulo, že
údaje o stěžovateli byly pouze sepsány na volný list papíru, který byl pro
další neupotřebení následně skartován. Kontrola prokázala, že stěžovatel byl ve
smyslu § 28 odst. 1 písm. a) zákona č. 110/2019 Sb., o zpracování osobních
údajů, chybně informován o účelu zpracování osobních údajů, které se ho týkají.

  Kontrolovaná osoba proti
kontrolním zjištěním nepodala námitky.

  Doplňující informace: V daném případě se Policie ČR nacházela v pozici
spravujícího orgánu. Jedná se o pojem zavedený Hlavou III zákona č.
110/2019 Sb., o zpracování osobních údajů. Toto ustanovení se použije při
zpracování osobních údajů, které je nezbytné pro plnění úkolu a výkon veřejné
moci spravujícího orgánu stanovených jinými zákony (mimo jiné např. zákonem č.
273/2008 Sb., o Policii České republiky) za účelem předcházení, vyhledávání a
odhalování trestné činnosti, stíhání trestných činů, výkonu trestů a ochranných
opatření, zajišťování bezpečnosti České republiky nebo zajišťování veřejného
pořádku a vnitřní bezpečnosti, včetně pátrání po osobách a věcech. 

 
 
KontextUmístění: Složky dokumentů > Mapa stránek > Hlavní menu > Dozorová a rozhodovací činnost > Ukončené kontroly > Kontroly za rok 2021 > Kontrolní činnost v oblasti ochrany osobních údajů - 1. pololetí > Policie ČR > Kontrola zpracování osobních údajů v souvislosti s nahlížením do registru obyvatelZobrazit aktuální dokumenty | archiv dokumentů | dokumenty včetně archivu


 
