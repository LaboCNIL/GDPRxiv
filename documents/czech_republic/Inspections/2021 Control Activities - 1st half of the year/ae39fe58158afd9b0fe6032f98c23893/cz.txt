

Cesta: Titulní stránka > Hlavní menu > Dozorová a rozhodovací činnost Kontrola zákonného titulu pro zpracování osobních údajů v souvislosti s testováním historických vozidel (UOOU-02990/20)
Zapsaný spolek
  
 
Kontrola byla
zahájena na základě stížnosti stěžovatele, ve které uvedl, že má podezření na
neoprávněné zpracování osobních údajů spolkem při testování
historických vozidel.

  Úřad zjistil, že spolek zpracovává osobní údaje žadatelů
za účelem testování historických vozidel na základě pověření dle § 79b odst. 2
zákona č. 56/2001 Sb., o podmínkách
provozu vozidel na pozemních komunikacích, a § 6 vyhlášky č.
355/2006 Sb., o stanovení způsobu a podmínek registrace, provozu, způsobu
a podmínek testování historických a sportovních vozidel, kdy bylo spolku k
testování uděleno oprávnění Mezinárodní federací historických vozidel. Podrobné postupy při zpracování
žádostí o testování historického vozidla jsou upraveny v § 6 vyhlášky
č.  355/2006 Sb. a její příloze č. 6, zejména v příloze č. 3 –
Vzor žádosti o provedení testování historického vozidla, ve které je také
uveden potřebný rozsah zpracovávaných osobních údajů. Podle bodu 6 přílohy č. 6
vyhlášky č. 355/2006 Sb. se žádost o provedení testování historického
vozidla vyplňuje ve čtyřech vyhotoveních. Jedno je určeno registru historických
vozidel, jedno si uchovává testovací komise ústavu, která testování provedla, další
vyhotovení se předává předsedovi příslušné krajské testovací komise a jedno
zůstává žadateli o testování historického vozidla.

  Kontrolující konstatovali, že zpracování osobních údajů za
účelem testování a registrace historického vozidla je prováděno na základě
právního titulu dle čl. 6 odst. 1 písm. c) obecného nařízení, neboť se jedná o
zpracování, které je nezbytné pro splnění právní povinnosti, která se na správce
osobních údajů vztahuje.

  Kontrolou nebylo zjištěno neoprávněné
zpracování osobních údajů při podávání žádostí o testování historických
vozidel. Stěžovatel byl o závěrech kontroly vyrozuměn. 
 
KontextUmístění: Složky dokumentů > Mapa stránek > Hlavní menu > Dozorová a rozhodovací činnost > Ukončené kontroly > Kontroly za rok 2021 > Kontrolní činnost v oblasti ochrany osobních údajů - 1. pololetí > Neziskový sektor > Kontrola zákonného titulu pro zpracování osobních údajů v souvislosti s testováním historických vozidel (UOOU-02990/20)Zobrazit aktuální dokumenty | archiv dokumentů | dokumenty včetně archivu


 
