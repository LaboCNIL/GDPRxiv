

Cesta: Titulní stránka > Hlavní menu > Dozorová a rozhodovací činnost Obchodní společnost

  
 

Kontrola dodržování povinností při šíření obchodních sdělení byla zahájena na základě 20 stížností, které Úřad obdržel. Obchodní sdělení byla odesílána prostřednictvím e-mailových zpráv a obsahovala nabídky spotřebního zboží, potravin a hraček společně s odkazy na internetové stránky několika internetových obchodů. Úřad na základě technické analýzy elektronických hlaviček předmětných e-mailových zpráv obsahujících obchodní sdělení, které byly součástí podaných stížností, zjistil, že všechny odesílající domény jsou registrovány na kontrolovanou osobu a byla zjištěna též jistá spojitost mezi kontrolovanou osobou a dalším subjektem, v jehož prospěch byla obchodní sdělení taktéž šířena.



Kontrolovaná osoba na oznámení o zahájení kontroly ani na opakované výzvy Úřadu nereagovala, v rámci kontroly nikterak nespolupracovala. Za neposkytnutí součinnosti jí byla uložena pořádková pokuta ve výši 25 000 Kč. 



S ohledem na skutečnost, že kontrolovaná osoba v průběhu kontroly neprokázala, že by disponovala souhlasy příslušných adresátů se zasíláním obchodních sdělení, konstatoval Úřad porušení § 7 odst. 2 zákona č. 480/2004 Sb., o některých službách informační společnosti. Dále Úřad konstatoval též porušení § 7 odst. 4 písm. b) zákona č. 480/2004 Sb., a to pro všechna předmětná obchodní sdělení, jelikož neobsahovala totožnost odesílatele, v jehož prospěch jsou obchodní sdělení šířena. V případě jednoho obchodního sdělení Úřad konstatoval též porušení § 7 odst. 4 písm. a) zákona č. 480/2004 Sb., jelikož dané obchodní sdělení nebylo řádně označeno.


Vzhledem k tomu, že za zasílání obchodních sdělení není odpovědný pouze faktický odesílatel, ale na základě objektivní odpovědnosti také ten, v jehož prospěch je obchodní sdělení zasíláno, konstatoval Úřad porušení § 7 odst. 2 zákona č. 480/2004 Sb. také u této společnosti, a to v případě obchodních sdělení, která byla v její prospěch zasílána. Tato společnost se v rámci kontroly, stejně jako kontrolovaná osoba, nevyjádřila a požadovanou součinnost neposkytla, za což jí byla uložena pořádková pokuta ve výši 25 000 Kč. 



Kontrolovaná osoba námitky proti protokolu o kontrole nepodala. V dané věci tak Úřad zahájí příslušné řízení o přestupku.

 
KontextUmístění: Složky dokumentů > Mapa stránek > Hlavní menu > Dozorová a rozhodovací činnost > Ukončené kontroly > Kontroly za rok 2020 > Nevyžádaná obchodní sdělení - 1. pololetí > Obchodní společnostZobrazit aktuální dokumenty | archiv dokumentů | dokumenty včetně archivu


 
