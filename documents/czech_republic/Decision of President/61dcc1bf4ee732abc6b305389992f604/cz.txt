ÚŘAD PRO OCHRANU OSOBNÍCH ÚDAJŮ 
Pplk. Sochora 27, 170 00 Praha 7 
tel.: 234 665 111, fax: 234 665 444 
posta@uoou.cz, www.uoou.cz  

*UOOUX00DR4MD* 

 
 
Čj. UOOU-00136/19-31 

 

 
 
 
 
 
 
 
 
 
 

ROZHODNUTÍ 

 
Předsedkyně  Úřadu  pro  ochranu  osobních  údajů  jako  odvolací  orgán  příslušný  podle  § 10 
a § 152 odst. 2 zákona č. 500/2004 Sb., správní řád, a dále podle § 10 odst. 1 písm. a) a § 12 
odst.  1  zákona  č. 480/2004  Sb.,  o některých  službách  informační  společnosti  a o změně 
některých zákonů, rozhodla podle § 152 odst. 6 písm. b) správního řádu takto: 
 
Rozklad  podaný  obviněnou,  společností  XXXXXX,  proti  rozhodnutí  Úřadu  pro  ochranu 
osobních  údajů  čj. UOOU-00136/19-25  ze  dne  21.  června  2019,  se  zamítá  a napadené 
rozhodnutí se potvrzuje.  

 
 

Odůvodnění 

 

Rozhodnutím čj. UOOU-00136/19-25 ze dne 21. června 2019 (dále též jen „rozhodnutí“) byla 
obviněná  společnost  XXXXXX  (dále  jen  „obviněná“),  uznána  vinnou  ze  spáchání  přestupků 
podle § 11 odst. 1 písm. a) bod 1 a 2 zákona č. 480/2004 Sb., o některých službách informační 
společnosti a o změně některých zákonů, neboť neoprávněně šířila ve výroku specifikovaná 
obchodní sdělení bez právního titulu a bez řádného označení. Za popsané deliktní jednání jí 
byla uložena pokuta ve výši 120.000 Kč.  
 
Proti  rozhodnutí  podala  obviněná  společnost  v zákonné  lhůtě  rozklad.  Prvně  a především 
rozporovala  závěr,  že  nedisponuje  souhlasy  se  zasílanými  obchodními  sděleními.  V této 
souvislosti uvedla, že doložila náhledy do databáze, které mají souhlas prokazovat, přičemž 
tyto nemohou být podvrh, neboť je správní orgán prvního stupně prohlížel spolu se zástupcem 
obviněné v režimu online v prostorách Úřadu. Dále se vyjádřila k e-mailové adrese XXXXXX. 
V tomto případě měla jednoznačně doložit, že z uvedeného e-mailu byla zaslána poptávka po 
službách společnosti, která má u ní založený a provozovaný web, přičemž odesláním formuláře 
o poptávce uživatel odsouhlasil zasílání žádosti o hodnocení dané společnosti. Dále sdělila, že 
u všech ostatních e-mailových adres upravila obchodní podmínky a všechny adresy v databázi 
jsou součástí webových stránek, které si uživatelé v systému sami vytváří. Nově též ukládá IP 

adresu,  z níž  registrace  vznikla.  V další  části  obviněná  popsala  postup  při  registraci,  zasílání 
sdělení, možnosti odhlášení ze systému a smazání či úpravě prezentace. Závěrem obviněná 
konstatovala,  že  jsou  pouze  malá  firma  a výše  pokuty  je  pro  ně  velmi  zásadní,  přičemž 
předchozí  dvě  pokuty  byla  nucena  zaplatit,  neboť  jednatel  společnosti  nemohl  z důvodu 
nemoci včas reagovat.  
 
Odvolací  orgán  přezkoumal  napadené  rozhodnutí  v celém  rozsahu,  včetně  procesu,  který 
předcházel jeho vydání, a dospěl k následujícím závěrům. 
 
Ze správní dokumentace vyplývá, že obviněná společnost šířila ve výroku blíže specifikovaná 
obchodní  sdělení  ve  smyslu  §  2  písm.  f)  zákona  č. 480/2004  Sb.,  přičemž  toto  žádným 
způsobem  nezpochybňuje.  Odvolací  orgán  se  tedy  prvně  zabýval  existencí  právního  titulu 
k takovému šíření.  
 
Z dikce zákona č. 480/2004 Sb. vyplývá, že odesílatel obchodních sdělení musí prokázat, že 
disponuje souhlasem adresáta obchodního sdělení, případně, že adresátem je jeho zákazník 
ve smyslu § 7 odst. 3 zákona č. 480/2004 Sb. Důkazní břemeno tak leží na jeho straně, přičemž 
všichni  stěžovatelé  jednotně  uvedli,  že  obviněné  souhlas  nikdy  neudělili  a nejsou  ani  jejími 
zákazníky. Obviněná však na výzvu Úřadu předložila pouze printscreeny z databáze, v níž jsou 
vedeni jednotliví stěžovatelé, a to včetně data jejich údajné registrace na webových stránkách 
obviněné  spolu  s veřejně  dostupnými  údaji.  K obchodnímu  sdělení  zaslanému  uživateli 
e-mailové  adresy  XXXXXX  uvedla,  že  tento  zřejmě  udělil  souhlas  využitím  blíže 
nespecifikovaného  kontaktního  formuláře.  Přestože  obviněná  znění  souhlasu  ani  samotné 
jeho  udělení  žádným  způsobem  nedoložila  a současně  se  v rámci  řízení  před  správním 
orgánem prvního stupně vyjádřila v tom smyslu, že se tak pouze domnívá, že mohlo k udělení 
tohoto  (neurčitého)  souhlasu  dojít,  a to  s ohledem  na  obsahové  znění  obchodního  sdělení, 
odvolací orgán zvláště zdůrazňuje, že souhlas zakomponovaný do obchodních podmínek, bez 
jehož udělení navíc nelze službu se šířením obchodních sdělení přímo nesouvisející využít, by 
zřejmě nebylo možno považovat ani za svobodně udělený. Současně odvolací orgán považuje 
za nezbytné uvést, že tvrzení o pouhém požadavku hodnocení služeb třetí osoby neodpovídá 
obsahu  zaslaného  obchodního  sdělení,  neboť  vedle  vybízení  k hodnocení  prezentace  třetí 
osoby je ve sdělení taktéž propagována činnost obviněné. 
 
Pokud jde o doložené snímky obrazovky z databáze obviněné, lze konstatovat, že ačkoliv je 
pravdou, že mohou být relativně snadno vykonstruovány (k tomu srov. rozsudek Nejvyššího 
správního  soudu  čj.  9  As  183/2017-41  ze  dne  31.  července  2018,  podle  něhož  prostý 
printscreen,  je-li  zpochybněn  a není-li  podložen  dalšími  důkazy,  je  v zásadě  nedostatečným 
k prokázání tvrzených skutečností), to není v tomto případě přímo relevantní. Podstatné totiž 
je, že i kdyby reflektovaly skutečný obsah databáze obviněné, o čemž nelze v tomto případě 
shledat důvodné pochybnosti, samotný výpis obsahující v zásadě veřejně dostupné informace 
bez  dalšího  neprokazuje  reálnou  existenci  právního  vztahu  uživatele  a obviněné,  a to  ať  už 
udělený  souhlas  či  zákaznický  vztah.  Zejména  ne  potom  za  situace,  kdy všichni  stěžovatelé 
jednotně  registraci  či  jakýkoliv  jiný  vztah  k obviněné  důrazně  popírají,  což  uživatel  e-mailu 
XXXXXX doložil celou řadou předchozích odmítnutí jakékoliv spolupráce či zasílání obchodních 
sdělení,  která  adresoval  obviněné  společnosti.  Poukázat  lze  i na  nepravděpodobnost 
registrace uživatelů do kategorií služeb, jež neposkytují a s jejichž činností ani jinak nesouvisí. 
Uživatel XXXXXX dle svého vyjádření provozuje živnost zaměřenou na vývoj software, zatímco 

2/4 

v databázi  obviněné  je  veden  v kategorii  strojírenství.  Sám uvedl,  že by se  tímto způsobem 
určitě nikdy nezaregistroval. Obdobně ze spisové dokumentace vyplývá, že uživatel e-mailu 
XXXXXX  provozuje  počítačový  servis,  nicméně  obviněnou  je  evidován  např.  v kategoriích 
lisovací  či  potravinářské  techniky.  Z úřední  činnosti  je  odvolacímu  orgánu  též  známo,  že 
v případě obviněné lze obdobných případů chybných (údajných) registrací nalézt více. Na totéž 
poukazoval  např.  uživatel  e-mailové  adresy  XXXXXX,  na  jehož  adresu  směřované  obchodní 
sdělení bylo kromě jiného předmětem správního řízení sp. zn. UOOU-07544/17.  
 
Ohledně  relevance  předkládaných  údajů  z  databáze  dospěl  dále  odvolací  orgán  k těmto 
zjištěním.  Dle  obchodního  sdělení  ze  dne  24.  března  2017  adresovaného  uživateli 
elektronického kontaktu XXXXXX byl uživatel k tomuto dni registrován v kategoriích: „Stroje 
a zařízení Kolín“, zatímco z obchodního sdělení ze dne 30. listopadu 2017 vyplývá, že v tento 
den  byl  již  veden  v kategoriích:  „Stroje  a zařízení  Kolín,  Automatizační  technika,  Lisovací 
technika Kolín, Potravinářská technika Kolín“. Dle výpisu z databáze, který obviněná v rámci 
svého  vyjádření  poskytla  k e-mailovému  kontaktu  XXXXXX  mělo  však  k poslední  aktualizaci 
profilu dojít dne 12. srpna 2016. Zcela evidentně tak musel být profil aktualizován, aniž by to 
záznam o aktualizaci údajů v databázi jakkoli reflektoval, přičemž současně je třeba zdůraznit, 
že  se  tak  stalo  v době,  kdy  tento  uživatel  již  opakovaně  požadoval  výmaz  svého  profilu 
a odmítal zasílání  obchodních  sdělení.  Obdobně odvolací  orgán poukazuje  na  nesrovnalosti 
v době údajné registrace příslušného uživatele. Dle doložených údajů z databáze se uživatel 
XXXXXX  měl  registrovat  dne  3.  května  2010,  nicméně  jak  stěžovatel  doložil  v rámci 
korespondence s Úřadem, v katalogu obviněné byl veden, jakož mu i obchodní sdělení byla 
zasílána,  minimálně  od  roku  2008  –  tedy  před  údajnou  registrací.  Jde  tak  o další  z důvodů 
vedoucí  odvolací  orgán  k pochybnostem  nad  relevancí  údajů  zaznamenaných  v databázi 
za účelem prokázání skutečného vztahu s adresáty obchodních sdělení.   
 
Kromě  předložených  snímků  obrazovky  z databáze  však  obviněná  žádné  další  skutečnosti 
k podpoře svých tvrzení o udělení souhlasu či existenci zákaznického vztahu nedoložila – např. 
e-maily  potvrzující  udělení  souhlasu  (tzv.  double  opt-in)  či  uhrazené  faktury.  Konkrétně  lze 
opět poukázat na skutečnosti doložené uživatelem XXXXXX. Ten byl v obchodním sdělení ze 
dne  7.  srpna  2017  informován,  že  jeho  kompletní  prezentace  byla  ukončena  a opětovná 
aktivace je podmíněna úhradou poplatku ve výši 3.327,50 Kč. Aktivace kompletní prezentace 
ani jakákoliv úhrada faktury však nebyla obviněnou doložena.  
 
S ohledem na vše výše uvedené se lze ztotožnit s názorem správního orgánu prvního stupně, 
a sice že obviněná společnost neprokázala řádný titul k šíření ve výroku blíže konkretizovaných 
obchodních sdělení. 
 
Závěrem  se  odvolací  orgán  zabýval  výší  pokuty.  Její  přiměřenost  především  nyní  nelze 
hodnotit  jen  s ohledem  na  množství  neoprávněně  zaslaných  obchodních  sdělení.  Odvolací 
orgán  zdůrazňuje,  že  druh  a výše  sankce  by  měly  odrážet  povahu  a závažnost  spáchaného 
deliktu,  přičemž  tyto  charakteristiky  je  třeba  posuzovat  ve  vzájemné  souvislosti  tak,  aby 
ukládaná  sankce  vedle  svého  represivního  charakteru  též  vedla  obviněnou  k nápravě 
a předcházela dalšímu problematickému chování. 
Vzhledem k tomu, že byla s obviněnou již vedena celá řada předchozích řízení v obdobné věci 
– konkrétně kontroly sp. zn. INSP4-6920/08 a sp. zn. INSP4-3232/09 (v napadeném rozhodnutí 
se objevuje zřejmá chyba v psaní, kdy je nesprávně uvedena sp. zn. UOOU-3232/09) a dále 

3/4 

správní řízení o pokutě sp. zn. UOOU-07195/16 (uložena pokuta ve výši 25.000 Kč), následně 
sp.  zn.  UOOU-07544/17  (uložena  pokuta  37.000  Kč)  a posledně  sp.  zn.  UOOU-00752/18 
(uložena  pokuta  69.000  Kč).  V rámci  všech  výše  uvedených  řízení  dospěl  správní  orgán 
k závěru  o porušení  zákona  č. 480/2004  Sb.,  neboť  obviněná  neoprávněně  šířila  obchodní 
sdělení, k čemuž absentoval jakýkoliv právní titul. Obviněná si tak svých povinností v oblasti 
nevyžádané reklamy musela být zcela evidentně vědoma, nicméně veškerá dosavadní řízení, 
a to  včetně  ukládaných  pokut,  nevedla  k nápravě  závadných  praktik  obviněné.  Za  zásadní 
potom odvolací orgán též považuje zjevný nezájem k právům uživatelů – konkrétně uživatele 
elektronické  adresy  XXXXXX,  jenž  řadu  let  usiloval  o ukončení  obtěžující  korespondence, 
a i přes  několikeré  ujištění  ze  strany  obviněné,  že  již  obtěžován  nebude,  k žádné  pozitivní 
změně nedošlo. 
 
Odvolací orgán tak uloženou pokutu považuje za adekvátní a řádně odůvodněnou. Současně 
se  pohybuje  v zákonných  mezích,  spíše  při  samé  spodní  hranici  možné  zákonné  sazby.  Ze 
založených  účetních  závěrek  obviněné  ve  sbírce  listin  obchodního  rejstříku  ani  nikterak 
nevyplývá, že by ji bylo možno považovat za likvidační, a proto i v tomto bodě odvolací orgán 
konstatuje, že neshledal jakákoliv pochybení správního orgánu prvního stupně.  
 
Po  celkovém  přezkoumání  pak  odvolací  orgán  neshledal  rozhodnutí  nezákonným,  ani 
neshledal žádná pochybení v postupu, který předcházel vydání rozhodnutí. Na základě všech 
uvedených skutečností proto odvolací orgán argumentaci obviněné odmítl a rozhodl tak, jak 
je uvedeno ve výroku tohoto rozhodnutí. 
 
Poučení: 

Proti  tomuto  rozhodnutí  se  podle  ustanovení  §  91  odst.  1  zákona 
č. 500/2004 Sb., správní řád, nelze odvolat. 

 
 
Praha 20. prosince 2019 
 
 

 
 
 

 

otisk úředního razítka 

JUDr. Ivana Janů 

předsedkyně 

(podepsáno elektronicky) 

4/4 

