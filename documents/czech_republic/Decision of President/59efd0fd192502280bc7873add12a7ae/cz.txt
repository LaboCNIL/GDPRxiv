                                                                  *UOOUX009O170* 

Čj. UOOU-04225/16-12  

 
 
 
 
 
 
 

 

ROZHODNUTÍ 

 
 
Předsedkyně  Úřadu  pro  ochranu  osobních  údajů,  jako  odvolací  orgán  příslušný  podle  § 2, 
§ 29 a § 32 zákona č. 101/2000 Sb., o ochraně osobních údajů a o změně některých zákonů, 
a podle  §  10  a  §  152  zákona  č. 500/2004 Sb.,  správní  řád,  rozhodla  dne  12. srpna  2016 
podle § 152 odst. 5 písm. a) ve spojení s § 90 odst. 1 písm. a) zákona č. 500/2004 Sb. takto: 

 

 

 
Rozhodnutí  Úřadu  pro  ochranu  osobních  údajů  zn.  UOOU-04225/16-6  ze  dne  17.  května 
2016,  kterým  byla  účastníkovi  řízení,  statutárnímu  městu  Plzeň,  se  sídlem  náměstí 
Republiky 1/1,  301  00    Plzeň  -  Vnitřní  Město,  IČ:  00075370,  v souvislosti  se  zpracováním 
osobních  údajů  žadatelů  o  uzavření  nájemní  smlouvy  týkající  se  bytových  jednotek  ve 
vlastnictví  města,  uložena  pokuta  za  porušení  povinnosti  stanovené  v  §  5  odst.  1  písm.  d) 
zákona  č.  101/2000  Sb.  a  tedy  spáchání  deliktu  dle  §  45  odst.  1  písm.  c)  zákona 
č. 101/2000 Sb. ve výši 18.000 Kč, se ruší a řízení se zastavuje.  
 
 

Odůvodnění 

 
 
Správní řízení bylo zahájeno příkazem Úřadu pro ochranu osobních údajů (dále jen „Úřad“), 
kterým  byla  účastníkovi  řízení,  statutárnímu  městu  Plzeň  uložena  pokuta  za  spáchání 
správního deliktu dle § 45 odst. 1 písm. c) zákona č. 101/2000 Sb. pokuta ve výši 20.000 Kč 
a povinnost nahradit náklady řízení. Tento příkaz byl účastníku řízení doručen dne 15. dubna 
2016.  
 
Podkladem pro zahájení řízení byl protokol o kontrole čj. UOOU-04736/14-7 ze dne 14. října 
2014 pořízený podle zákona č. 101/2000 Sb. a zákona č. 255/2012 Sb., o kontrole (kontrolní 
řád),  inspektorkou  Úřadu  JUDr.  Jiřinou  Rippelovou  v  rámci  kontroly  provedené  u  účastníka 
řízení  ve  dnech  18.  června  až  13.  října  2014,  včetně  spisového  materiálu  shromážděného 
v průběhu  této  kontroly,  a  dále  protokol  o  kontrole  čj.  UOOU-03739/15-16  ze  dne  1.  února 
2016  pořízený  inspektorem  Úřadu  PhDr.  Petrem  Krejčím  v  rámci  kontroly  provedené 
u účastníka řízení ve dnech 16. prosince 2015 až 1. února 2016, včetně spisového materiálu 
shromážděného  v  průběhu  této  kontroly,  a  vyřízení  námitek  proti  kontrolním  zjištěním 
předsedkyní Úřadu čj. UOOU-03739/15-20 ze dne 21. března 2016.  
 
Dne  21.  dubna  2016  byl  Úřadu  doručen  odpor  účastníka  řízení  proti  výše  uvedenému 
příkazu.  V  souladu  s  §  150  odst.  3  správního  řádu  byl  podaným  odporem  příkaz  zrušen 
a správní orgán pokračoval ve správním řízení. 

 
 

 

 
Dne  17.  května  2016  bylo  vydáno  rozhodnutí  čj.  UOOU-04225/16-6,  jímž  byla  účastníkovi 
řízení  za  spáchání  správního  deliktu  podle  §  45  odst.  1  písm.  c)  zákona  č.  101/2000  Sb., 
v souladu  s ustanovením  §  45  odst.  3  zákona  č.  101/2000  Sb.,  uložena  pokuta  ve  výši 
18.000 Kč a povinnost náhrady nákladů řízení.   
 
Deliktní  jednání  bylo  shledáno  v tom,  že  účastník  řízení  v  souvislosti  se  zpracováním 
osobních  údajů  žadatelů  o  uzavření  nájemní  smlouvy  týkající  se  bytových  jednotek  ve 
vlastnictví statutárního města Plzně jako správce osobních údajů podle § 4 písm. j) zákona 
č. 101/2000  Sb.  zpracovával  nejméně  od  1.  ledna  2014  do  9.  července  2014  osobní  údaje 
přesně  nezjištěného  počtu  subjektů  údajů,  v  rozsahu  informace,  že  výpis  z  rejstříku  trestů 
žadatele neobsahuje údaj o odsouzení za úmyslný trestný čin, a dále citlivé údaje, v rozsahu 
informace, že výpis z rejstříku trestů žadatele obsahuje údaj o odsouzení za úmyslný trestný 
čin, čímž porušil povinnost stanovenou v § 5 odst. 1 písm. d) zákona č. 101/2000 Sb., tedy 
povinnost  správce  shromažďovat  osobní  údaje  odpovídající  pouze  stanovenému  účelu 
a v rozsahu nezbytném pro naplnění stanového účelu. 
 
Proti  rozhodnutí  správního  orgánu  prvního  stupně  čj.  UOOU-04225/16-6  podal  účastník 
řízení  prostřednictvím  svého  právního  zástupce  včasný  rozklad,  doručený  Úřadu  dne 
31. května 2016. 
 
V podaném  rozkladu  účastník  řízení  argumentuje,  že  je  účastník  řízení  sankcionován  za 
postup  dle  původních  interních  směrnic  účinných  v době  první  kontroly.  Účastník  řízení  byl 
na  tento  chybný  postup  v  rámci  první  kontroly  upozorněn.  V  průběhu  kontroly  došlo  proto 
k novelizaci  interních  směrnic  účastníka  řízení.    Dle  novelizace  směrnice  QS  63-05  a  dále 
instrukce QI 63-05-09, která byla schválena Radou města Plzně dne 14. srpna 2014 a jejíž 
účinnost  je  stanovena  dnem  1.  září  2014,  nemusí  již  přihláška  žadatele  o  nájem  bytu 
obsahovat  výpis  z  rejstříku  trestů.  Zájemci  o  nájem  bytu,  dle  bodu  5.4.1.2.1  musí  přiložit 
k žádosti  čestné  prohlášení  své  a  všech  dalších  povinných  osob  (další  případní  společní 
nájemci),  ve  kterém  bude  uvedeno,  že  jejich  výpis  z  rejstříku  trestů  neobsahuje  údaj 
o odsouzení za úmyslný trestný čin, v opačném případě že mají alespoň písemné potvrzení 
dle  článku  5.4.1.2.1.  odst.  2.  V tomto  článku je  uvedeno  že,  pokud  byl  žadatel  nebo  osoba 
povinná pravomocně odsouzeni za úmyslný trestný čin, mohou předložit písemné potvrzení 
od  sociálního  pracovníka,  probačního  pracovníka  či  sociálního  kurátora  o dlouhodobé 
spolupráci  (která  trvala  minimálně  po  dobu  šesti  měsíců),  v  jejímž  rámci  žadatel  aktivně 
spolupracoval na řešení své životní situace vedoucí ke změně svého dosavadního způsobu 
života.  Organizace  vydávající  toto  potvrzení  popíše  míru  a  účel  spolupráce,  včetně 
kvalitativních indikátorů změny. Pak může být na žadatele při žádosti o byt pohlíženo stejně 
jako na žadatele s čistým výpisem z evidence rejstříku trestů, tedy osobu bezúhonnou. Výpis 
z  rejstříku  trestů  tak  žadatelé  o  byt  poskytnou  k  nahlédnutí  pracovníkovi  odboru  bytového, 
který  poznamená  do  spisu,  že  údaje  souhlasí  s  čestným  prohlášením.  Výpisy  z  rejstříku 
trestů si účastník řízení nenechává, nepořizuje jejich kopie, ani pozitivní výpisy neopisuje.  
 
Kontrolující  inspektorka  v protokolu  o  kontrole  čj.  UOOU-04736/14-7  ze  dne  14.  října  2014 
konstatovala,  že  podle  této  novelizované  verze  výše  uvedených  interních  předpisů  již 
nedochází  ke  zpracování  citlivých  osobních  údajů.  Vzhledem  k  tomu,  že  dle  názoru 
kontrolující  inspektorky  v  průběhu  kontroly  došlo  k  nápravě  protiprávního  stavu,  bylo  dle 
§ 40a zákona č. 101/2000 Sb. upuštěno od uložení sankce za správní delikt. Účastník řízení 
v rozkladu  poukazuje  na  skutečnost,  že  přestože  bylo  v závěru  kontroly  v roce  2014  od 
potrestání účastníka řízení za správní delikt upuštěno s tím, že protiprávní stav byl napraven, 
účastník řízení je za toto své jednání po roce a půl Úřadem sankcionován.  
 

 

2/6 

Dle  účastníka  řízení  je  irelevantní  argumentace  v odůvodnění  rozhodnutí  správního  orgánu 
prvního  stupně,  a  sice  že  deliktní  jednání  účastníka  řízení  bylo  natolik  závažné,  že  nemělo 
dojít  ze  strany  kontrolního  orgánu  k upuštění  od  sankce,  neboť  tím  došlo  k porušení 
směrnice  Úřadu  č.  5/2014  Sb.  Jedná  se  totiž  o  interní  předpis,  který  není  nijak  právně 
závazný pro osoby mimo Úřad. Podle názoru účastníka řízení nelze konstatovat, že upuštění 
od  potrestání  bylo  provedeno  v souladu  s platnou  právní  úpravou,  avšak  nikoliv  s interním 
předpisem,  a  proto  je  účastníkovi  řízení  za  totožné  jednání  uložena  sankce.  Jedná  se 
o porušení  zásady  zákonnosti,  neboť  uvedený  postup  je  v rozporu  s  §  46  odst.  3  zákona  
101/2000 Sb. a dále se zásadou ochrany práv nabytých v dobré víře. Účastník řízení byl na 
základě kontrolního závěru uvedeného v protokolu o kontrole čj. UOOU- 04736/14-7 ze dne 
14. října 2014 v dobré víře, že jedná v souladu se zákonem a že jeho jednání nebude nijak 
sankcionováno.  Odůvodněním  rozhodnutí  správního  orgánu  prvního  stupně,  které  dle 
účastníka řízení nemá legislativní oporu a samo představuje radikální změnu postupu Úřadu, 
došlo k narušení zásady legitimního očekávání a principu právní jistoty.   
 
Účastník  řízení  dále  argumentuje  zánikem  odpovědnosti  právnické  osoby  (prekluzí)  za 
správní delikt dle ustanovení § 46 odst. 3 zákona  101/2000 Sb., neboť dle výroku rozhodnutí 
docházelo  k páchání  správního  deliktu  v období  od  1.  ledna  2014  do  9.  července  2014 
a správní  řízení  o  něm  bylo  zahájeno  příkazem  správního  orgánu  prvního  stupně  ze  dne 
15. dubna 2016, doručeném účastníkovi řízení téhož dne.   
 
Dále účastník řízení uvádí, že doba protiprávního jednání je vymezená ve výroku rozhodnutí 
jako období od 1. ledna 2014 do 9. července 2014, avšak v odůvodnění rozhodnutí je jednou 
tato doba trvání protiprávního jednání znovu uvedena, podruhé však správní orgán prvního 
stupně  konstatuje,  že  k porušování  povinnosti  stanovené  v  §  1  písm. d)  zákona 
č. 101/2000 Sb.  docházelo  i  nadále,  neboť  se  jednalo  o  pokračující  správní  delikt  tvořený 
jednotlivými  dílčími  útoky  (tj.  postupným  shromažďováním  osobních  údajů  jednotlivých 
žadatelů).  K  tomuto shromažďování  osobních  údajů  docházelo  ještě  v době  druhé kontroly 
Úřadu, probíhající od 16. prosince 2015 do 1. února 2016. Tato část odůvodnění rozhodnutí, 
která  vymezuje  období  trvání  správního  deliktu  v zásadním  rozporu  s výrokovou  částí,  činí 
dle účastníka řízení rozhodnutí správního orgánu prvního stupně nesrozumitelným.  
 
Účastník  řízení  se  domnívá,  že  samotný  závěr  správního  orgánu  prvního  stupně 
o pokračujícím  správním  deliktu  je  s ohledem  na  nestejnost  jednotlivých  dílčích  útoků  na 
právem  chráněný  zájem  nesprávný.  Dle  účastníka  řízení  nebyl  v prvém  případě  (po  první 
kontrole)  naplněn  materiální  znak  správního  deliktu  a  z tohoto  důvodu  se  o  pokračující 
správní  delikt  jednat  nemohlo,  i  když  by  byly  naplněny  všechny  formální  znaky  tohoto 
správního  deliktu.  Účastník  řízení  též  poukazuje  v této  souvislosti  na  základní  zásadu 
správního trestání „v pochybnostech ve prospěch pachatele“. 
 
Závěrem, s ohledem na výše uvedené, navrhuje účastník řízení rozhodnutí správního orgánu 
prvního  stupně  čj.  UOOU-04225/16-6  ze  dne  17.  května  2016  pro  jeho  nezákonnost, 
nesrozumitelnost a nepřezkoumatelnost zrušit. 
 
Odvolací  orgán  přezkoumal  napadené  rozhodnutí  v celém  rozsahu,  včetně  procesu,  který 
předcházel jeho vydání, a dospěl k následujícím závěrům.  
 
Předem  je  třeba  zdůraznit  skutečnost,  že  kontrolní  závěr  učiněný  inspektorem  Úřadu 
v konkrétním  posuzovaném  případě  sám  o  sobě  nezakládá  setrvalou  správní  praxi  Úřadu. 
Pouze  v kontextu  setrvalé  správní  praxe  je  možné  míru  naplnění  principu  legitimního 
očekávání objektivně posuzovat. Pokud jeden inspektor Úřadu určité jednání neposoudí jako 
porušení zákona, není jeho závěr automaticky závazný pro další inspektory Úřadu, tím spíše, 
že  nebyl  přezkoumán  nadřízeným  správním  orgánem, tedy  předsedkyní  Úřadu.  Při  aplikaci 

 

3/6 

pravidel  ochrany  osobních  údajů  v rámci  kontroly,  kde  z velké  části  záleží  na  správním 
uvážení  kontrolujícího  inspektora,  může  situace,  kdy  je  tentýž  posuzovaný  případ  odlišně 
právně  posouzen,  s ohledem  na  konkrétní  aspekty  daného  případu  nastat,  byť  by  se  mělo 
jednat o situaci ojedinělou.  
 
Je  taktéž  nutno  doplnit,  že  na  základě  výsledku  předchozí  kontroly  s ne  zcela  přesným 
právním  posouzením  nebyla  kontrolovanému  uložena  žádná  opatření  k nápravě  či  sankce, 
jinak  řečeno  nebylo  vydáno  žádné  správní  rozhodnutí,  kterým  by  bylo  zasaženo  do  práv 
kontrolovaného.  Na  základě  změny  právního  posouzení  tak  nebylo  nutné,  resp.  možné 
přistoupit k mimořádnému přezkumnému řízení dle § 94 a násl. správního řádu.   
 
Princip  legitimního  očekávání  jako  základní  zásada  činnosti  správních  orgánů  tedy  dle 
názoru  odvolacího  orgánu  nebyl  narušen.  Na  druhé  straně  je  nutno  konstatovat,  že 
k oslabení právní jistoty účastníka řízení došlo, když je nyní postihován za jednání, o kterém 
se  díky  kontrolnímu  závěru  učiněnému  v protokolu  o  kontrole  ze  dne  14.  října  2014 
a navazujícímu  postupu  inspektorky  Úřadu  domníval,  že  je  v  souladu  s právem.  Tato 
skutečnost  navíc  oslabuje  naplnění  materiální  stránky  skutkové  podstaty  správního  deliktu, 
byť k zásahu do právem chráněných zájmů s relevantní mírou společenské škodlivosti došlo. 
 
Co  se  týče  otázky  posouzení  správního  deliktu  a  jeho  prekluze,  odvolací  orgán  nejprve 
obecně konstatuje,  že  v České  republice  neplatí  žádný  zákon, který  by  obsahoval  obecnou 
úpravu (kodifikaci) trestání za správní delikty, proto je správní právo deliktní označováno za 
tzv.  „soudcovské  právo“.  Soud  tak  při  rozhodování  případů  z této  oblasti  správního  práva 
využívá  analogie  práva,  jejíž  přípustnost  odůvodňuje  Nejvyšší  správní  soud  následovně: 
„Použití  analogie  ve  správním trestání  je  přípustné,  a  to  v  omezeném  rozsahu,  pouze  tam, 
kdy  to,  co  má  být  aplikováno,  určitou  otázku  vůbec  neřeší,  nevede-li  takový  výklad  k  újmě 
účastníka  řízení  a  ani  k  újmě  na  ochraně  hodnot,  na  jejichž  vytváření  a ochraně  je  veřejný 
zájem“  (rozsudek  NSS  ze  dne  16.  4.  2008,  čj.  1  As  27/2008-67).  Takovým  případem  je 
i pokračování v páchání správního deliktu, přičemž pokračování je forma páchání správního 
deliktu.  
 
Pokračování  trestného  činu  je  obecnou  kategorií  (obecným  právním  institutem),  která  by 
měla být aplikována ve všech oblastech protiprávních veřejnoprávních deliktů s ohledem na 
jednotu  právního  řádu.  Pokračováním  v  trestném  činu,  a  analogicky  i  správního  deliktu,  se 
dle  ustanovení  §  116  zákona č.  40/2009  Sb.,  trestní  zákoník, rozumí  takové  jednání,  jehož 
jednotlivé  dílčí  útoky  vedené  jednotným  záměrem  naplňují,  byť  i  v  souhrnu,  skutkovou 
podstatu  stejného  deliktu,  jsou  spojeny  stejným  nebo  podobným  způsobem  provedení 
a blízkou souvislostí časovou a souvislostí v předmětu útoku. Jde tedy o postupné páchání 
správně-trestné činnosti v určitém čase více dílčími akty. Pokračování ve správním deliktu je 
ovšem  nutné  odlišit  od  správních  deliktů  trvajících,  pro  které  je  rovněž  charakteristická 
mnohost  útoků  anebo  udržování  protiprávního  stavu  po  určitou  dobu.  Posouzení  více  aktů 
pachatele  jako  pokračujícího  trestného  činu  předpokládá,  že  v  jeho  jednání  lze  rozlišit 
jednotlivé dílčí útoky.  
 
Správní  orgán  prvního  stupně  v odůvodnění  svého  rozhodnutí  v této  souvislosti  uvádí,  že 
„přestože  účastník  řízení  po  první  provedené  kontrole  učinil  jisté  změny  ohledně  způsobu 
zpracovávání  informací,  tj.  nežádal  přímo  výpis  z  rejstříku  trestů,  ale  žadatel  musel  připojit 
k přihlášce  čestné  prohlášení  týkající  se  obsahu  jeho  rejstříku  trestů,  jehož  výpis  pouze 
předloží  k  nahlédnutí  a  ověření,  zda  se  v  něm  obsažené  údaje  shodují  s  čestným 
prohlášením,  stále  se  jedná  o  zpracování  osobních,  resp.  citlivých  údajů  v  podstatě 
totožného  rozsahu  jako  v  předešlém  případě.  Je  totiž  zřejmé,  že  účastník  řízení  má  při 
takovém postupu ve svém důsledku k dispozici zcela shodné a stejně relevantním způsobem 
ověřené  informace  o  tom,  zda  žadatel  spáchal  či  nespáchal  úmyslný  trestný  čin.  Údaje 

 

4/6 

o neodsouzení  či  odsouzení  žadatele  o  přidělení  obecního  bytu  nadále  zůstávají  součástí 
jeho  žádosti  o  přidělení  obecního  bytu,  byť  výpis  z rejstříku  trestů  netvoří  jejich  součást 
a pověřený  úředník  do  něj  pouze  nahlíží,  aby  ověřil  správnost  žadatelem  uváděných 
skutečností.  Účastník  řízení  tak  i  nadále  zpracovával  osobní  a citlivé  údaje.  Vzhledem 
k tomu, že účastník řízení dostatečně nedoložil nezbytnost požadavku na zpracování tohoto 
osobního údaje, v případě informace o odsouzení žadatele údaje citlivého, docházelo nadále 
z jeho strany ke shromažďování nadbytečných údajů v rozporu s § 5 odst. 1 písm. d) zákona 
č. 101/2000 Sb. Není přitom rozhodující nosič informace, tzn.  zda účastník řízení uchovává 
výpis z trestního rejstříku nebo informace z něj uchovává jiným způsobem, ale to, zda dané 
údaje  skutečně  shromažďuje  a  dále  využívá.  Účastník  řízení  přitom  nijak  nedoložil,  že 
shromažďování údajů o trestní minulosti zájemce o uzavření nájemní smlouvy je v kontrolou 
posuzovaném  případě  důvodné  a  přiměřené.  Z kontrolního  zjištění  protokolu  o  kontrole 
čj. UOOU-04736/14-7 vypracovaného inspektorkou Úřadu JUDr. Jiřinou Rippelovou vyplývá, 
že  od  roku  2007  do  roku  2014  účastník  řízení  eviduje  pouze  dva  zájemce  o  byt,  kteří 
předložili  výpis  z  rejstříku  trestů,  ve  kterém  bylo  uvedeno  odsouzení  za  nedbalostní trestný 
čin  a jejichž  žádost  byla  následně  posuzována  radou  města.  Účastník řízení  dále  uvedl,  že 
podle  jeho  zjištění  až  25  %  nájemníků  nezaplatilo  do  konce  roku  2012  ani  první  nájemné 
a ke  dni  sepsání  protokolu  ke  kontrole  14.  října  2014  činil  celkový  dluh  na  nájemném 
100 mil. Kč.  Z výše  uvedeného  tedy  nelze  v žádném  případě  dovodit,  že  případná  trestní 
minulost zájemců o uzavření nájemní smlouvy má na neplacení nájemného vliv.“  
 
I  po  změně  výše  uvedených  vnitřních  předpisů  účastníka  řízení  nadále  docházelo 
k naplňování  skutkové  podstaty  správního  deliktu  dle  §  45  odst.  1  písm.  c)  zákona 
č. 101/2000 Sb.,  neboť  účastník  dále  v obdobných  individuálních  případech,  jednání  se 
žadateli  o  uzavření  nájemní  smlouvy,  dále  shromažďoval  osobní  údaje  v nadbytečném 
rozsahu,  a  to  totožné  údaje  o  odsouzení  či  neodsouzení  za  trestný  čin,  a  dále  tak 
jednotlivými skutky naplňoval skutkovou podstatu téhož správního deliktu. 
 
Dle  ustanovení  §  46  odst.  3  zákona  č.  101/2000  Sb.  odpovědnost  právnické  osoby  za 
správní  delikt  (dle  tohoto  zákona)  zaniká,  jestliže  správní  orgán  o  něm  nezahájil  řízení  do 
jednoho roku ode dne, kdy se o něm dozvěděl (subjektivní prekluzivní lhůta), nejpozději však 
do tří let ode dne, kdy byl spáchán (objektivní prekluzivní lhůta). Jednoroční prekluzivní lhůta 
se u správních deliktů počítá od okamžiku, kdy správní orgán hodnověrně zjistil, že mohl být 
spáchán správní delikt. Subjektivní lhůta jednoho roku počíná běžet v okamžiku, kdy je dáno 
důvodné podezření z porušení zákona, nikoli až dnem, kdy je podezření z porušení zákona 
prokázáno.  Podle  usnesení  rozšířeného  senátu  Nejvyššího  správního  soudu  (sp.  zn.  7  Afs 
14/2011)  se  správní  orgán  o  možném  porušení  zákona  dozví  dnem,  kdy  soustředí  onen 
okruh poznatků, informací a důkazních prostředků, z nichž lze na spáchání deliktu usoudit. 
Není  přitom  rozhodující,  zda  v  tento  den  již  byl  zpracován  kontrolní  protokol,  ani  zda  tyto 
poznatky  byly  analyzovány  a  posouzeny  se  závěrem,  že  delikt  byl  spáchán  a  kým.  Z výše 
uvedeného  vyplývá,  že  za  správní  orgán  je  v daném  případě  považován  i  orgán  kontrolní. 
Předmětná  jednoroční  lhůta  není  spojena  s  povinností  vydat  konečné  správní  rozhodnutí 
o správním deliktu a uložit za něj pokutu, ale toliko se zahájením správního řízení.  
 
V daném  případě  se  kontrolní  orgán  dozvěděl  o  skutkovém  stavu  nasvědčujícím  porušení 
zákona v průběhu první kontroly, probíhající v době od 18. června 2014 do 13. října 2014. Na 
tento  protiprávní  stav  účastníka  řízení  upozornil.  Účastník  řízení  reagoval  novelizací  svých 
výše  uvedených  předpisů.  Následně  inspektorka  Úřadu  v protokolu  o  kontrole  (část 
B. Posouzení  relevantních  ustanovení  zákona  č.  101/2000  Sb.,  str.  5)  nesprávně 
konstatovala, že došlo ke zhojení protiprávního stavu a od uložení sankce dle § 40a zákona 
č. 101/2000 Sb. upustila.  
 

 

5/6 

Při opakované kontrole, provedené v období od 16. prosince 2015 do 1. února 2016, dospěl 
inspektor Úřadu PhDr. Petr Krejčí v bodu č. 34 protokolu o kontrole čj. UOOU-03739/15-16 
k závěru,  že  zpracováním  nadbytečných  citlivých  údajů  žadatelů  o  byt,  které  nejsou 
z hlediska účelu nutné, porušil účastník řízení povinnosti vyplývající z ustanovení § 5 odst. 1 
písm.  d)  zákona  č.  101/2000  Sb.  Závěry  kontrolujících  inspektorů  se  tedy  liší,  přičemž  ze 
všech výše uvedených informací je patrné, že účastník řízení v protiprávním jednání i nadále 
pokračoval, neboť novelizace interních předpisů účastníka řízení na tomto stavu fakticky nic 
nezměnila. Účastníkovi řízení byla ve výroku rozhodnutí uložena pokuta pouze za období od 
1. ledna 2014 do 9. července 2014, tedy za období, kdy v subjektivní prekluzivní lhůtě Úřad, 
ačkoliv  zjistil  faktický  stav  nasvědčující  možné  protiprávnosti  jednání  účastníka  řízení, 
nezahájil  správní  řízení  a  navíc  inspektorka  Úřadu  od  uložení  pokuty  upustila,  neboť 
nesprávně konstatovala, že protiprávní stav byl zhojen.  
 
Dle názoru odvolacího orgánu je tudíž nutno přisvědčit námitce účastníka řízení, že správní 
řízení  bylo  zahájeno  až  po  uplynutí  subjektivní  prekluzivní  lhůty  stanovené  v  §  46  odst.  3 
zákona  č.  101/2000  Sb.  Účastníka  řízení  tak  nelze  trestat  za  shromažďování  údajů 
v časovém  období  vymezeném  ve  výroku  napadeného  rozhodnutí,  neboť  subjektivní 
prekluzivní lhůta již uplynula.  
 
Na  základě  skutkového  zjištění  a  právního  posouzení  učiněného  v rámci  druhé  kontroly 
inspektor Úřadu PhDr. Petr Krejčí uložil účastníkovi řízení příkazem čj. UOOU-04099/16-2 ze 
dne 31. března 2016 opatření k nápravě směřující k ukončení protiprávního stavu, konkrétně 
mu  uložil  zastavit  shromažďování  nadbytečných  údajů,  upravit  v tomto  směru  příslušné 
formuláře  a  další  dokumenty,  informovat  dotčené  osoby  o  této  změně  a  také  znepřístupnit 
dosud  zpracovávané  nadbytečné  údaje.  Tato  opatření  k nápravě  nabyla  právní  moci  dne 
11. dubna  2016.  I  s ohledem  na  tuto  skutečnost  se  odvolacímu  orgánu  nejeví  jako  účelné 
pokračovat ve správním řízení, proto se spolu se zrušením napadeného rozhodnutí správní 
řízení zastavuje.  
 
 
Na základě všech výše uvedených skutečností odvolací orgán rozhodl tak, jak je uvedeno ve 
výroku tohoto rozhodnutí. 
 
 
Poučení: 

tomuto  rozhodnutí  se  podle  ustanovení  §  91  odst.  1  zákona 

Proti 
č. 500/2004 Sb., správní řád, nelze odvolat. 

 
 
Praha 12. srpna 2016 
 

 

 
 
 
Za správnost vyhotovení: 
Martina Junková 
 
 
 

otisk úředního razítka 

JUDr. Ivana Janů, v. r. 

předsedkyně 

 

 

6/6 

