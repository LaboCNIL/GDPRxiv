ÚŘAD PRO OCHRANU OSOBNÍCH ÚDAJŮ 
Pplk. Sochora 27, 170 00 Praha 7 
tel.: 234 665 111, fax: 234 665 444 
posta@uoou.cz, www.uoou.cz  

*UOOUX00D2H3I* 

 
 
 
Čj. UOOU-09728/18-23 

 

 
 
 
 
 
 

ROZHODNUTÍ 

 
Předsedkyně Úřadu pro ochranu osobních údajů jako odvolací orgán příslušný podle § 2, § 29 
a § 32 zákona č. 101/2000 Sb., o ochraně osobních údajů a o změně některých zákonů a podle 
§ 10 a § 152 odst. 2 zákona č. 500/2004 Sb., správní řád rozhodla dne  4. února 2019 podle 
ustanovení § 152 odst. 6 písm.  a) zákona č. 500/2004 Sb., správní řád takto: 
 
Rozhodnutí  Úřadu  pro  ochranu  osobních  údajů  čj.  UOOU-09728/18-16  ze dne  4. prosince 
2018 se na základě rozkladu účastníka řízení, XXXXX, nar. XXXXX, bytem XXXXX, zrušuje a věc 
se vrací správnímu orgánu prvního stupně k novému projednání. 
 
 

Odůvodnění 

 
Správní  řízení  o  uložení  opatření  k  odstranění  zjištěných  nedostatků  podle  §  40  zákona 
č. 101/2000  Sb.,  o  ochraně  osobních  údajů  a  o  změně  některých  zákonů  vedené  proti 
účastníku řízení, XXXXX, nar. XXXXX, bytem XXXXX (dále jen „účastník řízení“), bylo zahájeno 
vydáním  příkazu  Úřadu  pro  ochranu  osobních  údajů  čj.  UOOU-09728/18-2  ze  dne  26.  října 
2018. Podkladem pro jeho vydání byly podněty dotčených subjektů údajů doručené Úřadu pro 
ochranu osobních údajů (dále jen „Úřad“) v období od června do září 2018, jejichž předmětem 
bylo  zveřejnění  osobních  údajů  stěžovatelů  na  webových  stránkách  https://XXXXX,  a to  ve 
formě zkrácené verze rozsudku Nejvyššího správního soudu České republiky (dále jen „NSS“) 
a v rámci přehledu soudních jednání. Další podklady byly opatřeny Úřadem dne 20. a 25. září 
a 5. října 2018 na základě § 3 zákona č. 255/2012 Sb., o kontrole (kontrolní řád), z uvedených 
webových  stránek  účastníka  řízení,  resp.  webových  stránek  NSS,  http://www.nssoud.cz,  a 
Ministerstva spravedlnosti České republiky (dále jen „MSpr“), https://infojednani.justice.cz.  
 
Uvedeným postupem bylo zjištěno, že na webových stránkách účastníka řízení https://XXXXX 
v sekci „Přehled soudních jednání“ jsou zveřejňovány informace o soudních jednáních, která 
byla nařízena u všech vrchních, krajských, městských i okresních soudů, a to v rozsahu téměř 
2  miliónů  záznamů.  Obsahem  informace  zveřejňované  ke  každému  jednání  je  identifikace 
příslušného soudu, označení jednací místnosti, datum a čas jednání, číslo jednací, titul, jméno 
a příjmení řešitele, druh jednání (jednání, vyhlášení rozsudku apod.) a titul, jméno a příjmení 
účastníků řízení (v případě fyzických osob). Součástí každého záznamu je pak odkaz na přehled 
průběhu řízení na webových stránkách MSpr (http://infosoud.justice.cz).  

 

1/8 

čerpá 

soudních 

jednáních 

z  webových 

informace  o 

 
Dále bylo zjištěno, že v sekci „Archiv úřední desky NSS“ na webových stránkách účastníka řízení 
https://XXXXX jsou zveřejňovány rozsudky NSS, a to jak zkrácené verze, tak anonymizované 
verze celého rozsudku včetně odůvodnění v rozsahu zhruba 4 300 záznamů vztahujících se k 
rozsudkům  NSS.  Obsahem  informace  uvedené  ke  každému  rozsudku  je  datum  zveřejnění 
rozsudku, číslo jednací, oblast, které se předmětná věc týká a titul, jméno a příjmení účastníků 
řízení  (v  případě  fyzických  osob).  Současně  je  zveřejněna  zkrácená  verze  rozsudku  NSS  a  v 
některých případech i anonymizovaná verze celého rozsudku včetně odůvodnění. V případě, 
kdy  byla  jednou  ze  stran  soudního  řízení  fyzická  osoba,  pak  jsou  ve  výroku  zkrácené  verze 
rozsudku  NSS  uvedeny  osobní  údaje  tohoto  účastníka  v  rozsahu  jméno,  příjmení  a adresa 
bydliště a dále je zde uvedeno, jak NSS v dané věci rozhodl (tj. informace o výsledku řízení před 
NSS). Jestliže NSS v dané věci zveřejnil již také anonymizovanou verzi celého rozsudku, lze s 
pomocí informací uvedených v záznamu a identifikačních údajů ve zkrácené verzi rozsudku k 
dané fyzické osobě přiřadit také veškeré informace o předmětu a průběhu řízení.   
 
Z odkazů  umístěných  k jednotlivým  záznamům  zveřejněným  na  webových  stránkách 
https.//XXXXX v přehledu soudních jednání a dále z veřejně dostupných informací (zejména 
na https://XXXXX, které účastník řízení také provozuje) pak vyplynulo, že účastník řízení výše 
popsané 
stránek  MSpr 
(http://infojednani.justice.cz).  Účastník  řízení  z  tohoto  zdroje  pravidelně  shromažďuje 
informace o nařízených soudních jednáních, následně tyto informace umístí na své webové 
stránky https://XXXXX, kde je nadále zpracovává (zveřejňuje), a to fakticky po neomezenou 
dobu.  Na  webových  stránkách  MSpr  https://infojednani.justice.cz 
jsou  zveřejňovány 
informace o soudních jednáních, která byla nařízena na následujících 30 dnů, tj. doposud se 
neuskutečnila.  Informace  obsahuje  datum  a  čas  jednání,  místnost,  titul,  jméno  a  příjmení 
řešitele, druh jednání (jednání, vyhlášení rozsudku apod.), titul, jméno a příjmení účastníků 
řízení (v případě fyzických osob) a dále informaci o tom, zda se jedná o neveřejné zasedání a 
zda bylo jednání zrušeno. Poté, co předmětné jednání proběhlo, již nejsou tyto informace na 
uvedených  webových  stránkách  MSpr  dostupné.  Na  webových  stránkách  MSpr 
https://infosoud.justice.cz  jsou  pak  zveřejněny  informace  o  průběhu  soudního  řízení, 
tj. přehled jednotlivých událostí, které nastaly v průběhu řízení. K určité spisové značce jsou 
na  těchto  webových  stránkách  zveřejněny  informace  o  stavu  řízení  (pravomocná  věc/ 
nevyřízená  věc)  a  průběhu  řízení,  tj.  o  typu  události,  která  v  daném  řízení  nastala  (např. 
zahájení řízení, nařízení jednání, vydání rozhodnutí). Tyto informace jsou zde dostupné i poté, 
co je předmětné řízení pravomocně ukončeno, jejich obsahem nicméně nejsou  – v žádném 
stadiu řízení – osobní údaje účastníků soudních řízení. 
 
Co se týče rozsudků NSS, bylo zjištěno, že účastník řízení shromažďuje rozsudky zveřejňované 
na úřední desce NSS, která je dálkově zpřístupněna prostřednictvím webových stránek tohoto 
soudu http://www.nssoud.cz. Takto shromážděné rozsudky, zkrácené i anonymizované verze, 
účastník  řízení  umístí  na  své  webové  stránky  https://XXXXX,  kde  je  nadále  zveřejňuje  (tj. 
zpracovává  osobní  údaje  v  nich  uvedené),  a  to  fakticky  po  neomezenou  dobu.  NSS  na  své 
úřední  desce,  a  tedy  i  na  webových  stránkách  http://www.nssoud.cz,  vyhlašuje  v  souladu 
s § 49 odst. 12 zákona č. 150/2002 Sb., soudní řád správní, rozsudky vyvěšením zkráceného 
písemného  vyhotovení  bez  odůvodnění  po  dobu  14  dnů,  jsou-li  při  vyhlašování  rozsudku 
přítomny pouze soudní osoby. Po uplynutí uvedené lhůty je zkrácená verze rozsudku z úřední 
desky  sejmuta  a  je  následně  nahrazena  anonymizovanou  verzí  rozsudku  s  odůvodněním. 
Identifikační údaje účastníků řízení jsou tak na úřední desce NSS (a na webových stránkách 

 

2/8 

http://www.nssoud.cz) přístupné pouze po dobu 14 dní, a to pouze v podobě zkrácené verze 
rozsudku a nikoli současně s anonymizovanou verzí rozsudku, v níž je detailně popsán průběh 
řízení. 
 
Na  základě  těchto  skutečností  vydal  správní  orgán  prvního  stupně  rozhodnutí  čj.  UOOU-
09728/18-16 ze dne 4. prosince 2018 (dále jen „rozhodnutí“), jímž účastníkovi řízení uložil ve 
stanovené lhůtě provést tato opatření: 
1.  ukončit  zveřejňování  osobních  údajů  XXXXX  (ve  formě  zkrácené  verze  rozsudku  NSS)  a 
XXXXX (ve formě přehledu soudních jednání) na webových stránkách https://XXXXX,  
2.  ukončit  zveřejňování  osobních  údajů  účastníků  soudních  jednání,  která  již  proběhla,  na 
webových stránkách https://XXXXX,  
3.  ukončit  zveřejňování osobních  údajů  účastníků  soudních  jednání  vedených  před  NSS,  po 
uplynutí  14  dní  od  zveřejnění  předmětného  rozsudku  na  úřední  desce  tohoto  soudu,  na 
webových stránkách https://XXXXX. 
 
Proti rozhodnutí se však účastník řízení ohradil řádným rozkladem. V něm označil napadené 
rozhodnutí za nezákonné a navrhl řízení zastavit. V této souvislosti především uvedl, že v řízení 
rozhodovaly  podjaté  osoby,  kterými,  podle  jeho  názoru,  mají  být  XXXXX  a taktéž  i  XXXXX, 
přičemž  účastník  řízení  ji  v rámci  podaného  rozkladu  osobně  napadl.  Stejně  tak  mělo  být 
nezákonně  odepřeno postavení  účastníka  řízení  XXXXX  a nebyl proveden  důkaz  e-mailovou 
korespondencí  XXXXX,  z níž  mělo  být  patrné,  že  proti  zákazu  předmětného  zpracování 
osobních údajů protestovalo několik desítek osob. Dále účastník řízení uvedl, že Úřad k němu 
nepřistupoval neutrálně, ale snažil se jej vylíčit jako delikventa, který nedbá ochrany osobních 
údajů a ignoruje oprávněné zájmy jejich subjektů, což dokládá e-mailovou komunikací  XXXXX 
a předchozími konzultacemi s Úřadem. Skutečným důvodem tohoto řízení pak má být odplata 
Úřadu za předchozí kritiku jeho aktivit ze strany účastníka řízení. Navíc předmětné zpracování 
osobních údajů bylo Úřadem registrováno, přičemž účastník řízení odmítl názor, že by takto 
registrované  zpracování  nebylo  možno  považovat  za  schválení  ve  smyslu  aprobování 
veškerých aspektů příslušné činnosti. 
 
Účastník řízení následně odkázal na recitály 50 a 158 nařízení Evropského parlamentu a Rady 
(EU) 2016/679 ze dne 27. dubna 2016 o ochraně fyzických osob v souvislosti se zpracováním 
osobních údajů a o volném pohybu těchto údajů a o zrušení směrnice 95/46/ES (nařízení EU 
2016/679) a konstatoval, že předmětné zpracování osobních údajů je třeba klasifikovat jako 
archivaci ve veřejném zájmu, kterou mohou, jak vyplývá z § 56 a násl. zákona č. 499/2004 Sb., 
o archivnictví a spisové službě, provádět i soukromé subjekty. Dále připomenul čl. 96 odst. 2 
Ústavy, podle něhož je jednání před soudem v zásadě veřejné a ústní a rozsudek se vyhlašuje 
vždy  veřejně.  Jakékoli  utajování  informací  o  činnosti  soudu  tedy  má  být,  podle  názoru 
účastníka  řízení,  útokem  na  samu  podstatu  demokratického  právního  státu.  Je  tedy 
nepochybné, že všechna soudní rozhodnutí jsou veřejně přístupná a veřejnost je informována 
o  nařízených  veřejných  soudních  jednáních  včetně  označení  účastníků,  a  to  jak  v budově 
soudu,  tak  na  internetovém  portálu  nebo  na  monitorech  v soudních  budovách.  Zpracování 
osobních  údajů  účastníkem  řízení  pak  je  zcela  v souladu  s tímto  principem  a  přispívá 
k dosažení vyššího stupně veřejné kontroly nad soudní mocí, jak je postulováno v čl. 6 odst. 1 
písm.  f)  nařízení  EU  2016/679  (resp.  §  5  odst.  2  písm.  e)  zákona  č.101/2000  Sb.),  přičemž 
souvisící  test  proporcionality  primárně  provádí  původci  osobních  údajů  (zejména  soudy). 
Případnou anonymizaci je třeba posuzovat individuálně, ale je to spíše výjimečný případ, kdy 
dojde převážení zájmu subjektu údajů nad zájmem veřejnosti na trvalé publicitě. Může k ní 

 

3/8 

dojít např. po zahlazení informace o trestním odsouzení nebo po pěti letech od právní moci 
rozhodnutí  o  přestupku.  Taková  situace  ale  nebyla  shledána  ani  u jednoho  ze  stěžovatelů 
a v této souvislosti se účastník řízení odvolal i na rozsudek Evropského soudu pro lidská práva 
ve věci M.L. et W.W. v. Německo ze dne 28. června 2018.            
 
Odvolací  orgán  přezkoumal  rozhodnutí  v  celém  rozsahu,  včetně  procesu,  který  předcházel 
jeho vydání, zejména se zabýval argumentací účastníka řízení.   
 
K jednotlivým tvrzením účastníka řízení odvolací orgán především konstatuje, že problematika 
podjatosti  XXXXX  i  problematika  přiznání  postavení  účastníka  řízení  XXXXX  byly  vyřešeny 
v rámci  separátních  řízení,  přičemž  podjatost  XXXXX  nebyla  shledána  a XXXXX  postavení 
účastníka řízení nebylo přiznáno. Za irelevantní je třeba považovat i e-mailovou komunikaci 
XXXXX, jelikož legalitu zpracování osobních údajů nelze dovozovat ze zájmu určitého okruhu 
osob o příslušné informace.  Stejně tak je bez významu pro toto řízení osočování XXXXX i Úřadu 
jako takového.  
 
Co se týká záležitosti registrace podle § 16 a násl. zákona č. 101/2000 Sb., je nutno nejprve 
připustit,  že  předmětné  zpracování  osobních  údajů  v době  plnění  oznamovací  povinnosti 
mohlo  být  klasifikováno  jako  neodporující  podmínkám  zákona  č.  101/2000  Sb.  Tento  závěr 
primárně umožňovalo ustanovení § 5 odst. 2 písm. d) zákona č. 101/2000 Sb., podle něhož 
bylo možno zpracovávat osobní údaje i bez souhlasu subjektu údajů jednalo-li se „o oprávněně 
zveřejněné osobní údaje v souladu se zvláštním právním předpisem“. Aplikace tohoto právního 
titulu  ale  byla  podmíněna  provedením  balančního  testu  ochrany  osobních  údajů 
vyžadovaného  druhou  větou  samotného  ustanovení  §  5  odst.  2  písm.  d)  zákona 
č. 101/2000 Sb.  („Tím  však  není  dotčeno  právo  na  ochranu  soukromého  a  osobního  života 
subjektu údajů.“) a dále ustanovením § 10 zákona č. 101/2000 Sb., podle něhož je povinen 
správce (tedy pro tento případ účastník řízení) dbát, aby subjekt údajů neutrpěl újmu na svých 
právech,  zejména  na  právu  na  zachování  lidské  důstojnosti  a  také  dbát  na  ochranu  před 
neoprávněným  zasahováním  do  soukromého  a  osobního  života  subjektu  údajů.  Nicméně 
takovémuto testu by předmětné zpracování osobních údajů zřejmě nevyhovovalo.          
 
Rozhodnutí  ovšem  bylo  založeno  na  posouzení  souladu  předmětného  zpracování  osobních 
údajů s nařízením EU 2016/679, které již právní titul obdobný ustanovení § 5 odst. 2 písm. d) 
zákona  č.  101/2000  Sb.  nezakotvuje.    Nadto  nařízení  EU  2016/679  nezná  ani  registraci  ve 
smyslu  §  16  a  násl.  zákona  č.  101/2000  Sb.,  což  a  priori  vylučuje  individuální  zrušování  již 
provedených registrací.    
 
V rámci řízení o rozkladu byla shledána velmi rozpornou argumentace účastníka řízení týkající 
se  právního  titulu  k předmětnému  zpracování  osobních  údajů.  Z ní  nejprve  vyplývá,  že  se 
má jednat  o  archivaci  ve  veřejném  zájmu  prováděnou  soukromým  subjektem.  Zákon 
č. 499/2004 Sb. sice soukromé archivy opravdu připouští, účastník řízení však takovýto statut 
ve  vztahu  k předmětnému  zpracování  osobních  údajů  nedoložil,  zejména  nedoložil  udělení 
potřebné akreditace (§ 56 odst. 2 zákona č. 499/2004 Sb.). Dále by takovýto archiv musel splnit 
i celou řadu dalších podmínek uložených posledně připomenutým zákonem, včetně zavedení 
určitých pravidel zpřístupnění archiválií (informací) (viz § 34 a násl. zákona č. 499/2004 Sb.), 
které  předmětné  zpracování  osobních  údajů  zjevně  nesplňuje.  Z tohoto  pohledu  pak  jsou 
odkazy na recitály 50 a 158 nařízení EU 2016/679 a priori irelevantní. 
 

 

4/8 

Následně  účastník  řízení  dovozuje  z faktu  veřejnosti  jednání  před  soudem  veřejnou 
přístupnost všech rozhodnutí soudu. Tento výklad je ale třeba odmítnout jako odporující již 
gramatickému výkladu samotného čl. 96 Ústavy a také  je nepřípustně extenzivní, jelikož by 
znamenal popření dalších ústavně garantovaných práv, zejména práva na ochranu soukromí 
dle čl. 10 Listiny základních práv a svobod. V této souvislosti je nutno rozlišovat mezi veřejnou 
kontrolou  soudní  moci,  jíž  argumentuje  účastník  řízení  a  zveřejňováním  osobních  údajů 
prostřednictvím  předmětného  zpracování.  K veřejné  kontrole  soudní  moci  totiž  evidentně 
zpracování osobních údajů praktikované účastníkem řízení není třeba.  Jinými slovy řečeno, je 
nezbytné respektovat zásadu veřejnosti jednání před soudem, včetně veřejného informování 
o všech  nařízených  jednáních  s označením  stran,  nicméně  z tohoto  nelze  vyvozovat  právo 
dalšího  zveřejňování  osobních  údajů  týkajících  se  soudních  jednání,  resp.  obsažených 
v dokumentech o nich. 
 
Veřejnost řízení i právo na veřejné vyhlášení rozhodnutí podle čl. 6 odst. 1 Úmluvy o ochraně 
lidských  práv  a  základních  svobod  zajišťují  výkonu  spravedlnosti  transparentnost,  avšak 
Evropský soud pro lidská práva (dále „ESLP“) připouští výjimky z ústního vyhlášení rozhodnutí 
a  nevymezil  konkrétní  pravidla  přístupu  veřejnosti  k těmto  rozhodnutím,  nedošlo-li  k jejich 
veřejnému  vyhlášení.  Je  samozřejmě  možné  argumentovat,  že  ústavní  pořádek  České 
republiky klade vyšší nároky na transparentnost výkonu soudní moci, avšak v judikatuře ani 
v právní  literatuře  nelze  nalézt  oporu  pro  závěr,  že  právě  ta  forma  publicity,  kterou 
zprostředkovává  účastník  řízení,  je  důsledkem  ústavněprávního  požadavku  na  veřejnost 
jednání před soudem.     
 
V každém  případě  je  třeba  respektovat  speciální  právní  úpravu,  k níž  náleží  i  nařízení  EU 
2016/679  obsahující  i účastníkem  řízení  uplatněný právní titul zakotvený v  ustanovení  čl. 6 
odst. 1 písm. f) nařízení EU 2016/679. V této souvislosti je však třeba primárně doložit určitý 
oprávněný  zájem.  Ten,  jak  stanoví  recitál  47  nařízení  EU  2016/679,  je  třeba  zohledňovat 
prostřednictvím přiměřeného očekávání subjektu údajů na základě jeho vztahu se správcem 
a mohl by být dán např. v situaci, kdy mezi nimi existuje relevantní a odpovídající vztah. Něco 
takového ale v traktovaném případě zcela absentuje, jelikož míra přiměřeného očekávání je 
vymezena samotnou veřejností soudního jednání, jak byla zmíněna výše. Naopak legitimním 
očekáváním  subjektu  údajů  je,  že  poté,  co  proběhlo  příslušné  jednání  a  informace  byly 
odstraněny  z původního  zdroje,  principiálně  převáží  práva  dotčených  subjektů  údajů. 
Předmětné  zpracování  osobních  údajů  tedy  nelze  založit  právním  titulem  zakotveným 
ustanovením čl. 6 odst. 1 písm. f) nařízení EU 2016/679. Zároveň ale je nutno připustit, že jistý 
test proporcionality opravdu primárně provedlo i MSpr, resp.  příslušný soud, tento se však 
týká pouze zpracování osobních údajů těmito institucemi a nelze jej rozšiřovat na účastníka 
řízení.  
 
Čl. 6 odst. 1 písm. f) nařízení EU 2016/679 stanoví, že zpracování je zákonné, pouze pokud je 
splněna  nejméně  jedna  z těchto  podmínek  a  pouze  v odpovídajícím  rozsahu:  zpracování  je 
nezbytné pro účely oprávněných zájmů příslušného správce či třetí strany, kromě případů, kdy 
před  těmito  zájmy  mají  přednost  zájmy  nebo  základní  práva  a  svobody  subjektu  údajů 
vyžadující ochranu osobních údajů, zejména pokud je subjektem údajů dítě. 
 
Jde-li o čl. 6 odst. 1 písm. f) nařízení EU 2016/679, lze doplnit, že výkladem pojmu „oprávněný 
zájem“ se zabývá Stanovisko WP29 ze dne 9. dubna 2014 ke konceptu oprávněného zájmu dle 
čl.  7  směrnice  95/46/ES,  WP  217,  s.  34-36  (Opinion  06/2014  on  the  notion  of  legitimate 

 

5/8 

the  data 

controller  under  Article 

interests  of 
https://ec.europa.eu/justice/article-29/documentation/opinion-recommendation/index_-
en.htm). 
 
Mělo by se přistoupit k balančnímu testu, jehož čtyři kritéria předestírá uvedené stanovisko: 
 

7  of  Directive  95/46/EC 

1.  Posouzení váhy oprávněného zájmu správce. 

     

Zde je třeba se vypořádat zejména s otázkou výkonu základních lidských práv nebo svobod, 
veřejného  zájmu  či  zájmů  širší  komunity,  dalších  legitimních  zájmů,  resp.  uznání  legitimity 
těchto zájmů. Odpověď na tuto otázku se naznačuje výše. Dlužno doplnit, že důsledky toliko 
částečného  zveřejnění  informace  se  zabýval  rozsudek  Nejvyššího  soudu  ze  dne  29.  června 
2015 sp.zn. 23 Cdo 7/2013 (aprobovaný usnesením Ústavního soudu ze dne 2. května 2017 
sp.zn. I.ÚS 2925/15). Nejvyšší soud v právní větě rozsudku interpretujícího § 155 odst. 4 o.s.ř., 
který transponuje evropské směrnice (zejména směrnici 2005/29/ES o nekalých obchodních 
praktikách,  směrnici  2009/22/ES  o  žalobách  na  zdržení  se  jednání  v oblasti  ochrany  zájmů 
spotřebitelů  a  směrnici  2004/48/ES  o  dodržování  práv  duševního  vlastnictví),  konstatoval 
následující:  „Uveřejnění  pouze  výroku  rozsudku  je  nedostatečné.  Závěr  o  nutnosti  uveřejnit 
rozsudek  celý  či  s odpovídající  částí  odůvodnění  vyplývá  z gramatického  i  teleologického 
výkladu ustanovení § 155 odst. 4 o.s.ř. Ten se totiž zmiňuje o právu zveřejnit rozsudek (nikoli 
výrok rozsudku). Účelem uveřejnění rozsudku je informovat v zájmu účastníka i v zájmu širší 
veřejnosti  (např.  spotřebitelů  nebo  soutěžitelů)  o  výsledku  soudního  procesu;  současně  jde 
o způsob  komplementárního  posílení  žalovaného  nebo  bráněného  nároku.  Bez  uveřejnění 
odpovídající části odůvodnění by však informační hodnota uveřejnění rozsudku byla významně 
snížena - adresáti sdělení spočívajícího pouze ve výroku rozsudku by nevěděli, z jakých důvodů 
byl daný výrok vydán, což by mohlo vést k nežádoucím dohadům a snížení právní jistoty“. 
 
Tyto závěry jsou přiměřeně aplikovatelné na nyní posuzovanou věc. Byť není důvod zastírat, 
že  přístup  účastníků  řízení  i  veřejnosti  k informacím  o  činnosti  soudů  není  ideální,  je 
opodstatněné  se  ptát,  zda  tyto  nedostatky  aktivity  účastníka  řízení  skutečně  napomáhají 
odstranit, aniž by vytvářely problémy jiné. 
 

2.  Posouzení důsledků zpracování pro subjekty údajů. 

 

V rámci tohoto kritéria je nutné si všímat všech dopadů pro subjekty údajů, i těch, které jsou 
zprostředkované, dále povahy osobních údajů (jejich významu pro subjekty údajů), způsobu 
zpracování  údajů,  rozumných  očekávání  subjektů  údajů  a  statusu  správce  údajů  a  subjektu 
údajů. 
 
Význam osobních údajů ze soudních řízení je rozmanitý. V některých případech může být toto 
uveřejnění spojené s velmi nepříznivými důsledky do sféry osob, které jsou účastníky řízení. 
Tyto osoby (např. některé oběti trestné činnosti) proto mohou být odrazovány od uplatňování 
svých práv u soudů. 
 
V souvislosti  s  nařízením  EU  2016/679  je  patrné  zpřísnění  nakládání  s některými  osobními 
údaji. Jako příklad lze uvést rozhodnutí předsedy Ústavního soudu č. 17/18 ze dne 26. dubna 
2018 o  uveřejňování  rozhodnutí  Ústavního  soudu.  Nové  rozhodnutí  reaguje  na nařízení  EU 
2016/679 (srov. čl. 10 nařízení) a rozsah automatické anonymizace rozšiřuje tak, že se nyní 

 

6/8 

budou anonymizovat všechny osoby vystupující v trestním řízení a všichni nezletilí, ať už jsou 
zmiňováni v jakékoli situaci a kontextu.  
 

3.  Vyvážení  oprávněného  zájmu  s důsledky,  které  zpracování  může  mít  pro  subjekty 

údajů. 
 

Nediferencovaný  způsob  zpřístupňování  údajů  v elektronických  databázích  neposkytuje 
mnoho  možností,  jak  v praxi  vyvážit  oprávněný  zájem  s důsledky  pro  subjekty  údajů. 
Judikatura  ESLP  i  Soudního  dvora  EU  odlišuje původní  vydavatele zpráv, kteří  realizují  svoji 
svobodu  projevu,  od  internetových  vyhledavačů,  které  původní  zásah  do  soukromí  osob 
zesilují a umožňují shromáždit dostupné informace o osobě a vytvořit její profil. Proto může 
hledání  spravedlivé  rovnováhy  u  obou  vést  k odlišným  výsledkům  (srov.  Google  Spain 
a Google, věc C-131/12, rozsudek Soudního dvora EU ze dne 13. května 2014 nebo rozsudek 
ESPL ve věci M.L. et W.W. v. Německo ze dne 28. června 2018). Právě činnost účastníka řízení 
je  srovnatelná  spíše  s provozovateli  internetových  vyhledavačů  než  původními  vydavateli 
zpráv. 
 

4.  Přijetí dodatečných záruk správcem údajů pro ochranu práv a svobod subjektů údajů. 

 

Není  zřejmé,  jaké  záruky  správce  údajů  (tedy  účastník  řízení)  pro  ochranu  práv  a  svobod 
subjektů údajů přijal.    
  
Ohledně  rozsudků  NSS  se  nadto  jedná  o  plnění  povinností  uložených  v  ustanovení § 49 
odst. 12 zákona č. 150/2002 Sb. (tedy o zpracování osobních údajů založené ustanovením čl. 6 
odst. 1 písm. c) nařízení EU 2016/679), které se ovšem na účastníka řízení nijak nevztahují. 
V případě čl. 6 odst. 1 písm. c) nařízení EU 2016/679 se totiž musí jednat o právní povinnost, 
nikoli o pouhé oprávnění, a předmětné ustanovení tudíž na účastníka řízení zjevně nedopadá. 
 
V této  souvislosti  tedy  Úřad  jako  odvolací  orgán  shledal,  že  čl.  6  nařízení  EU  2016/679 
neobsahuje žádný právní titul svědčící předmětnému zpracování osobních údajů účastníkem 
řízení panem XXXXX, přičemž rozhodnutí, do kterého byl podán rozklad, povoluje po určitou 
dobu zveřejňování osobních údajů účastníků soudních jednání a zveřejňování osobních údajů 
účastníků soudního jednání před NSS. Stejně tak rozhodnutí velmi nedůsledně reflektuje právo 
na výmaz (právo být zapomenut) podle čl. 17 nařízení EU 2016/679, jelikož bylo aplikováno 
pouze vůči pěti subjektům údajů. Odvolací orgán tedy je nucen konstatovat, že správní orgán 
prvního stupně náležitě nezvážil celkový rámec nařízení EU 2016/679.    
 
Účastníkem  řízení  připomenutý  rozsudek  ESLP  ve  věci  M.L.  et  W.W.  v.  Německo  ze  dne 
28. června 2018 pak opravdu odmítl přiznat právo na ochranu soukromí pachatelům trestného 
činu,  nicméně  se  týkal  reportáže  umístěné  v archivu  internetových  zpravodajských  webů 
pojednávající  o  vraždě  známé  osobnosti,  kdy  navíc  sami  stěžovatelé  (pachatelé)  případ 
medializovali  a  tím  jej  vrátili  do  hledáčku  veřejnosti.  Jedná  se  tedy  o  dosti  odlišnou  formu 
zpracování osobních údajů, navíc o   velmi  specifické okolnosti, ke kterým bylo přihlédnuto 
a z uvedených  důvodů  proto  nelze  uvedený  rozsudek  na  předmětné  zpracování  osobních 
údajů  aplikovat.  Jakkoli  tento  rozsudek  ESLP  obsahuje  některé  závěry  uplatnitelné  v nyní 
posuzované věci, je již na první pohled zřejmé, že vycházet z případu dvou vrahů odsouzených 
na doživotí (byť později podmíněně propuštěných z výkonu trestu) a činit z něj obecné závěry 
pro všechny účastníky soudních řízení, není právě výstižné. 

 

7/8 

 
Závěrem by bylo vhodné se vyjádřit k argumentaci účastníka řízení legitimními očekáváními. 
Účastník  řízení  otevřel  vcelku  zajímavou  otázku,  zda 
je  povinností  státních  orgánů 
interpretovat  vnitrostátní  právní  řád  v souladu  s právním  aktem  Evropské  unie,  který  ještě 
není účinný,  ale  je  již platný.  K uvedenému existuje  relativně početná  judikatura týkající  se 
směrnic, nikoli však nařízení. Je tomu tak proto, že nařízení představují přímo aplikovatelný 
předpis,  u  nějž  (s  určitými  výjimkami,  srov.  kupř.  věc  272/83  Komise  v.  Itálie,  SbSD  1985, 
s. 1074) neprobíhá  transpozice.  Z tohoto důvodu  nelze  přesvědčivě tvrdit,  že  správní  orgán 
pochybil, neupozornil-li účastníka řízení ve svém vyrozumění na důsledky plynoucí z nového 
nařízení.                  
  
Na základě zvážení všech výše uvedených skutečností tak Úřad jako odvolací orgán shledal část 
rozhodnutí  jako  nesprávnou  a  v rozporu  s právními  předpisy,  a  proto  rozhodl  tak,  jak  je 
uvedeno ve výroku. Nicméně konstatuje, že plně akceptoval postup správního orgánu prvního 
stupně,  který  přiměřeně  zvážil  velmi  specifické  okolnosti  přechodného  období  souvisící 
s ukončením  aplikovatelnosti  některých  částí  zákona  č.  101/2000  Sb.  nabytím  účinnosti 
nařízení  EU  2016/679  a  přistoupil  pouze  k uložení  nápravných  opatření,  aniž  by  přikročil 
k sankčnímu řízení a postihu.  
 
 
Poučení: 

Proti  tomuto  rozhodnutí  se  podle  ustanovení  §  91  odst.  1  zákona 
č. 500/2004 Sb., správní řád, nelze odvolat. 

 
 
Praha 4. února 2019 

 

otisk úředního razítka 

 
 

 
 
 
 
 

 

JUDr. Ivana Janů, v. r. 

předsedkyně 

8/8 

