ÚŘAD PRO OCHRANU OSOBNÍCH ÚDAJŮ 
Pplk. Sochora 27, 170 00 Praha 7 
tel.: 234 665 111, fax: 234 665 444 
posta@uoou.cz, www.uoou.cz  

*UOOUX00ERWKQ* 

 
 
Čj. UOOU-05284/19-47 

 

 

 
 
 
 
 
 

ROZHODNUTÍ 

 
Předseda Úřadu pro ochranu osobních údajů jako odvolací orgán příslušný podle § 10 a § 152 
odst. 2 zákona č. 500/2004 Sb., správní řád, rozhodl podle ustanovení § 152 odst. 6 písm. a), 
§ 152 odst. 5 a § 90 odst. 1 písm. b) zákona č. 500/2004 Sb., správní řád, takto: 
 
Rozhodnutí Úřadu pro ochranu osobních údajů čj. UOOU-05284/19-20 ze dne 2. června 2020 
se zrušuje a věc se vrací správnímu orgánu prvního stupně k novému projednání. 

 

Odůvodnění 

I. 

Vymezení věci 

 
(1) Podkladem pro řízení ve věci podezření ze spáchání přestupku podle § 62 odst. 1 písm. b) 
zákona  č. 110/2019  Sb.,  o  zpracování  osobních  údajů,  v souvislosti  s neoprávněným 
zveřejněním trestního příkazu na facebookovém profilu „XXXXXX“ dostupném na internetové 
adrese XXXXXX byl spisový materiál shromážděný na základě podnětů doručených Úřadu pro 
ochranu  osobních  údajů  (dále  jen  „Úřad“),  týkajících  se  možného  porušení  povinností  při 
zpracování osobních údajů obviněným, XXXXXX, se sídlem XXXXXX  (dále jen „obviněný“).    

(2) Ze spisového materiálu bylo zřejmé, že obviněný dne 17. ledna 2020 ve 21:53 hod. umístil 
na svůj facebookový profil příspěvek s přiloženou kopií částečně anonymizovaného trestního 
příkazu  vydaného  proti  XXXXXX,  přičemž  tento  příkaz  nadále  obsahoval  její  osobní  údaje 
v rozsahu jméno, příjmení, místo narození, město trvalého bydliště, informace vztahující se 
k jí spáchanému přečinu křivého obvinění a název facebookového profilu „XXXXXX“, na němž 
byla  umístěna  fotografie  s její  podobiznou  a  také  informace  vztahující  se  k jí  spáchanému 
přečinu křivého obvinění.     

(3)  Na  základě  výše  uvedeného  Úřad  nejprve  obviněného  upozornil  na  porušení  nařízení 
Evropského  parlamentu  a  Rady  (EU) 2016/679  ze  dne  27.  dubna  2016  o  ochraně  fyzických 
osob v souvislosti se zpracováním osobních údajů a o volném pohybu těchto údajů a o zrušení 
směrnice 95/46/ES (dále „obecné nařízení“) a vyzval jej k nápravě protiprávního stavu. Na tuto 
výzvu  obviněný  reagoval  přípisem  ze  dne  10.  března  2020,  v němž  Úřadu  oznámil,  že 
inkriminovaný  příspěvek  na  uvedené  adrese  byl  nenávratně  smazán,  čímž  došlo  k nápravě 
a toto  tvrzení  bylo  Úřadem  ověřeno.  Nicméně  následným  šetřením  provedeným  dne 
15. dubna 2020 na základě obdrženého podnětu bylo zjištěno, že předmětný příspěvek je na 
facebookovém profilu obviněného i nadále veřejně přístupný. 

1/3 

 

(4) Následně proto správní orgán prvního stupně vydal příkaz čj. UOOU-05284/19-15 ze dne 
27. dubna 2020, jímž bylo jednání obviněného kvalifikováno jako přestupek podle § 62 odst. 1 
písm. b) zákona č. 110/2019 Sb. a zároveň byla obviněnému uložena pokuta ve výši 10 000 Kč. 
Uvedený příkaz však byl posléze zrušený na základě odporu obviněného. 

(5)  Výsledkem  pokračujícího  řízení  o  přestupku  pak  bylo  vydání  rozhodnutí  čj.  UOOU-
05284/19-20 ze dne 2. června 2020, jímž byl obviněný opětovně uznán vinným ze spáchání 
přestupku podle § 62 odst. 1 písm. b) zákona č. 110/2019 Sb. a byla mu uložena pokuta ve výši 
10 000 Kč, neboť porušil  některou ze základních zásad pro zpracování osobních údajů podle 
čl. 5 až 7 nebo 9 obecného nařízení, čehož se jako správce osobních údajů XXXXXX dopustil 
tím, že ode dne 17. ledna 2020 a minimálně do dne 15. dubna 2020 umístil na svém veřejně 
přístupném  facebookovém  profilu  příspěvek  s kopií  částečně  anonymizovaného  trestního 
příkazu  ze  dne  8.  ledna  2020  vydaného  proti  XXXXXX,  přičemž  tento  příkaz  obsahoval  její 
osobní  údaje  v rozsahu  jméno,  příjmení,  místo  narození,  město  trvalého  bydliště  a  název 
facebookového  profilu  „XXXXXX“,  na  němž  je  umístěna  fotografie  s její  podobiznou  a  také 
informace vztahující se k jí spáchanému přečinu křivého obvinění.       

(6)  Rozhodnutí  čj.  UOOU-05284/19-20  ze  dne  2.  června  2020  pak  bylo  rozhodnutím 
předsedkyně  Úřadu  čj.  UOOU-05284/19-36  ze  dne  19. srpna  2020  potvrzeno.  Nicméně 
obviněný  se  následně  obrátil  na  Městský  soud  v Praze  s žalobou,  jíž  se  domáhal  zrušení 
posledně uvedeného rozhodnutí předsedkyně Úřadu, čemuž Městský soud v Praze rozsudkem 
čj. 14 A 1/2021-40 ze dne 20. dubna 2021 vyhověl. 

 

(7)  V odůvodnění  předmětného  rozsudku  Městský  soud  v Praze  především  uvedl,  že 
ustanovení  čl.  6  odst.  1  písm.  f)  obecného  nařízení,  jehož  aplikaci  Úřad  v  napadeném 
rozhodnutí vyloučil, upravuje zákonnost zpracování osobních údajů, pokud „je nezbytné pro 
účely oprávněných zájmů příslušného správce či třetí strany, kromě případů, kdy před těmito 
zájmy mají přednost zájmy nebo základní práva a svobody subjektu údajů vyžadující ochranu 
osobních údajů, zejména pokud je subjektem údajů dítě“. Citované ustanovení tedy umožňuje 
upřednostnit  práva  jiných  osob  před  právem  subjektu  údajů  na  ochranu  osobních  údajů, 
ovšem opět na základě konkrétního poměření těchto v kolizi stojících práv. V daném případě 
bylo proto nezbytné provést tzv. balanční test, tedy de facto test proporcionality dvou v kolizi 
stojících práv, a sice práva dotčené osoby na ochranu osobních údajů na straně jedné a práva 
veřejnosti  být  informována  o  trestních  řízeních  prostřednictvím  obviněného  v roli  tzv. 
„společenského hlídacího psa“ na straně druhé. Jelikož se Úřad posouzením shora uvedených 
podmínek zákonnosti zpracování osobních údajů ve správních rozhodnutích nijak relevantně 
nezabýval a omezil se pouze na strohá konstatování, že zpracování osobních údajů například 
dle čl. 6 odst. 1 písm. f) obecného nařízení by přicházelo v úvahu, resp. že obviněnému titul 
pro  zpracování  osobních  údajů  dle  předmětného  ustanovení  nesvědčí,  aniž  by  však 
přesvědčivě a především přezkoumatelným způsobem vysvětlil, proč jej nelze v posuzovaném 
případě aplikovat, natož aby provedl test proporcionality ve výše uvedeném smyslu, zatížil svá 
rozhodnutí vadou spočívající v nepřezkoumatelnosti pro nedostatek důvodů. 
 

II. 

Posouzení odvolacím orgánem 

 

(8) Úřad je názorem Městského soudu v Praze vysloveným v rámci rozsudku čj. 14 A 1/2021-
40 ze dne 20. dubna 2021 vázán (viz § 78 odst. 5 zákona č. 150/2002 Sb., soudní řád správní). 

 

(9)  Dále  je  třeba  připomenout,  že  odvolací  orgán  s ohledem  na  ustanovení  §  152  odst.  6 
písm. a) a § 90 odst. 1 písm. c) zákona č. 500/2004 Sb., jelikož by obviněnému hrozila újma 

2/3 

 

z důvodu ztráty možnosti uplatnit opravný prostředek, není legitimován k tomu, aby ve věci 
rozhodl tak, že by rozhodnutí správního orgánu prvního stupně čj. UOOU-05284/19-20 ze dne 
2. června 2020 bylo změněno v souladu s požadavky rozsudku Městského soudu v Praze čj. 14 
A 1/2021-40 ze dne 20. dubna 2021.         

 

(10)  Z uvedených  důvodů  proto  odvolací  orgán  rozhodl,  jak  je  uvedeno  ve  výroku  tohoto 
rozhodnutí. 

 

(11) V následujícím řízení by proto správní orgán prvního stupně měl v souladu s požadavky 
rozsudku Městského  soudu  v Praze  čj.  14 A  1/2021-40 ze  dne 20. dubna  2021 provést tzv. 
balanční test, jak jej ukládá čl. 6 odst. 1 písm. f) obecného nařízení, jímž budou poměřena obě 
v kolizi  stojící  práva,  tedy  právo  na  informování  veřejnosti  o  výsledcích  trestního  řízení  na 
straně jedné a práva na ochranu osobních údajů na straně druhé  a poté ve věci vydat nové 
rozhodnutí.  K jeho  provedení  pak,  podle  názoru  odvolacího  orgánu,  lze  subsidiárně  využít 
argumentaci Městského soudu v Praze obsaženou v rozsudku čj. 5 A 138/2014 ze dne 2. října 
2017.  Konkrétněji  řečeno,  správní  orgán  prvního  stupně  by  měl  především  určit,  jaké  jsou 
oprávněné zájmy obviněného anebo třetích osob na zveřejnění předmětných osobních údajů, 
resp.  zda  korespondují  s  rolí  tzv.  „společenského  hlídacího  psa“  a  zda  tyto  zájmy  lze 
prostřednictvím  předmětného  zveřejnění  naplnit,  případně  zda  by  sledovaného  cíle  nebylo 
možno dosáhnout prostředky, které by méně zasahovaly do práva dotčeného subjektu údajů 
na ochranu osobních údajů. Základem pro tyto úvahy ovšem musí být i určení toho, do jaké 
míry anebo zda vůbec lze obviněnému přiznat roli tzv. „společenského hlídacího psa“, jinými 
slovy řečeno, zda a do jaké míry a z jakého důvodu jedná ve veřejném zájmu a takto přispívá 
veřejné  diskusi  anebo  zda  obviněný  jedná  v soukromém  zájmu.  Následně  pak  bude  třeba 
zvážit, do jaké míry je předmětný zásah do práva na ochranu osobních údajů přiměřený, tedy 
je-li  závažnost  zásahu  do  základního  práva  v  dané  konkrétní  situaci  vyvážena  významem 
sledovaného cíle neboli, zda se oběť přinesená v podobě omezení základního práva nedostává 
do  nepoměru  s  užitkem,  který  omezení  přineslo.  V této  souvislosti  bude  zároveň  třeba 
v souladu s bodem 47 recitálu obecného nařízení zohlednit i přiměřená očekávání dotčeného 
subjektu údajů na základě jeho vztahu s obviněným (správcem), stejně tak bude nutno zvážit, 
nakolik  předmětné  zveřejnění  koresponduje  s ustanovením  čl.  10  obecného  nařízení 
upravujícím zpracování osobních údajů týkajících se rozsudků v trestních věcech a trestných 
činů.  Také  bude  třeba  zohlednit  relevantní  judikaturu,  zejména  je  možno  připomenout 
rozsudky Evropského soudu pro lidská práva ve věci Magyar Jeti Zrt proti  Maďarsku ze dne 
4. prosince 2018 č. 11257/16, ve věcech M.L. a W.W. proti Německu ze dne 28. června 2018 
č. 60798/10 a 65599/10 a ve věci Høiness proti Norsku ze dne 19. března 2019 č. 43624/14. 
 
 
Poučení: 

Proti  tomuto  rozhodnutí  se  podle  ustanovení  §  91  odst.  1  zákona 
č. 500/2004 Sb., správní řád, nelze odvolat. 

 
Praha 28. května 2021 
 
 

Mgr. Jiří Kaucký 

předseda 

(podepsáno elektronicky) 

3/3 

