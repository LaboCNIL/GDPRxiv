*UOOUX008KJYO* 

Čj. UOOU-06442/15-13 

 
 
 
 
 
 
 
 
 
 
 
 

ROZHODNUTÍ 

 

Předsedkyně  Úřadu  pro  ochranu  osobních  údajů,  jako  odvolací  orgán  příslušný  podle  § 2, 
§ 29 a § 32 zákona č. 101/2000 Sb., o ochraně osobních údajů a o změně některých zákonů, 
a podle § 10 a § 152 odst. 2 zákona č. 500/2004 Sb., správní řád, rozhodla dne 15. září 2015 
podle § 152 odst. 5 písm. b) správního řádu takto: 

Rozklad  účastníka  řízení,  Revírní  bratrské  pokladny,  zdravotní  pojišťovny,  se  sídlem 
Michálkovická  108,  710  15  Slezská  Ostrava,  IČ:  47673036,  podaný  proti  rozhodnutí  Úřadu 
pro  ochranu  osobních  údajů  čj.  UOOU-06442/15-6  ze  dne  20.  července  2015,  se  zamítá 
a napadené rozhodnutí se potvrzuje. 
 
 

Odůvodnění 

 

Správní  řízení  pro  podezření  ze  spáchání  správního  deliktu  podle  §  45  odst.  1  písm.  b) 
zákona č. 101/2000 Sb. v souvislosti se zpracováním nepřesných osobních údajů pojištěnce 
bylo  zahájeno  příkazem  Úřadu  pro  ochranu  osobních  údajů  (dále  jen  „Úřad“)  čj.  UOOU-
06442/15-3 ze dne 15. června 2015, který byl účastníkovi řízení, Revírní bratrské pokladně, 
zdravotní pojišťovně, se sídlem Michálkovická 108, 710 15 Slezská Ostrava, IČ: 47673036, 
doručen dne 15. června 2015.  
 
Podkladem  pro  zahájení  řízení  byl  protokol  o  kontrole  čj.  UOOU-09920/14-12    ze  dne 
25. února 2015 a spisový materiál shromážděný v průběhu kontroly provedené u účastníka 
řízení 
inspektorkou  Úřadu  PaedDr.  Janou  Rybínovou  ve  dnech  4.  prosince  2014 
až 24. února 2015, včetně vyřízení námitek proti kontrolním zjištěním čj. UOOU-09920/14-16 
ze  dne  14.  dubna  2015.  Podnětem  k  zahájení  kontroly  bylo  oznámení  o  přestupku,  které 
Policie  České  Republiky  učinila  dopisem  č.j.  KRPB-117803-11/PŘ-2014-060211  ze  dne 
8. října 2014 a jež bylo Úřadu spolu s přiloženou dokumentací doručeno dne 10. října 2014.     
 
Ze  shromážděného  spisového  materiálu  bylo  správnímu  orgánu  prvního  stupně  zřejmé,  že 
účastník řízení vedl jako svého pojištěnce Ing. P., a to bez jeho vědomí. Jeho osobní údaje 
byly  získány  prostřednictvím  formuláře  „Přihláška  k  registraci  pojištěnce“  při  výkonu 
zprostředkovatelské  činnosti  zajišťované  společností  RK  Easy  Reality  s.r.o.,  se  sídlem  28. 
října  68/165,  709  00  Ostrava  -  Mariánské  Hory,  IČ:  28660692  (dále  jen  „RK  Easy  Reality 
s.r.o.“), jako zpracovatelem osobních údajů. Osobou, která prováděla nábor pojištěnců, pak 
měl  být  údajně  J.  M.  na  základě  mandátní  smlouvy  ze  dne  11.  října  2013,  který  měl 
zajišťovat  danou  činnost  pro  společnost  RK  Easy  Reality  s.r.o.  Se  společností  RK  Easy 

Reality  s.r.o.  měl  účastník  řízení  uzavřenu  smlouvu  o  provádění  registrací  pojištěnců,  jejíž 
přílohou  byl  etický  kodex  Svazu  zdravotních  pojišťoven,  a  dále  smlouvu  o  zpracování 
osobních  údajů  uzavřenou  ve  smyslu  zákona  č.  101/2000  Sb.  Obě  smlouvy  byly  uzavřeny 
dne  22.  července  2013. Smlouva  o  provádění  registrací  pojištěnců  byla  vypovězena  ke  dni 
31. prosince 2013. 
 
V této  souvislosti  Ing.  P.  uvedl,  že  se  dne  7.  května  2014  chtěl  odhlásit  od  Všeobecné 
zdravotní pojišťovny. Od pracovnice se však dozvěděl, že již není pojištěncem této zdravotní 
pojišťovny,  ale  je  přihlášen  jako  pojištěnec  účastníka  řízení.  Poté  tedy  účastníka  řízení 
kontaktoval  a  bylo  mu  sděleno,  že  dne  7.  prosince  2013  uzavřel  smlouvu  o zdravotním 
pojištění, a to s tím, že jeho smluvního partnera zastupoval  M. P.. Proto se telefonicky s M. 
P.  spojil.  Ten  ho  odkázal  na  dalšího  pracovníka  J.  M.,  a  ten  na  M.  U.  Ani  posledně 
jmenovaný ovšem nebyl schopen Ing. P. objasnit údajné zfalšování smlouvy, nicméně ujistil 
ho, že dohlédne na zrušení smlouvy. 
 
Ze  spisových  materiálů  dále  vyplynulo,  že  výše  zmíněnou  smlouvu  měl  uzavřít  externí 
pracovník  RK  Easy  Reality  s.r.o.  (od  4.  března  2014  změna  názvu  společnosti  na  Realitní 
partneři  s.r.o.),  přičemž  kontaktní  osobou  byl  J.  M.  Tento  pak  uvedl,  že  pro  něj  uzavíral 
smlouvy  M.U.  V  lednu  2014  mu  M.  U.  donesl  asi  150  kusů  přihlášek, které  následně  J.  M. 
předal  jednateli  společnosti  RK  Easy  Reality  s.r.o.  M.  P.  Když  po  něm  později  žádal 
zaplacení odměny, dozvěděl se, že je problém s některými údaji ve vyplněných přihláškách. 
Sám  M.  U.  následně  vypověděl,  že  od  neznámého  muže  koupil  asi  100  kusů  vyplněných 
přihlášek  zdravotního  pojištění.  Součástí  těchto  přihlášek  podle  něj  musela  být  i  přihláška 
Ing. P. Tyto přihlášky i ty, které sám vyřídil, předal J. M, který je odevzdal M. P.  
 
Dále bylo ze shromážděných dokumentů zjevné, že přihláška Ing. P. byla sepsána smluvním 
pracovníkem, který byl zaměstnancem společnosti RK Easy Reality s.r.o., kterou zastupoval 
M. P. Přihláška byla sepsána dne 7. prosince 2013 a obsahovala všechny požadované údaje 
včetně podpisu,  nicméně, jak bylo uvedeno,  protože smluvní pracovníci  nemohou pořizovat 
kopie  osobních  dokladů,  není  možné  porovnat  pravost  podpisu  na  přihlášce  s  tím  na 
dokladu.  Pokud  někdo  zašle  žádost  na  storno  přihlášky,  porovná  se  podpis  na  žádosti  s 
podpisem  na  přihlášce  a  zašle  se  předběžný  souhlas  se  stornováním  přihlášky.  Po 
předložení  potvrzení  o  tzv.  zpětvzetí,  které  klientovi  vydá  původní  zdravotní  pojišťovna,  je 
přihláška  stornována  a  tato  informace  je  předána  původní  zdravotní  pojišťovně.  Účastník 
řízení  předložil  též  kopii  přihlášky  Ing.  P.,  která  mj.  obsahovala  evidenční  číslo  a  telefonní 
kontakt na dealera, kterým byl v daném případě M. P. Dále obsahovala osobní údaje Ing. P. 
v  rozsahu  číslo  pojištěnce,  datum  počátku  nového  pojištění,  kategorie  pojištění,  datum 
narození,  příjmení,  jméno,  státní  příslušnost,  kód  minulé  zdravotní  pojišťovny,  adresa 
trvalého bydliště, stát, podpis, místo a datum podpisu. 
 
V rámci provedené kontroly účastník řízení také sdělil,  že nábor nových pojištěnců zajišťují 
buď  kmenoví  zaměstnanci  zdravotní  pojišťovny  se  stálou  mzdou,  nebo  smluvní  subjekty, 
kterým  jsou  poskytovány  odměny  v  závislosti  na  počtu  uzavřených  smluv.  Pokud  přihlášku 
předá zdravotní pojišťovně smluvní subjekt, provede kmenový zaměstnanec kontrolu úplnosti 
všech  potřebných  údajů  a  jednou  měsíčně  jsou  kontrolovány  tyto  osobní  údaje  ještě 
v Centrálním registru pojištěnců. V případě nesrovnalostí je nový pojištěnec kontaktován.  
 
Na  základě  výše  uvedeného  správní  orgán  prvního  stupně  shledal,  že  účastník  řízení 
spáchal  správní  delikt  podle  §  45  odst.  1  písm.  b)  zákona  č.  101/2000  Sb.  a  příkazem  mu 
byla uložena pokuta ve výši 5.000 Kč.  
 
Dne  23.  června  2015  byl  Úřadu  doručen  odpor  účastníka  řízení  proti  výše  uvedenému 
příkazu.  
 

2/6 

 

V  podaném  odporu  účastník  řízení  uvedl,  že  k  odstranění  nedostatků  za  totéž  zjištěné 
porušení  povinnosti  stanovené  správci  osobních  údajů  v  §  5  odst.  1  písm.  c)  zákona 
č. 101/2000 Sb. v souvislosti se zpracováním osobních údajů Ing. P., a to za shodné časové 
období, byl již vydán příkaz čj. UOOU-05562/15-5, který byl účastníkovi řízení doručen dne 
13.  května  2015.  Uložené  povinnosti  účastník  řízení  splnil  a  dne  8. června  2015  zaslal 
inspektorce Úřadu písemnou zprávu o plnění stanovených opatření. Dne 10. června 2015 též 
účastník  řízení  uhradil  náklady  správního  řízení.  Vzhledem  k ustanovení  §  48  odst. 2 
správního  řádu,  které  stanoví,  že  uložit  povinnost  lze  z téhož  důvodu  téže  osobě  pouze 
jednou,  účastník řízení  v jím podaném odporu navrhl, aby Úřad příkaz, tj. příkaz čj. UOOU-
06442/15-3 ze dne 15. června 2015, zrušil v plném rozsahu. 
 
V  souladu  s  §  150  odst.  3  zákona  č.  500/2004  Sb.  byl  podaným  odporem  příkaz  zrušen 
a správní orgán prvního stupně pokračoval ve správním řízení. 
 
K  argumentaci  účastníka  řízení,  že  nelze  z  téhož  důvodu  téže  osobě  uložit  povinnost  více 
než  jednou,  správní  orgán  prvního  stupně  uvedl,  že  příkaz,  který  byl  vydán  na  základě 
provedené  kontroly  a  který  účastníkovi  řízení  uložil  opatření  spočívající  jednak  v provádění 
prověrky identity všech žadatelů o přeregistraci zdravotního pojištění a dále v uvádění záruk 
technicko-organizačního  zabezpečení  ochrany  osobních  údajů  ve  smlouvách  o  zpracování 
osobních údajů, které účastník řízení uzavírá se třetími osobami, nebyl opatřením sankčním, 
ale opatřením k nápravě ve smyslu § 40 zákona č. 101/2000 Sb. Uložení opatření k nápravě 
proto nemůže zakládat překážku věci rozhodnuté pro sankční řízení týkající se podezření ze 
spáchání správního deliktu podle § 45 zákona č. 101/2000 Sb.  
 
Z věcného  hlediska  správní  orgán  prvního  stupně  na  základě  shromážděných  podkladů 
považoval  za  prokázané,  že  účastník  řízení  porušil  svým  jednáním  povinnosti  stanovené 
v § 5 odst. 1 písm. c) zákona č. 101/2000 Sb. a tedy spáchal správní delikt podle § 45 odst. 1 
písm.  b)  zákona  č.  101/2000  Sb.  Rozhodnutím  čj.  UOOU-06442/15-6  ze  dne  20.  července 
2015 (dále jen „rozhodnutí“) mu byla uložena pokuta ve výši 5.000 Kč.   
 
Při  stanovení  výše  sankce  bylo  přihlédnuto  jako  k  přitěžující  okolnosti  k  době  zpracování 
nepřesných  osobních  údajů  (doba  přesahující  6  měsíců).  Z  hlediska  závažnosti  správní 
orgán  prvního  stupně  hodnotil  jako  přitěžující  kritérium  následek  protiprávního  jednání 
účastníka  řízení,  tj.  zátěž  způsobenou  dotčenému  subjektu  údajů,  který  byl  nucen  řešit 
nastalou situaci např. podáním trestního oznámení. Způsob protiprávního jednání účastníka 
řízení  správní  orgán  prvního  stupně  nevyhodnotil  jako  přitěžující  nebo  polehčující  okolnost. 
Účastník řízení se, podle názoru správního orgánu prvního stupně, správního deliktu dopustil 
jednáním,  které  je  popsáno  ve  výroku,  tj.  zpracováním  nepřesných  osobních  údajů  klienta, 
což  je  v  zásadě  obvyklý  způsob,  kterým  je  zákon  č.  101/2000  Sb.  porušován.  K  tomuto 
kritériu  proto  správní  orgán  prvního  stupně  při  úvaze  o  výši  sankce  nepřihlížel.  Jako 
k polehčující okolnosti bylo správním orgánem prvního stupně přihlédnuto k počtu dotčených 
subjektů  údajů,  tj.  jeden,  a  dále  zejména  k  tomu,  že  účastník  řízení  neoprávněnou 
přeregistraci s účinky ex tunc zrušil. 
 
Účastník řízení rozhodnutí posléze napadl řádným rozkladem. V rozkladu uvedl, že má za to, 
že plnil povinnosti uložené v ustanovení § 5 odst. 1 písm. c) zákona č. 101/2000 Sb. Z tohoto 
důvodu  a  dále  i  s ohledem  na  ustanovení  §  48  správního  řádu,  podle  něhož  lze  z téhož 
důvodu  téže  osobě  povinnost  uložit  jen  jednou,  požádal,  aby  bylo  rozhodnutí  zrušeno 
a řízení zastaveno. 
 
Na  podporu  svého  požadavku  účastník  řízení  především  uvedl,  že  o  předmětném  zjištění 
týkajícím  se  porušení  povinností  při  zpracování  osobních  údajů  Ing.  P.,  a  to  za  shodné 
časové období, bylo již jednou rozhodnuto. V této souvislosti byl již vydán příkaz čj. UOOU-
05562/15-5,  který  byl  účastníkovi  řízení  doručen  dne  13.  května  2015,  jímž  byla  uložena 

3/6 

 

termínovaná opatření k odstranění zjištěných nedostatků. Uložené povinnosti účastník řízení 
splnil a dne 8. června 2015 zaslal inspektorce Úřadu písemnou zprávu o plnění stanovených 
opatření. Dne 10. června 2015 též účastník řízení uhradil náklady správního řízení. 
 
Ohledně povinnosti stanovené v § 5 odst. 1 písm. c) zákona č. 101/2000 Sb. účastník řízení 
opětovně  vyjádřil  názor,  že  tato  byla  z jeho  strany  naplněna.  Přihláška  Ing.  P.  obsahující 
souhlas  k „evidenci  údajů“  totiž  byla  účastníkovi  řízení  předložena  v rámci  realizace 
„Smlouvy o provádění registrace pojištěnců“ a s těmito údaji bylo na základě ustanovení § 21 
odst. 2 zákona č. 280/1992 Sb., o resortních, oborových, podnikových a dalších zdravotních 
pojišťovnách,  nakládáno  jako  s přesnými  údaji.  V okamžiku,  kdy  byl  zjištěn  opak,  tj.  že 
podpis pojištěnce na přihlášce není pravý, byla provedena náprava, předmětné osobní údaje 
zlikvidovány  a  nedošlo  k žádné  zátěži  dotčeného  subjektu  údajů.  Co  se  týče  tvrzení,  podle 
něhož k sepsání přihlášky Ing. P. nedošlo za jeho přítomnosti, a žádným způsobem nebyla 
ověřena  jeho  totožnost,  účastník  řízení  konstatoval,  že  žádný  právní  předpis  nestanoví 
povinnost  ověřovat 
totožnost  osoby  vyplňující  přihlášku  např.  předložením  dokladu 
totožnosti,  což  ani  není  v některých  případech  možné,  zejména  tehdy,  když  je  přihláška 
zaslána  poštou.  Zákon  č.  48/1997  Sb.,  o  veřejném  zdravotním  pojištění  a  o  změně  a 
doplnění  některých  souvisejících  zákonů,  nestanoví  žádné  konkrétní  podmínky,  jakým 
způsobem  má  být  přihláška  podána,  ani  její  povinné  náležitosti.  Naopak  pojišťovna  je 
povinna  dle  uvedeného  zákona  přihlášku  pojištěnce  přijmout.  Právě  z toho  důvodu  jsou 
přijata  opatření,  která  zabrání  vzniku  pojistného  vztahu  u  těch  osob,  které  k tomu  ve 
skutečnosti  neprojevily  vůli.  Těmito  opatřeními  jsou  zejména  kontrola  správnosti  údajů 
uvedených  na  přihlášce  formou  kontroly  údajů  v Centrálním  registru  pojištěnců  a následné 
zaslání  písemné  informace  přímo  pojištěnci,  že  pojišťovna  jeho  přihlášku  přijala,  kdy  má 
tento  samozřejmě  možnost  pojišťovně  sdělit,  že  z jeho  strany  k vyplnění  přihlášky  nedošlo. 
Za  pozornost  pak,  podle  názoru  účastníka  řízení,  stojí  i  fakt,  že  jediným  nepřesně 
zpracovaným  osobním  údajem  pojištěnce  byl  jeho  podpis,  kdy  pojišťovna  nedisponuje 
žádným  flexibilnějším  nástrojem  k jeho  ověření  než  písemným  oznámením  pojištěnci. 
K chybnému nakládání s osobními údaji pak nedošlo z důvodů pochybení zpracovatele nebo 
správce, nýbrž z důvodu úmyslného protiprávního jednání konkrétní osoby, která tuto činnost 
prováděla za účelem vlastního obohacení.   
 
Odvolací  orgán  přezkoumal  napadené  rozhodnutí  v celém  rozsahu,  a  to  včetně  procesu, 
který  předcházel  jeho  vydání.  V této  souvislosti  se  odvolací  orgán  zejména  zabýval 
argumentací účastníka řízení vyjádřenou v rozkladu. 
 
Odvolací  orgán  se  především  zcela  ztotožnil  s argumentací  správního  orgánu  prvního 
stupně, který  uvedl,  že  příkaz  čj.  UOOU-05562/15-5,  jenž  byl  vydán  na  základě  provedené 
kontroly  a  uložil  opatření  k odstranění  zjištěných  nedostatků  spočívající  jednak  v provádění 
prověrky identity všech žadatelů o přeregistraci zdravotního pojištění a dále v uvádění záruk 
technicko-organizačního  zabezpečení  ochrany  osobních  údajů  do  smluv  o  zpracování 
osobních údajů, které účastník řízení uzavírá se třetími osobami, nebyl opatřením sankčním, 
ale opatřením k nápravě ve smyslu § 40 zákona č. 101/2000 Sb. Uložení opatření k nápravě 
pak v žádném případě nemůže zakládat překážku věci rozhodnuté pro sankční řízení vedené 
na  základě  podezření  se  spáchání  správního  deliktu  podle  §  45  zákona  č.  101/2000  Sb. 
Jinými  slovy  řečeno,  ustanovení  §  48  odst.  2  správního  řádu,  podle  něhož  „uložit  tutéž 
povinnost  lze  z téhož  důvodu  téže  osobě  pouze  jednou“  kumulativně  vyžaduje  shodu  ve 
třech parametrech. Tedy aby se jednalo o: 1. tutéž povinnou osobu; 2. tentýž důvod; 3. tutéž 
ukládanou povinnost. V uvedeném případě však zjevně existuje shoda pouze v parametrech 
uvedených  sub  1.  a  2.,  nikoli  však  v třetím  parametru.  Sankci  za  správní  delikt  podle  §  45 
zákona  č.  101/2000  Sb.  totiž  nelze  zaměňovat  s nápravným  opatřením  podle  §  40  zákona 
č. 101/2000  Sb.  Argumentaci  účastníka  řízení,  kterou  se  domáhal  přiznání  překážky  věci 
rozhodnuté podle § 48 správního řádu, tedy odvolací orgán neakceptoval.   
 

4/6 

 

V souvislosti s plněním povinnosti stanovené v § 5 odst. 1 písm. c) zákona č. 101/2000 Sb. 
odvolací  orgán  považoval  za  nezbytné  především  připomenout,  že  klíčovou  datovou 
položkou,  která  byla  v uvedených  souvislostech  zpracována,  je  vůle  subjektu  údajů  být 
pojištěncem účastníka řízení a nikoli tedy podpis, který je pouhým formálním stvrzením této 
vůle, resp. předmětného právního jednání.  Ukáže-li se tedy nedostatek vůle subjektu údajů, 
nemělo  by  dojít  k  registraci  této  osoby  jako  pojištěnce,  jelikož  pro  ni  chybí  právní  důvod. 
Proto  je  nutno  věnovat  zvláštní  pozornost  ověřování  přesnosti  osobních  údajů  z hlediska 
ověření projevu vůle subjektu údajů. Řádné a včasné zjištění totožnosti partnera tudíž je ze 
strany  osoby  (nebo  zástupce  této  osoby),  vůči  níž  směřuje  určité  právní  jednání, 
samozřejmým  a  prvotním  úkonem,  který 
je  základním  předpokladem  pro  realizaci 
sjednávaného  plnění.  Z tohoto  hlediska  je  zcela  irelevantní,  že  zákon  č.  48/1997  Sb. 
nestanoví  žádné  konkrétní  podmínky,  jakým  způsobem  má  být  přihláška  podána  ani  její 
povinné  náležitosti.  V každém  případě  totiž  účastníka  řízení  zavazovala  obecná  povinnost 
podle  §  5  odst.  1  písm.  c)  zákona  č.  101/2000  Sb.,  jejíž  plnění  bylo  i  s ohledem  na 
akceptované formy shromažďování osobních údajů nedostatečné. Evidentně mělo zahrnovat 
určitou  bezodkladnou  zpětnou  kontrolu,  např.  formou  telefonického  rozhovoru  nebo 
informace  prokazatelně  doručené  poštou  atd.  Pro  úplnost  nutno  dodat,  že  ustanovení  §  21 
odst.  2  zákona  č.  280/1992  Sb.,  na  které  se  účastník  řízení  odvolával,  žádnou  výjimku 
z povinnosti zpracovávat pouze přesné osobní údaje nestanoví. 
 
Význam kontroly přesnosti zpracovávaných osobních údajů se pak umocňuje zvláště tehdy, 
pokud  praxe  účastníka  řízení  připouští,  aby  prvotní  nábor  pojištěnců  prováděly  neznámé 
osoby  za  neznámých  okolností.  V této  souvislosti 
totiž  nutné  připomenout,  že 
z dokumentace  pořízené  Policií  České  republiky  vyplývá,  že  přihláška  Ing.  P.  byla 
zakoupena  spolu  s další  přibližně  stovkou  přihlášek  od  neznámého  muže  na  vlakovém 
nádraží  v Brně  (viz  úřední  záznam  o  podání  vysvětlení  čj.  KRPB-117803-10/ČJ-2014-
060211 ze dne 5. září 2014). 
 
V rámci prověřování přesnosti shromažďovaných osobních údajů ovšem účastník řízení tyto 
specifické  okolnosti  zcela  pominul  a  zaměřil  se  na  kontrolu  údajů  v Centrálním  registru 
pojištěnců,  která  je  v tomto  směru  nedostatečná.  Za  jediný  nástroj  kontroly  ve  výše 
uvedeném smyslu by tak bylo možno uznat pouze účastníkem řízení připomínané následné 
zaslání  písemné  informace  přímo  pojištěnci,  nicméně  pouze  bylo-li  by  okamžité.  V této 
souvislosti  však je třeba připomenout, že Ing.  P. takovéto kontaktování  ze strany  účastníka 
řízení popřel (viz úřední záznam o podání vysvětlení čj. KRPB-117803-1/ČJ-2014-060320 ze 
dne 9. května 2014: „Od uvedené pojišťovny mi nedošly žádné formuláře nebo informace.“) a 
k nápravě  došlo  až  na  základě  iniciativy  Ing.  P.  Nelze  tedy  souhlasit  s tvrzením  účastníka 
řízení, podle něhož nedošlo k žádné zátěži dotčeného subjektu údajů. 
 
Na  základě  výše  uvedeného  argumentaci  účastníka  řízení  ohledně  plnění  povinnosti 
stanovené v § 5 odst. 1 písm. c) zákona č. 101/2000 Sb. proto odvolací orgán neakceptoval. 
 
Celkově  tedy  odvolací  orgán  argumentaci  účastníka  řízení  vyjádřenou  v podaném  rozkladu 
neshledal  důvodnou.  Stejně  tak  odvolací  orgán  po  celkovém  přezkoumání  neshledal 
v postupu  správního  orgánu  prvního  stupně  jakákoli  pochybení  a  považuje  za  přiměřenou 
i výši uložené pokuty.  
 
Na  základě  všech  shora  uvedených  důvodů  proto  rozhodl  tak,  jak  je  uvedeno  ve  výroku 
tohoto rozhodnutí.   
   

je 

Poučení: Proti tomuto rozhodnutí se podle ustanovení § 91 odst. 1 zákona č. 500/2004 Sb., 

správní řád, nelze odvolat.  

 

 

5/6 

 
Praha 15. září 2015 
 
 

 
 

 
 
Za správnost vyhotovení: 
Martina Junková 

otisk úředního razítka 

       JUDr. Ivana Janů, v. r. 

     předsedkyně 

 

6/6 

