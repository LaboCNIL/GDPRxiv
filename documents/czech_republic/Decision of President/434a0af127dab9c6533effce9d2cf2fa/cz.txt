ÚŘAD PRO OCHRANU OSOBNÍCH ÚDAJŮ 
Pplk. Sochora 27, 170 00 Praha 7 
tel.: 234 665 111, fax: 234 665 444 
posta@uoou.cz, www.uoou.cz  

*UOOUX00BUE88* 

 
 
 
Čj. UOOU-10191/13-43 

 

 

 
 
 
 
 
 
 
 
 
 

ROZHODNUTÍ 

 
Předsedkyně Úřadu pro ochranu osobních údajů jako odvolací orgán příslušný podle § 2, § 29 
a § 32 zákona č. 101/2000 Sb., o ochraně osobních údajů a o změně některých zákonů, a podle 
§ 10 a § 152 odst. 2 zákona č. 500/2004 Sb., správní řád rozhodla dne 26. března 2018 podle 
ustanovení § 152 odst. 6 písm. a), § 152 odst. 5 a § 90 odst. 1 písm. a) zákona č. 500/2004 Sb., 
správní řád, takto: 
 
Rozhodnutí Úřadu pro ochranu osobních údajů čj. UOOU-10191/13-28 ze dne 26. března 2014 
se zrušuje a řízení se zastavuje. 

 
 

Odůvodnění 

 
Úřad  pro  ochranu  osobních  údajů  (dále  jen  „Úřad“)  měl  za  prokázané,  že  účastník  řízení, 
XXXXXX  (dále 
jen  „účastník  řízení“),  v  souvislosti  se  zpracováním  osobních  údajů 
prostřednictvím kamerového systému, jako správce osobních údajů podle § 4 písm. j) zákona 
č. 101/2000 Sb., o ochraně osobních údajů a o změně některých zákonů, od blíže neurčené 
doby  minimálně  do  5.  prosince  2013  na  internetové  adrese  XXXXXX  uveřejnil  fotografie 
údajných pachatelů krádeží a na internetové adrese XXXXXX uveřejnil záznamy z kamerového 
systému  zachycující  údajné  pachatele  krádeží.  Tím  měl  účastník  řízení  porušit  povinnost 
stanovenou v § 5 odst. 1 písm. f) zákona č. 101/2000 Sb., tedy povinnost zpracovávat osobní 
údaje pouze v souladu s účelem, k němuž byly shromážděny, a k jinému účelu pouze v mezích 
ustanovení § 3 odst. 6 tohoto zákona nebo pokud k tomu dal subjekt údajů souhlas a spáchat 
správní delikt podle § 45 odst. 1 písm. c) zákona č. 101/2000 Sb. Rozhodnutím Úřadu čj. UOOU-
10191/13-28  ze  dne  26.  března  2014  proto  byla  účastníku  řízení  uložena  pokuta  ve  výši 
100.000 Kč. 
 
Rozklad  účastníka  řízení  byl  rozhodnutím  předsedy  Úřadu  čj.  UOOU-10191/13-33  ze  dne 
27. května  2014  (dále  jen  „rozhodnutí“) zamítnut,  rozhodnutí  však  účastník  řízení následně 
napadl správní žalobou. Rozsudkem Městského soudu v Praze čj. 8A 117/2014-46-52 ze dne 

1/4 

 

30. ledna 2018 (dále jen „rozsudek“),  proti němuž  Úřad ani jiná oprávněná osoba nepodali 
kasační stížnost, pak bylo rozhodnutí zrušeno a věc byla vrácena Úřadu k dalšímu řízení. 
 
V odůvodnění  rozsudku  Městský  soud  v Praze  (dále  jen  „Městský  soud“)  uvedl,  že  správní 
orgán  musí  odůvodnit  přezkoumatelným  způsobem,  jakými  úvahami  byl  veden,  jak  při 
vlastním  dokazování,  tak  i  při  výkladu  právních  pojmů  a  celkovém  hodnocení  řešených 
právních otázek, přičemž odůvodnění musí být individuální a konkretizované pro danou věc. 
Pokud se správní orgán v mezích zákonem povolené úvahy rozhodne pro určitou možnost, měl 
by její volbu řádně odůvodnit a je povinen mj. dbát na to, aby přijaté řešení bylo v souladu s 
veřejným zájmem a aby odpovídalo specifickým okolnostem daného případu. Takto však Úřad 
ani  předseda  Úřadu  podle  názoru  Městského  soudu  nepostupovali,  neboť  nezohlednili  a 
podrobněji se nevypořádali se skutečností, že v dané věci vystupují dva  v konkurenci stojící 
chráněné zájmy (respektive základní práva). Konflikt těchto práv pak měly správní orgány obou 
stupňů při rozhodování o správním deliktu seznat a náležitě je posoudit tak, aby dostály svým 
povinnostem  při  odůvodnění  rozhodnutí  o  správním  potrestání.  Správní  orgány  tedy  podle 
názoru Městského soudu řádně a výslovně nezohlednily chráněné  zájmy, které v dané věci 
vystupují,  ačkoli  i  zákon  č.  101/2000  Sb.  předvídá,  že  v  nezbytných  případech  mohou  být 
osobní údaje zpracovány i bez souhlasu subjektu údajů. Městský soud sice nepopřel, že Úřad 
se  pokusil  reagovat  na  tvrzení  účastníka  řízení  ohledně  nezbytnosti  ochrany  jím  tvrzeného 
práva  na ochranu  majetku  či  nutnosti  předcházení  trestné  činnosti, zároveň  ale  dle  názoru 
Městského  soudu  nelze  toto  odůvodnění  shledat  dostatečným.  Lapidární  obecný  závěr 
správního orgánu, že zde převáží právo na ochranu soukromí, neboť ochrany svého majetku 
se mohl žalobce domáhat prostřednictvím orgánů činných v trestním řízení, totiž neodpovídá 
míře zásahu do práv účastníka řízení. A navíc ani nereflektuje specifika trestné činnosti, která 
měla  být  v  dané  věci  páchána,  především  aktuální  možnosti  poškozeného  při  pátrání  po 
pachatelích dané trestné činnosti, respektive jiné možnosti, které by ochránily jeho vlastnictví 
či mu dopomohly nahradit škodu způsobenou krádežemi. Městský soud, jak uvedl, nikterak 
nezastává názor, že zájem na odhalení a potrestání společensky nežádoucího chování musí a 
priori  převážit  nad  ústavně  zaručeným  právem  na  nedotknutelnosti  soukromí  osoby  či 
obecněji její integrity. Povinností správního orgánu však je tyto okolnosti uvážit a náležitě je 
zohlednit  v rámci  odůvodnění  vydaného  rozhodnutí,  a  to  také  s  ohledem  na  ústavně 
zaručenou ochranu vlastnictví. A nepostačí strohé konstatování, které pomíjí důležitost zájmů 
stojících v dané věci v protikladu k právu na ochranu soukromí. Takto je především nezbytné 
posoudit důvod zveřejnění kamerového záznamu soukromou osobou, tedy to, zda sledovala 
jím  legitimní,  obecně  právem  aprobovaný  cíl,  či  naopak  účelem  zveřejnění  bylo  pouze 
neoprávněně zasahovat do práv jiného (například v případě cíleného narušování soukromí za 
situace,  kdy  by  toto  již  nebylo  nezbytným  krokem  pro  odhalení  osoby  páchající  trestnou 
činnost,  typicky  pokud  by  již  byla  dopadena).  Zároveň  je  nezbytné  uvážit,  zda  zveřejnění 
kamerového  záznamu  bylo  jediným  možným  způsobem  k  dosažení  tohoto  cíle,  či  zda  se 
nabízely i jiné možnosti, méně zasahující do právní sféry jiných osob, které by ale byly schopné 
dosáhnout  sledovaného  cíle.  V  souvislosti  s  tím  musí  správní  orgány  posoudit  konkrétní 
okolnosti řešené věci ve světle intenzity potřeby zveřejnění kamerového záznamu (například 
předchozí  ataky  na  majetek  pořizovatele,  faktický  účel  použití  záznamu,  způsob  zveřejnění 
apod.)  a  ochrany  soukromí  dotčené  osoby.  Z výše  uvedených  důvodů  Městský  soud  došel 
k závěru, že napadené rozhodnutí je nepřezkoumatelné pro nedostatek důvodů, a proto jej 
zrušil a věc vrátil Úřadu k dalšímu řízení, aniž by se zabýval důvodností dalších žalobních bodů. 

 

2/4 

 

K tomu  odvolací  orgán  po  zevrubném  seznámení  se  spisovým  materiálem  považuje  za 
nezbytné především konstatovat, že správní řízení bylo vedeno na základě upozornění blíže 
neidentifikované osoby, přičemž žádná z osob zachycených na záběrech se proti zveřejnění 
nijak  neohradila.  Vlastní  záběry  pak  odvolací  orgán  shledal  jako  velmi  neprůkazné,  jelikož 
zachycují  buď  zjevně  neidentifikovatelné  anebo  jen  velmi  obtížně  identifikovatelné  osoby 
a pouze v některých případech lze vyvozovat jistou závadnost jejich jednání. Záběry se  také 
nijak nedotýkají důstojnosti subjektů údajů. Dále je třeba připomenout, že účastník řízení se 
v rámci celého řízení vyjadřoval v tom smyslu, že docházelo ke zveřejňování pouze ilustračních 
záběrů pořízených se souhlasem osob za účelem prevence proti kriminalitě zachycující fiktivní 
krádeže  zákazníků,  tedy  že  se  nejedná  o  reálné  záběry  údajných  pachatelů  krádeží.  Tuto 
argumentaci  však  Úřad,  jak  v rámci  řízení  na  prvním  stupni,  tak  v rámci  řízení  o rozkladu, 
odmítl,  nicméně  pouze  na  základě  nepřímých  indicií.  Městský  soud  se  s předmětnou 
argumentací Úřadu nijak výslovně neztotožnil, neboť se ve svém rozhodnutí k této otázce nijak 
nevyjádřil. 
 
Je proto nutno nově připomenout skutečnost, že záběry lze vnímat jako ilustrační, pořízené 
v de  facto  veřejných  prostorech,  a  to  s tím,  že  jejich  cílem  je  dokladovat  ostrahu  objektu 
prostřednictvím  kamerového  systému,  což  lze  hodnotit  jako  naplnění  legitimního  účelu 
v souladu s § 5 odst. 2 písm. e) zákona č. 101/2000 Sb. Některé nasnímané osoby sice vykazují 
známky podezřelého jednání, toto však není natolik intenzívní, že by mohlo být vnímáno jako 
vodítko  pro  Policii  ČR.  Z druhé  strany  by  toto  zveřejnění  mohlo  působit  jako  jistý  druh 
prevence,  resp.  nástroj  k odrazení  před  případnými  (drobnými)  krádežemi.  K tomu,  že  je 
naplněna  věta  za  středníkem  posledně  citovaného  ustanovení  (tedy,  že  nelze  detekovat 
nepřiměřené  narušení  soukromého  a  osobního  života),  svědčí  právě  již  uvedená  absence 
stížností  subjektů  údajů.  Velmi  důležité  je  i  to,  že  účastník  řízení  předmětné  kamerové 
záznamy  ještě  v průběhu  řízení  vedeném  Úřadem  odstranil,  a  také  z tohoto  důvodu  se  jeví 
sama uložená sankce jako nepřiměřeně vysoká.  
 
Dále,  zejména  ze  stanoviska  Úřadu  zveřejněného  dne  3. října  2017  ohledně  tzv. případu 
ekolo.cz 
(viz  https://www.uoou.cz/uoou-by-pokutu-v-pripadu-ekolo-cz-znovu-neudelil/d-
27149) je zřejmé, že Úřad se hodlá obdobnými případy zabývat tak, aby byly vždy důkladně 
posuzovány okolnosti každé individuální kauzy a aby byla při výkladu zákona č. 101/2000 Sb. 
respektována zásada proporcionality. V předmětném rozsudku Městský soud, jak ostatně bylo 
připomenuto  již  výše,  zdůrazňuje  totéž,  a  to  s  tím,  že  by  v konkrétní  kauze  mělo  dojít 
k posouzení  konfliktu  mezi  právem  na  ochranu  soukromí  zaznamenané  osoby  s ústavně 
zaručenými  právy  osoby,  která  záznam  pořídila  a  zveřejnila  za  účelem  ochrany  svého 
vlastnictví.  Konflikt  těchto  práv  by  měly  správní  orgány  obou  stupňů  při  rozhodování 
o předmětném  správním  deliktu  seznat  a  náležitě  jej  posoudit  tak,  aby  dostály  svým 
povinnostem  při  odůvodnění  rozhodnutí  o  správním  potrestání.  Městský  soud  zvláště 
upozornil, že popsaný střet chráněných zájmů předvídá i samotný § 5 odst. 2 písm. e) zákona 
č.  101/2000  Sb.,  podle  něhož  lze  i  bez  souhlasu  subjektu  údajů  zpracovávat  osobní  údaje, 
pokud  je  to  nezbytné  pro  ochranu  práv  a právem  chráněných  zájmů  správce,  přičemž 
nepostačuje  strohé  konstatování  o nemožnosti  aplikace  uvedeného  ustanovení.  Povinností 
správního orgánu je tento střet náležitě reflektovat a ve svém rozhodnutí jej řádně vypořádat, 
nikoli  pouze  konstatovat  porušení  zákonných  povinností  stanovených  v zákoně  o ochraně 
osobních údajů.  
 

3/4 

 

Na  základě  výše  uvedeného  pak  odvolací  orgán  došel  k  závěru,  že  předmětná  rozhodnutí 
Úřadu z hlediska odůvodnění nebyla dostatečně podrobná, nebyla postavena na důkladném 
posouzení  individuálních  okolností  případu  a  nebyl  ani  v dostatečné  míře  proveden  test 
proporcionality, který požaduje v rozsudku Městský soud a o němž rovněž hovoří i stanovisko 
Úřadu  ze  dne  3.  října  2017  týkající  se  tzv.  případu  ekolo.cz.  Zároveň  ovšem  je  nucen 
konstatovat,  že  za  současného  stavu  věcí  je  obecně  velmi  obtížné  argumentaci  dále 
prohlubovat  a  pokud  ano,  tedy  rozhodně  nikoli  ve  směru  potvrzujícím  spáchání  správního 
deliktu, ale pouze v opačném smyslu. Nadto míru závažnosti jednání účastníka řízení zásadním 
způsobem  snižuje  i  samotný  fakt  výrazného  časového  odstupu  od  zveřejnění  předmětných 
snímků.    
 
S ohledem na všechny výše uvedené skutečnosti rozhodl odvolací orgán tak, jak je uvedeno 
ve výroku tohoto rozhodnutí, což ovšem, jak považuje za nezbytné zvláště zdůraznit, v žádném 
případě  neznamená  obecný  příklon  Úřadu  ke  zveřejňování  fotografií  nebo  záznamů  z 
kamerového systému obsahujících osobní údaje.  Zároveň odvolací orgán shledal, že takto bylo 
vyhověno původnímu rozkladu a ani nemůže být způsobena újma žádnému z účastníků řízení.   
               
 
 
Poučení: 

Proti  tomuto  rozhodnutí  se  podle  ustanovení  §  91  odst.  1  zákona 
č. 500/2004 Sb., správní řád, nelze odvolat. 

otisk úředního razítka 

JUDr. Ivana Janů 

předsedkyně 

 
 
Praha 26. března 2018 
 

 
 

 
 
 

 

 
 

 
 

 

4/4 

