 
 

 

 

 

ÚŘAD PRO OCHRANU OSOBNÍCH ÚDAJŮ 
Pplk. Sochora 27, 170 00 Praha 7 
tel.: 234 665 111, fax: 234 665 444 
posta@uoou.cz, www.uoou.cz  

*UOOUX00EN3O9* 

 

 

 

ROZHODNUTÍ 

 Čj. UOOU-00681/20-18 

Předseda Úřadu pro ochranu osobních údajů jako odvolací orgán příslušný podle ustanovení 
§ 10 a § 152 odst. 2 zákona č. 500/2004 Sb., správní řád a podle § 10 odst. 1 písm. a) zákona 
č. 480/2004 Sb., o některých službách informační společnosti a o změně některých zákonů, 
rozhodl podle ustanovení § 152 odst. 6 písm. b) zákona č. 500/2004 Sb., správní řád, takto: 
 
Rozklad obviněné, společnosti XXXXX, proti rozhodnutí Úřadu pro ochranu osobních údajů 
čj. UOOU-00681/20-12 ze dne 6. října 2020, se zamítá a napadené rozhodnutí se potvrzuje.  
 

Odůvodnění 

  Vymezení věci 

[1]  Správní řízení ve věci podezření ze spáchání přestupku podle § 11 odst. 1 písm. a) bod 
1 zákona č. 480/2004 Sb. bylo zahájeno oznámením Úřadu pro ochranu osobních údajů 
(dále  jen  „Úřad“),  které  bylo  obviněné,  společnosti  XXXXX  (dále  jen  „obviněná“), 
doručeno  dne  29.  července  2020.  Podkladem  pro  zahájení  řízení  byly  podněty  od 
stěžovatelů týkající se šíření nevyžádaných obchodních sdělení obviněnou společností 
doručené  Úřadu  dne  4.  února  2020,  17.  března  2020  a  15.  června  2020.  Obsahem 
jednotlivých podání byly e-mailové zprávy obsahující žádost o hodnocení nákupu.  

[2]  Dne  21.  srpna  2020  obdržel  správní  orgán  prvního  stupně  vyjádření  obviněné 
společnosti  k  předmětu  řízení  (datované  13.  srpna  2020),  a  to  prostřednictvím 
právního  zástupce  XXXXXX,  advokáta,  Advokátní  kancelář  Šrubař  & Partners,  na 
základě plné moci. 

[3]  V rámci  tohoto  vyjádření  právní  zástupce  obviněné  konstatoval,  že  všechny  osoby 
uvedené  v  oznámení  o  zahájení  řízení  jsou  klienty  obviněné,  přičemž  u  obviněné 
nakupovaly opakovaně, a dvě z těchto osob mají u obviněné zřízen zákaznický účet, 
byť činily i nákup bez registrace. Tyto skutečnosti byly doloženy prostřednictvím výpisu 

 

1/6 

z databáze obviněné, kde je uvedeno ID zákazníka, seznam provedených nákupů, zda 
byl  nákup  proveden  bez  registrace  nebo  s  registrací  a  nastavení  týkající  se  zasílání 
obchodních sdělení (e-mail či sms) a souhlasu pro třetí strany. Dále právní zástupce 
uvedl, že v rámci každého nákupu zákazníka mu jsou zasílány transakční e-maily týkající 
se  stavu  objednávky,  přičemž poslední z těchto  transakčních e-mailů  je  vždy  e-mail, 
který byl doručen zákazníkům uvedeným v oznámení o zahájení řízení. Právní zástupce 
proto  tyto  e-maily  nepovažuje  za  obchodní  sdělení  ve  smyslu  §  2  písm.  f)  zákona 
č. 480/2004  Sb.,  neboť  všechny  podmínky  uvedené  v  tomto  ustanovení  musí  být 
splněny kumulativně, přičemž právní zástupce uvádí, že u předmětného sdělení chybí 
účel,  který  by  měl  spočívat  v  přímé  či  nepřímé  podpoře  zboží  či  služeb  nebo  image 
podniku.  Účelem  zaslaných  sdělení,  jak  uvedl,  je  v  širším  slova  smyslu  ochrana 
spotřebitele,  konkrétně  vytváření  uživatelské  databáze  kvality  výrobků  na  základě 
hodnocení  jednotlivých  zákazníků  –  uživatelů  zboží,  které  má  za  účel  předcházet 
nespokojenosti  spotřebitelů  se  zakoupeným  výrobkem  a  případně  šetření  nákladů 
spojených s vrácením zboží nebo jeho reklamováním. Z tohoto důvodu, jsou pak tyto 
e-maily zasílány i zákazníkům, kteří neudělili souhlas se zasíláním obchodních sdělení. 
Dále  právní  zástupce  obviněné  uvedl,  že  každý  zákazník  má  možnost  při  nákupu  na 
internetovém  obchodě  odmítnout  zaslání  obchodního  sdělení,  resp.  tento  souhlas 
neudělit.  A  u  každého  doručeného  obchodního  sdělení  má  pak  zákazník  možnost 
odhlásit  obchodní  sdělení  jedním  klikem  v  zápatí  e-mailu.  Právní zástupce  obviněné 
dále dokládá komunikaci s klienty XXXXX a XXXXXX. 

[4]  Následně, dne 6. října 2020, bylo správním orgánem prvního stupně ve věci vydáno 
rozhodnutí čj. UOOU-00681/20-12, kterým byla obviněná uznána vinnou ze spáchání 
přestupku podle § 11 odst. 1 písm. a) bod 1 zákona č. 480/2004 Sb.  tím, že opakovaně 
šířila  obchodní  sdělení  ve  smyslu  §  2  písm.  f)  zákona  č.  480/2004  Sb.,  zasláním  na 
e-mailové adresy uvedené ve výroku předmětného rozhodnutí bez souhlasu adresáta, 
čímž porušila ustanovení § 7 odst. 2 zákona č. 480/2004 Sb. Za výše uvedené jednání 
byla  obviněné  uložena  pokuta  ve  výši  10.000  Kč.  Toto  rozhodnutí  bylo  právnímu 
zástupci obviněné doručeno dne 7. října 2020. 

[5]  Dne  22.  října  2020  podala  obviněná  proti  výše  uvedenému  rozhodnutí  správního 

orgánu prvního stupně (dále jen „napadené rozhodnutí“) řádný rozklad. 

  Obsah rozkladu 

[6]  V podaném rozkladu obviněná napadá rozhodnutí v celém rozsahu, neboť s ním jako 

s celkem nesouhlasí, protože jej považuje za nesprávné. 

[7]  Obviněná v prvé řadě  (obdobně jako již ve svém písemném vyjádření ze dne 13. srpna 
2020)  rozporuje  závěr  správního  orgánu  prvního  stupně,  že  předmětné  e-mailové 
zprávy,  které  nazývá  „transakčními  zprávami“,  naplnily  definiční  znaky  obchodního 
sdělení ve smyslu § 2 písm. f) zákona č. 480/2004 Sb. Dle názoru obviněné není splněna 
podmínka účelu spočívajícího v přímé či nepřímé podpoře zboží či služeb nebo image 
podniku  osoby,  jelikož těmito transakčními  zprávami  necílí  na  přímou  ani  nepřímou 
propagaci hodnocených výrobků. Obviněná dále uvádí, že těmito zprávami naopak cílí 

2/6 

 

 

na  ochranu  a informovanost  spotřebitele  a  kvalitu  nabízených  výrobků.  Tento  svůj 
názor následně v podaném rozkladu šířeji rozvádí.  

[8]  Obviněná je toho názoru, že správní orgán prvního stupně při svém rozhodování užívá 
přepjatý  formalismus  a  zasahuje  do  systému  dle  obviněné  osoby  „objektivního“ 
získávání informací, tedy hodnocení konkrétních výrobků zákazníky, způsobem, který 
má potenciál jej zničit.  

[9]  Obviněná rovněž namítá nepřezkoumatelnost napadeného rozhodnutí, jelikož se dle 
jejího  názoru  správní  orgán  prvního  stupně  nedostatečně  vypořádal  s její,  již  dříve 
předestřenou,  argumentací  ohledně  účelu  „transakčních“  zpráv.  Obviněná  doslova 
uvádí, že v odůvodnění napadeného rozhodnutí neidentifikovala žádnou část, ve které 
by  správní  orgán  prvního  stupně  s jejími  názory  uvedenými  ve  vyjádření  ze  dne 
13. srpna  2020  argumentačně  polemizoval  či  se  s  nimi  vypořádal.  V této  souvislosti 
obviněná zmiňuje, že  absence  vypořádání  se  s námitkami  vede  v krajním  případě  až 
k porušení práva na spravedlivý proces. K tomu odkazuje na nález Ústavního soudu ze 
dne 2. června 2009, sp. zn. II. ÚS 435/09, č. 129/2009 Sb. 

[10]  Závěrem svého rozkladu obviněná navrhuje, aby předseda Úřadu jako odvolací orgán 
s přihlédnutím k ustanovení § 152 odst. 5 zákona č. 500/2004 Sb., správní řád, rozhodl 
podle ustanovení § 90 odst. 1 písm. a) zákona č. 500/2004 Sb., správní řád a napadané 
rozhodnutí zrušil a řízení zastavil, případně, aby podle ustanovení § 90 odst. 1 písm. b) 
zákona  č. 500/2004 Sb.,  správní  řád,  napadené  rozhodnutí  pro  nepřezkoumatelnost 
zrušil a věc vrátil správnímu orgánu prvního stupně k novému rozhodnutí. 

 

  Posouzení orgánem druhého stupně 

[11]  Odvolací  orgán  přezkoumal  napadené  rozhodnutí  v celém  rozsahu,  včetně  procesu, 

který předcházel jeho vydání a dospěl k následujícím závěrům. 

[12]  K argumentu  obviněné,  že  se  správní  orgán  prvního  stupně  nevypořádal  s jí 
předestřenou argumentací, kterou uvedla ve svém vyjádření ze dne 13. srpna 2020, 
a sice, že jí zaslané e-mailové zprávy nenaplnily definiční znaky obchodního sdělení ve 
smyslu  §  2  písm.  f)  zákona  č.  480/2004  Sb.,  což  činí  napadené  rozhodnutí 
nepřezkoumatelným, odvolací orgán předně konstatuje, že zasílaná sdělení je nutno 
hodnotit dle jejich faktického obsahu, nikoliv dle pojmu pro ně užívaným obviněnou. 
S názorem  obviněné,  že  předmětné  e-maily  nebyly  obchodními  sděleními,  nýbrž 
transakčními zprávami, uvedeném v jejím vyjádření ze dne 13. srpna 2020, se správní 
orgán prvního stupně vypořádal v rámci odůvodnění napadeného rozhodnutí, a to na 
straně  3,  kde  je  výstižně  vysvětlen  rozdíl  mezi  obchodním  sdělením  a  transakční 
zprávou (e-mailem), a to vyložením obsahu pojmu obchodní sdělení. Tento výklad byl 
plně v souladu s ustanovením § 2 odst. f) zákona č. 480/2004 Sb. i s ustálenou praxí 
Úřadu, o které je veřejnost informována mimo jiné i prostřednictvím webových stránek 
Úřadu. Na stránce www.uoou.cz je v hlavním menu v sekci Poradna podsekce nazvaná 
Často  kladené  otázky  podle  zpracování  osobních  údajů,  v rámci  níž  se  nachází 
samostatná rubrika „K nevyžádaným obchodním sdělením a zákonu č. 480/2004 Sb.“, 
věnovaná právě obchodním sdělením (https://www.uoou.cz/casto-kladene-otazky-k-

 

3/6 

zakonu-c-480-2004-sb/ds-5494/archiv%3D1&p1%3D1493).  Zde  je  v rámci  odpovědi 
na 1. otázku vysloveně uvedeno, že za nepřímou podporu podnikatelské činnosti jsou 
považovány též zprávy obsahující uživatelské recenze a hodnotící dotazníky.  V rámci 
této rubriky je rovněž uvedeno, co lze chápat pod pojmem tzv. technické zprávy. Tyto 
zprávy oznamují například nové znění obchodních podmínek, odstávku poskytovaných 
služeb, změnu otevírací doby apod., přičemž se někdy může jednat o povinnost danou 
přímo  zákonem  (př.  změna  obchodních  podmínek  u  bank).  Pokud  se  jedná  pouze 
o tento typ zprávy, není taková zpráva za obchodní sdělení považována, je-li zaslána 
vlastnímu zákazníkovi, a to i v případě, že příjem obchodních sdělení odmítl. V případě,  
že  je  taková  zpráva  zaslána  osobě,  která  není  zákazníkem,  a  ani  nedala  souhlas 
k zasílání  obchodních  sdělení,  je  nutno  tuto  zprávu  považovat  za  obchodní  sdělení 
sloužící k nepřímé podpoře zboží, služeb a image podniku. 
 

[13]  Mezi  technické  transakční  e-maily  vztahující  se  k objednávce,  pak  lze  považovat 
e-maily obsahující potvrzení objednávek nebo informace potřebné k jejich vyzvednutí, 
e-maily  s  přidělenými  či  obnovenými  přihlašovacími  údaji  či  komunikace  zákaznické 
podpory. 

[14]  Při posuzování zasílání předmětných zpráv vycházel správní orgán prvního stupně také 
ze svých předchozích řízení, např. ve věci www.scio.cz pod čj. UOOU-11510/14-7, kde 
byla správnost rozhodnutí Úřadu potvrzena rozsudkem Nejvyššího správního soudu ČR 
č.  j.  1  As  136/2019  –  38  ze  dne  16.  června  2020,  který  ke  sporné  otázce,  zda  se 
v projednávané  věci  jedná  o  obchodní  sdělení  ve  smyslu  v  §  2  písm.  f)  zákona 
č. 480/2004 Sb., vedoucí k přímé či nepřímé podpoře zboží či služeb či zda jeho určení 
bylo jiné, v bodě 34 tohoto rozsudku, s odkazem na Komentář k zákonu o některých 
službách  informační  společnosti  autora  M.  Maisnera,  (1.  vydání.  Praha:  C.  H.  Beck, 
2016)  uvedl  následující:  „V  praxi  tedy  není  rozhodné,  jaké  byly  skutečné  záměry 
odesílatele, nýbrž co se podaří prokázat a doložit příslušnému rozhodovacímu orgánu.“  
V rámci  bodu  31  téhož  rozsudku  pak  Nejvyšší  správní  soud  ČR  uvedl,  že:  „Je  přitom 
zřejmá  snaha  zákonodárce  docílit,  aby  uživatel  nemusel  vydávat  žádné  náklady  na 
jemu  doručená  obchodní  sdělení  posílaná  elektronickou  poštou,  která  si  nevyžádal 
a která jej ve svém důsledku obtěžují.“ 

[15]  Jak tedy věcně správně uvedl správní orgán prvního stupně ve svém rozhodnutí, pokud 
bude  zpráva  obsahovat  informace  o určitém  výrobku,  nabízeném  zboží  či  službách 
a jejím cílem bude jej propagovat, ať už přímo odkazováním na jeho vlastnosti, cenu či 
výhody nebo nepřímo, např. formou (pseudo)objektivního hodnocení či doporučení, 
bude se jednat o obchodní sdělení. 

[16]  Stejně tak bude nutno za obchodní sdělení považovat i každou zprávu, která směřuje 
k posílení image konkrétního subjektu, tedy k posílení známosti jeho jména a značky, 
k vylepšení jeho mediálního obrazu atd., ač nebude obsahovat odkaz na určité zboží či 
nabízenou službu. 

[17]  Pokud chce obviněná na základě hodnocení jednotlivých zákazníků – uživatelů zboží – 
vytvářet uživatelské databáze kvality výrobků, jak uvádí ve svém vyjádření, jedná se 
bezpochyby o formu podpory zboží či služeb. 

 

4/6 

[18]  Odvolací  orgán  dále  považuje  za  důležité  zdůraznit,  že,  jak  bylo  v  rámci  tohoto 
správního  řízení  též  zjištěno,  obviněná  nedává  svým  zákazníkům  ani  možnost 
předmětné  e-mailové  zprávy  vztahující  se  k hodnocení  výrobků  odmítnout.  Tedy 
pokaždé,  když  zákazník  u  obviněné  nakoupí,  je  zahlcen  zasílanými  dotazníky.  Tato 
skutečnost  je  uvedena  na  str.  5  napadeného  rozhodnutí.    Při  provedení  zkušebního 
nákupu  bylo  správním  orgánem  prvního  stupně  zjištěno,  že  chybí  pole  týkající  se 
možnosti odmítnout souhlas se zasíláním dotazníků spokojenosti. V rámci formulářů 
byl  uveden  odkaz  na  dokument  Ochrana  osobních  údajů,  obsahující  následující 
konstatování:  „Vaši  spokojenost  s  našimi  službami  zjišťujeme  také  prostřednictvím 
e-mailových  dotazníků  v  rámci  programu  Ověřeno  zákazníky,  do  něhož  je  XXXXXX 
zapojen. Ty vám zasíláme pokaždé, když u nás nakoupíte, pokud neodmítnete zasílání 
našich nabídek.“ Takovéto řešení je však z hlediska § 7 odst. 3 zákona č. 480/2004 Sb., 
nedostatečné,  neboť  nejde  o  jasnou  a  zřetelnou  možnost  jednoduchým  způsobem 
takové  zasílání  obchodních  sdělení  odmítnout.  Rovněž  bylo  v  případě  zkušební 
registrace  zjištěno,  že  políčko  „Přeji  si  dostávat  informace  o  novinkách  a  akčních 
nabídkách“ je před dokončením samotné registrace předzatrženo a jiné políčko, např. 
na  zasílání  dotazníků  spokojenosti  od  XXXXX  či  třetích  stran,  např.  od  XXXXX,  není 
v rámci této registrace nikde uvedeno. Jedná se o další hrubé porušení pravidel pro 
udělení svobodného a transparentního souhlasu. 

[19]  Úřad  samozřejmě  nikterak  nechce  bránit  obviněné  v  možnosti  chránit  spotřebitele 
formou zasílaných dotazníků, jak obviněná ve svém rozkladu mylně uvádí, zároveň je 
však  nutné  konstatovat,  že  není  v souladu  se  zákonem  č.  480/2004  Sb.,  aby 
spotřebitelé byli takovými žádostmi zahlcováni bez toho, aniž by jim byla dopředu dána 
možnost toto zasílání odmítnout, a naopak dostávali e-maily se žádostí o hodnocení 
výrobků dokonce i poté, co tyto e-maily od obviněné již obdrželi a jejich další zasílání 
na  svou  e-mailovou  adresu  výslovně  odmítli  e-mailem  zaslaným  na  adresu 
zákaznického servisu obviněné. Též z tohoto důvodu je tedy nutné tyto dotazníky za 
obchodní sdělení považovat, s tím, že se vždy vztahují k nakoupenému zboží či službě.  
Vytváření uživatelské databáze kvality na základě dotazníků – hodnocení výrobků – pak 
představuje jednu z forem podpory svého zboží či služeb, a to navzdory skutečnosti, že 
jde o činnosti naplňující vícero účelů současně, avšak včetně samotné podpory tohoto 
zboží.   
 

[20]  Jak je ze spisového materiálu zřejmé, obviněná zaslala dvěma uživatelům uvedeným 
ve  výroku  napadeného  rozhodnutí,  a  sice  uživatelům  e-mailových  adres  XXXXXX  a 
XXXXXX, obchodní sdělení po jejich předchozím odmítnutí zasílání obchodních sdělení. 
Třetí z uživatelů, kterému bylo obviněnou zasláno obchodní sdělení, tedy uživatel e-
mailové  adresy  XXXXXX,  ve  své  stížnosti  uvedl,  že  souhlas  se  zasíláním  obchodních 
sdělení nedal. Obviněná tedy ve dvou případech nerespektovala jasně vyjádřenou vůli 
těchto uživatelů (adresátů obchodních sdělení) obchodní sdělení nedostávat a v třetím 
případě nedoložila souhlas se zasíláním obchodních sdělení ze strany tohoto uživatele, 
který naopak jeho udělení popírá. Ostatně i sama obviněná ve svém vyjádření doložila, 
že všichni oslovení zákazníci mají v jejím systému možnost zasílání obchodních sdělení 
odmítnutu.  

 

5/6 

[21]  Odvolací  orgán  má  tedy  za  prokázané,  že  obviněná  nedisponovala  právním  titulem 
k zasílání  obchodních  sdělení  uživatelům  e-mailových  adres  uvedených  ve  výroku 
napadeného rozhodnutí a porušila tak ustanovení § 7 odst. 2 zákona č. 480/2004 Sb. 
a dopustila se tak přestupku podle § 11 odst. 1 písm. a) bod 1 zákona č. 480/2004 Sb. 

[22]  V napadeném rozhodnutí ani v řízení, které vydání rozhodnutí předcházelo, neshledal 
odvolací orgán rozpor s právním řádem.  Rozhodnutí správního orgánu prvního stupně 
bylo vydáno v souladu s právními předpisy a řádně odůvodněno. Ohledně výše uložené 
pokuty  pak  odvolací  orgán  konstatuje,  že  tato  byla  uložena  při  samé  dolní  hranici 
zákonné sazby a její výši správní orgán prvního stupně náležitě zdůvodnil, když uvedl, 
k jakým  okolnostem  při  jejím  ukládání  přihlédl,  a  že  neshledal  důvody  pro  využití 
polehčujících ani přitěžujících okolností. Správní orgán prvního stupně též poukázal na 
skutečnost,  že  v souvislosti  se  zasíláním  obchodních  sdělení  již  bylo  s obviněnou 
vedeno  řízení  (čj.  UOOU-10753/18-6  –  příkaz,  kterým  byla  uložena  pokuta  ve  výši 
10.000  Kč).  Ačkoli  obviněná  ve  svém  rozkladu  nenamítala  likvidační  výši  uložené 
pokuty,  správní  orgán  prvního  stupně  přesto,  v návaznosti  na  závěry  rozhodnutí 
Nejvyššího  správního  soudu  ČR  č.  j.  1  As  9/2008-133,  posoudil  účetní  záznamy 
obviněné  za  rok  2019,  dostupné  na  portálu  www.justice.cz,  a  došel  k závěru, 
že uložená sankce není pro obviněnou likvidační.  

[23]  Odvolací orgán tedy shrnuje, že po celkovém přezkoumání neshledal důvod ke zrušení 
rozkladem  napadeného  rozhodnutí  ani  ke  změně  uložené  sankce.  Odvolací  orgán 
neshledal ani žádná pochybení v postupu předcházejícímu vydání tohoto rozhodnutí. 
Právní  závěry  správního  orgánu  prvního  stupně  byly  řádně  odůvodněny  a v souladu 
s příslušnými právními předpisy, a to včetně výše uložené pokuty. 

  

Poučení:         Proti tomuto rozhodnutí se podle ustanovení § 91 odst. 1 zákona č. 500/2004 Sb.,   

správní řád, nelze odvolat. 

 

Praha 23. března 2021 

 

 

 

 

 

otisk úředního razítka 

Mgr. Jiří Kaucký 

předseda 

(podepsáno elektronicky) 

6/6 

