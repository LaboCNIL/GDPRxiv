ÚŘAD PRO OCHRANU OSOBNÍCH ÚDAJŮ 
Pplk. Sochora 27, 170 00 Praha 7 
tel.: 234 665 111, fax: 234 665 444 
posta@uoou.cz, www.uoou.cz  

*UOOUX00E8KDW* 

 

 

 

Čj. UOOU-03916/19-49 

 
 

 

 

 

ROZHODNUTÍ 

Předsedkyně  Úřadu  pro  ochranu  osobních  údajů  jako  odvolací  orgán  příslušný  podle  § 10 
a § 152  odst.  2  zákona  č. 500/2004  Sb.,  správní  řád,  rozhodla  podle  § 152  odst.  6  písm.  b) 
správního řádu takto: 

Rozklad  obviněné,  společnosti  XXXXXX,  proti  rozhodnutí  čj.  UOOU-03916/19-42  ze  dne 
6. března 2020, se zamítá a napadené rozhodnutí se potvrzuje. 

Odůvodnění 

  Vymezení věci 

  Správní řízení ve věci podezření ze spáchání přestupku podle § 11 odst. 1 písm. a) bod 
1 zákona č. 480/2004 Sb., o některých službách informační společnosti a o změně některých 
zákonů,  bylo  zahájeno  oznámením  Úřadu  pro  ochranu  osobních  údajů  (dále  jen  „Úřad“) 
doručeným obviněné společnosti XXXXXX (dále jen „obviněná“), dne 23. září 2019. Podkladem 
pro zahájení řízení byl především spisový materiál shromážděný v rámci kontroly dle zákona 
č. 255/2012 Sb., kontrolní řád, sp. zn. UOOU-01284/17 provedené ve dnech 7. září 2017 až 
4. září  2019.  Podkladem  řízení  byly  dále 
i další  podněty  od  stěžovatelů  na  zasílání 
nevyžádaných  obchodních  sdělení,  které  již  z časových  důvodů  nebylo  možno  do  kontroly 
zařadit. 

  Rozhodnutím čj. UOOU-03916/19-42 ze dne 6. března 2020 (dále též jen „rozhodnutí“) 
Úřad coby správní orgán I. stupně shledal obviněnou vinnou ze spáchání přestupku podle § 11 
odst.  1  písm.  a)  bod  1  zákona  č. 480/2004  Sb.,  neboť  v případech  blíže  specifikovaných 
v bodech  A-D)  výroku  rozhodnutí  šířila  obchodní  sdělení  ve  smyslu  § 2  písm.  f)  zákona 
č. 480/2004 Sb. bez platného právního titulu, čímž porušila povinnost stanovenou v § 7 odst. 2 
zákona  č. 480/2004  Sb.  Za  výše  popsané  deliktní  jednání  jí  byla  uložena  pokuta  ve  výši 
6.000.000 Kč.  

 

1/10 

  Obviněná  vinu  i výši  uložené  pokuty  odmítá.  Proti  rozhodnutí  se  tak  ohradila 
rozkladem.  Ten  byl  doručen  v zákonné  lhůtě  a současně  je  z něj  patrno,  v jakém  rozsahu 
i z jakého důvodu obviněná rozhodnutí napadá. Odvolací orgán tak konstatuje, že jej považuje 
za včasný a řádný.  

  Obsah rozkladu 

  Obviněná body svého rozkladu blíže člení do písmen A) – F).  K jednotlivým bodům blíže 

uvádí následující: 

  A)  Obviněná prvně namítá, že  je  rozhodnutí  nepřezkoumatelné, jeho  odůvodnění  je 
v rozporu s § 68 odst. 3 správního řádu a je vnitřně rozporné. K tomu konstatovala, že Úřad ve 
vztahu ke způsobu prokazování souhlasů obviněnou v rozhodnutí uvádí, že způsob prokázání 
souhlasů záleží zcela na obviněné, přičemž po obviněné nepožaduje metodu double opt-in, 
ani doložení nahrávek hovorů. Současně však shledal (bez uvedení jiných přípustných způsobů 
prokázání právních titulů) souhlasy se zasíláním obchodních sdělení doložené obviněnou jako 
neprokazatelné, neboť obviněná nepoužívala při jejich získávání metodu double opt-in, resp. 
neuchovávala  nahrávky  telefonních  hovorů.  Odůvodnění  tak  má  obsahovat  protichůdné 
závěry, přičemž není zřejmé, proč Úřad shledal předložené souhlasy neprokazatelnými, ani to, 
jaké jiné způsoby prokázání souhlasu jsou dle Úřadu přípustné. 

  Taktéž  měla  zůstat  nevypořádána  námitka,  že  takové  pořizování  a uchovávání 
nahrávek telefonních hovorů by bylo v rozporu se zásadou minimalizace osobních údajů dle 
čl. 5 odst. 1 písm. e) Nařízení Evropského parlamentu a Rady (EU) 2016/679 ze dne 27. dubna 
2016 o ochraně fyzických osob v souvislosti se zpracováním osobních údajů a o volném pohybu 
těchto údajů a o zrušení směrnice 95/46/ES (obecné nařízení o ochraně osobních údajů).  

  B)  Skutková  zjištění  Úřadu  obsažená  v  rozhodnutí  jsou  neúplná  a  nesprávná,  neboť 
Úřad na základě nedoložení (nadbytečně) požadovaných podkladů obviněnou ke vzorku 1 % 
e-mailových adres z Úřadem posuzované rozesílky dovodil, že obviněná neprokázala právní 
tituly  pro  zasílání  obchodních  sdělení  ke  zbývající  části  celé  předmětné  rozesílky  (tedy 
k 459 523  e-mailovým  adresám),  což  zohlednil  při  určení  výměry  pokuty  jako  přitěžující 
okolnost. 

  Obviněná uvádí, že dne 8. června 2017 předložila databázi (v rozsahu právního titulu 
k rozesílce,  právního  titulu  ke  zpracování  osobních  údajů,  rozsah  zpracovávaných  osobních 
údajů  a databáze  odmítnutých  souhlasů)  včetně  dokumentů  dokládajících  zákaznický  vztah 
(tam,  kde  nebyl  právním  titulem  rozesílky  souhlas),  a detailní  popis  procesů  získávání 
a evidence  souhlasů  prostřednictvím  hovorů  na  centrálu  obviněné  a prostřednictvím 
webového  formuláře  a jak  se  souhlasy  propisují  do  databáze  CRM.  Současně  uvádí,  že  lze 
předpokládat,  že  převážná  část  adresátů  rozesílky  ze  dne  7.  června  2017  byli  její  zákazníci, 
avšak  na  základě  rozhodnutí  o  zkrácení  dob  uchování  osobních  údajů  byly  údaje  o  jejich 
nákupu vymazány. Úřad se přitom neměl zabývat legitimitou takového postupu, když jej bez 
dalšího považoval za účelový. V rozhodnutí současně absentuje uvedení toho, jak dlouho měla 
a mohla  obviněná  osobní  údaje  uchovávat.  Šlo  přitom  o  naplnění  zásady  omezení  uložení, 
které jí nemůže být přičítáno k tíži. Pokud jde o vybraný vzorek 1 % kontaktů z rozesílky ze dne 
7.  června  2017,  většina  kontaktů  existenci  právního  titulu  pro  zasílání  obchodních  sdělení 
nikdy  nerozporovala  a nepodala  stížnost,  a proto  presumpce  neexistence  titulu  pro  celou 

 

2/10 

rozesílku na základě vzorku 1 % má být v rozporu s povinností prokázání skutkového stavu na 
úrovni materiální pravdy.   

 

 C)  Právní  závěry  Úřadu  obsažené  v  rozhodnutí  o  absenci  oprávnění  obviněné 
k rozesílání  obchodních  sdělení  v  případech  uvedených  ve  výroku  I.  rozhodnutí  jsou 
nesprávné.  Úřad  došel  k  chybnému  právnímu  závěru  o  neplatnosti  a  neprokazatelnosti 
souhlasů obviněné pro zasílání obchodních sdělení. Úřad dále nesprávně posoudil postavení 
obviněné  při  rozesílání  obchodních  sdělení  prostřednictvím  smluvních  partnerů  obviněné, 
když dovodil, že je obviněná za takovou rozesílku odpovědná jako šiřitel obchodních sdělení, 
aniž by měl tento pojem oporu v zákoně nebo v odůvodnění rozhodnutí. 

  Námitky vad nesprávného právního posouzení věci obviněná blíže rozděluje do 4 bodů:  

1)  Nejprve  se  zabývá  prokazatelností  souhlasu  uděleného  prostřednictvím 
formuláře na webu, kde opětovně namítá, že Úřad byl ochoten uznat pouze tzv. 
double opt-in souhlas, když v souladu s pokyny Pracovní skupiny zřízené podle 
čl.  29  ukládá  při  udělení  souhlasu  informace  o  relaci  v rozsahu  IP  adresy 
zařízení,  příp.  identifikátor  cookie,  avšak  k jejich  předložení  nebyla  Úřadem 
nikdy  vyzvána.  Současně  uvádí,  že  je  připravena  je  dodatečně  předložit 
v doplnění  rozkladu.  To  skutečně  učinila,  když  byl  následně  Úřadu  doručen 
přípis ze dne 31. března 2020 spolu s přílohou – .xlsx tabulkou tříděnou do 3 
sloupců  obsahující  celkem  2 251  e-mailových  kontaktů  vždy  s příslušnou 
informací  „IP  adresa“  a „Datum  zpracování  souhlasu  v CRM“.  Obviněná  dále 
nesouhlasí s názorem Úřadu, že by souhlasy se zasíláním obchodních sdělení 
ztrácely  po  několika  měsících  bez  reakce  sílu  a sdělení  by  pak  mohlo  být 
vnímáno  jako  obtěžující.  Platnost  souhlasu  totiž  z časového  hlediska  není 
zákonem ani samotným souhlasem omezena.  Posledně se obviněná vyjádřila 
k otázce svobody a dobrovolnosti udělení souhlasu prostřednictvím webového 
formuláře. Popisuje-li Úřad podobu formuláře, kde je zaškrtávací pole souhlasu 
automaticky  předvyplněno,  mohlo  se  jednat  o  chybu  v systému  poplatnou 
konkrétnímu  okamžiku  místního  šetření,  nikoli  době  sběru  předmětných 
osobních údajů. 

2)  K prokazatelnosti  souhlasu  uděleného  během  telefonního  hovoru  opětovně 
uvádí,  že  postupuje  v souladu  s Pokyny  WP  29.  Operátorky  call  centra  mají 
postupovat podle interního pokynu, podle kterého zapíší souhlas do databáze 
až  po  řádném  vysvětlení  možného  využití  kontaktních  údajů  volajícímu. 
Pořizování a uchovávání nahrávek má přitom odporovat zásadě minimalizace. 

3)  K charakteru  zasílané  komunikace  obviněná  uvádí,  že  některé  sdělení  nelze 
považovat  za  obchodní  sdělení.  Byla  zde  časová  souvislost  mezi  poptávkou 
a reakcí  a ta  nebyla  rozesílána  z kontaktů  užívaných  pro  kampaně,  nýbrž 
z kontaktů  jednotlivých  pracovníků.  Odpověď  na  poptávku  zákazníka  nelze 
považovat  za  obchodní  sdělení,  přičemž  není  rozhodné,  že  je  odpověď 
obecnějšího či automatizovaného charakteru.  

4)  K zasílání obchodních sdělení prostřednictvím partnerů obviněná předně trvá 
na názoru, že zákon č. 480/2004 Sb. pojem „šiřitel“ nevymezuje a neupravuje 
povinnosti  či  odpovědnost  osoby,  která  si  u třetí  strany  objedná  rozesílku 
obchodních  sdělení.  Jako  zadavatel  proto  nemůže  za  rozesílku  odpovídat. 

 

3/10 

Odpovědnost by na ni naopak kladla nepřiměřené požadavky a byla v rozporu 
se zásadou minimalizace. 

  D)  Obviněná  nesouhlasí  s výší  pokuty.  Na  tomto  místě  opakuje,  že  Úřad  na  základě 
nedoložení právního titulu ke vzorku 1 % e-mailových adres z Úřadem posuzované rozesílky 
dovodil, že obviněná neprokázala titul pro zasílání sdělení ke zbývající části celé rozesílky (tedy 
k 459 779  e-mailovým  adresám).  Dokazování  nad  rámec  zkušebního  vzorku  však  nebylo 
prováděno,  a nemůže  proto  být  hodnoceno.  Pokud  jde  o  adresnou  opakovanost  sdělení, 
domnívá  se,  že  se  tak  nestalo  u 18  adresátů,  nýbrž  se  fakticky  jednalo  pouze  o  jednoho 
(správce  domén  XXXXXX).  Konečně  má  za  to,  že  nemůže  být  považována  za  profesionála 
v oboru,  kde  dochází  k rozsáhlému  zpracování  osobních  údajů.  Její  hlavní  činností  je 
obchodování  s vozidly,  přičemž  rozesílání  obchodních  sdělení  je  pouze  jednou  z vedlejších 
činností. Jako hodnocená okolnost by toto mohlo být považováno pouze v případech, kdy je 
hlavní činností obchodníka marketing či poskytování online služeb. 

  E) Rozhodnutí mělo zasáhnout do legitimního očekávání obviněné. V této souvislosti 
vyjmenovává některá rozhodnutí Úřadu, v nichž byla uložena nižší pokuta, přičemž nemá být 
zřejmé, proč v případě obviněné bylo rozhodnuto jinak. 

  F)  Úřad  měl  konečně  postupovat  při  opatřování  podkladů  rozhodnutí  v  rozporu  se 
základními zásadami  činnosti  správních orgánů obsažených  v  hlavě  II.  správního  řádu,  když 
v rozporu se zásadou hospodárnosti ve smyslu § 6 odst. 2 správního řádu kladl na obviněnou 
nepřiměřené požadavky na součinnost, které by představovaly nepřiměřené časové a finanční 
zatížení  obviněné.  Převážná  část  odůvodnění  rozhodnutí,  na  jehož  základě  Úřad  shledal 
obviněnou  vinnou  ze  spáchání  přestupku,  se  zakládá  na  údajném  nesplnění  těchto 
nepřiměřených požadavků obviněnou. 

  Konkrétně obviněná uvádí, že Úřad měl požadovat prokázání právních titulů ke 4 600 
e-mailovým  adresám,  a to  jím  specifikovaným  způsobem  –  záznamy  hovorů,  potvrzujícími 
e-maily a ke kontaktům získaným v souvislosti s prodejem doložením kupní smlouvy, faktury 
či  obdobných  dokladů.  Úřad  tak  nespecifikoval,  že  by  jako  dostatečné  považoval  doložení 
údajů o relaci. Současně však uvádí, že proces exportu údajů ze systému není automatizovaný 
a zabral  by  mnoho  času.  Nadto  neměl  Úřad  ani  specifikovat,  jaké  konkrétní  informace 
požaduje,  a proto  z podstaty  věci  nemohla  obviněná  požadavkům  vyhovět.  Vždy  však 
poskytovala součinnost v požadovaném rozsahu. Obviněná je proto přesvědčena, že postup 
Úřadu  pro  ni  znamenal  nepřiměřené  časové  a finanční  zatížení  rozporné  s principy  dle  § 6 
odst. 2 správního řádu. 

  Na  základě  shora  uvedeného  obviněná  navrhla,  aby  předsedkyně  Úřadu  napadené 
rozhodnutí zrušila v celém rozsahu a řízení zastavila, případně rozhodnutí zrušila a věc vrátila 
k novému projednání. 

  Posouzení orgánem druhého stupně 

  Odvolací  orgán  přezkoumal  napadené  rozhodnutí  v celém  rozsahu,  včetně  procesu, 

který předcházel jeho vydání, a dospěl k následujícím závěrům. 

  Ad  A)  Šíření  obchodních  sdělení  elektronickými  prostředky  je  na  národní  úrovni 
regulováno  primárně  zákonem  č. 480/2004  Sb.,  jenž  je  vnitrostátní  reakcí  na  Směrnici 
Evropského parlamentu a Rady 2002/58/ES, o zpracování osobních údajů a ochraně soukromí 

 

4/10 

v odvětví elektronických komunikací a Směrnice Evropského parlamentu a Rady 2000/31/ES 
o některých  právních  aspektech  služeb  informační  společnosti,  zejména  elektronického 
obchodu,  na  vnitřním  trhu  (směrnice  o elektronickém  obchodu).  Zejména  směrnice 
2002/58/ES  pak  vymezuje  ochranu  osobních  údajů,  jakož  i oprávněných  zájmů  právnických 
osob v souvislosti s elektronickými komunikacemi, přičemž konkrétně v čl. 13 upravuje práva 
a povinnosti  při  šíření  obchodních  sdělení.  Zjevnou  snahou  zákonodárce  je  omezení  šíření 
adresátem – ať už fyzickou či právnickou osobou – předem a zcela konkrétně nevyžádaných 
komerčních  sdělení,  aniž  by  je  mohl  rozumně  očekávat.    Současně  je  zde  patrný  důraz  na 
přenos  povinností  na  šiřitele,  transparentnost  takové  případné  činnosti  a minimalizaci 
finančních  i časových  nákladů  adresáta,  neboť  jde  o  sdělení,  která  si  nevyžádal  a ve  svém 
důsledku jej často pouze obtěžují. Obdobně je však nutno přihlédnout i k oprávněným zájmům 
provozovatelů elektronických sítí a poskytovatelů dalších obdobných služeb, neboť jak uvedl 
Městský  soud  v Praze  v rozsudku  čj.  14  A  242/2018-40  ze  dne  7.  dubna  2020:  „obecně  je 
zasílání nevyžádaných obchodních sdělení nežádoucí, neboť odesílatel přenáší rozhodující část 
nákladů  marketingové  kampaně  na  někoho  jiného.  Náklady  na  distribuci  nesou  hlavně 
poskytovatelé internetových služeb a potažmo též jejich příjemci (časové či finanční). Nadto 
může být jejich zasíláním narušeno řádné fungování interaktivních sítí, může dojít k zahlcení 
mail-serverů  apod.  Přesto  je  však  zasílání  nevyžádaných  obchodních  sdělení  v oblasti 
marketingu velmi využíváno, neboť náklady odesílatele takových zpráv jsou minimální a jím 
odeslané sdělení se může dostat k velkému množství adresátů.“ 

   Jde  tak  o  ideová  východiska,  která  je  nutno  mít  při  interpretaci  § 2,  7  a 11  zákona 

č. 480/2004 Sb. na paměti, neboť nelze připustit výklad, který by popíral jejich smysl a účel. 

  Z konstrukce  § 7  i § 11  zákona  č. 480/2004  Sb.  potom  jednoznačně  vyplývá,  že 
očekávání  adresáta  v možnost  obdržení  nevyžádaných  obchodních  sdělení  je  založeno 
primárně souhlasem se zasíláním obchodních sdělení. Při dodržení zásady eurokonformního 
výkladu  národního  práva,  resp.  v tomto  případě  souladu  se  směrnicí  2002/58/ES,  je  nutno 
souhlas též vykládat i ve smyslu souhlasu se zpracováním osobních údajů, neboť souhlas se 
zasíláním  obchodních  sdělení  musí  splňovat obdobné předpoklady.  Toto  konkrétně  vyplývá 
jak z recitálu 17 směrnice 2002/58/ES, tak i její normativní části v čl. 2 písm. f), podle něhož 
platí,  že  "souhlas"  uživatele  či  účastníka  odpovídá  souhlasu  subjektu  údajů  podle  směrnice 
95/46/ES.“  Vzhledem  ke  zrušení  směrnice  95/46/ES  se  v tomto  odkazuje  na  nařízení  (EU) 
2016/679, a to v souladu s jeho čl. 94 odst. 2. Ustanovení čl. 7 odst. 1 nařízení (EU) 2016/679 
potom stanoví: „Pokud je zpracování založeno na souhlasu, musí být správce schopen doložit, 
že subjekt údajů udělil souhlas se zpracováním svých osobních údajů.“ Souhlas tak musí být 
zcela  jednoznačně  prokázán,  přičemž  důkazní  břemeno  leží  výhradně  na  správci  osobních 
údajů, resp. šiřiteli obchodních sdělení. Nadto, jak vyplývá z definice souhlasu dle čl. 4 odst. 11 
nařízení  (EU)  2016/679,  k relevanci  souhlasu  je  nutno  prokázat,  že  tento  je  svobodný, 
konkrétní,  informovaný  a jednoznačný  projev  vůle,  kterým  konkrétní  subjekt  údajů,  resp. 
adresát  obchodních  sdělení,  dává  svolení  ke  zpracování  svých  osobních  údajů  (šíření  blíže 
specifikovaných obchodních sdělení). Obdobně ustanovení § 7 odst. 3 zákona č. 480/2004 Sb. 
podmiňuje, kromě jiného, zaslání obchodního sdělení schopností dostatečně prokázat vznik 
zákaznického vztahu v souladu s pravidly pro ochranu osobních údajů, resp. nařízením (EU) 
2016/679. 

  K prokázání  právního  titulu  k šíření  obchodních  sdělení  ve  vztahu  k jednotlivým 
adresátům byla obviněná opakovaně vyzývána. K tomu Úřad návodně uváděl příklady běžně 
používaných  způsobů  prokazování  existence  udělení  souhlasu  či  zákaznického  vztahu. 

 

5/10 

Vzhledem  k tomu,  že  po  dobu  celého  trvání  kontrolního,  resp.  správního  řízení  obviněná 
doložila toliko popis jednotlivých postupů při získávání a uchovávání elektronických kontaktů, 
resp. souhlasů, spolu s informací, kterým z popisovaných postupů byl ten který elektronický 
údaj  získán,  nelze  než  konstatovat,  že  souhlasy  konkrétních  adresátů  nebyly  dostatečně 
doloženy.  Ačkoliv  opakovaně  uváděla,  že  je  schopna  doložit  údaje  o  relacích  při  vyplnění 
webového formuláře adresáty, avšak toto pro ni představuje měsíc práce, je třeba především 
připomenout, že kontrolní řízení začalo v září 2017, trvalo téměř 2 roky, následovalo správní 
řízení  v I.  stupni,  přičemž  obviněná  tyto  tvrzené  skutečnosti  předložila  teprve  až  v rámci 
doplnění rozkladu ze dne 31. března 2020. Nicméně odvolací orgán konstatuje, že ani EXCEL 
tabulka doložená v rámci doplnění rozkladu udělení platného souhlasu konkrétními adresáty 
nijak  nedokládá.  Nikterak  z ní  nevyplývá,  že  by  skuteční  držitelé  předmětných  e-mailových 
schránek  v uvedený  čas udělili  souhlas  se  zasíláním  obchodních  sdělení, přičemž  pokud  jde 
o předkládané  IP  adresy,  ani  ty  souhlas  ze  strany  konkrétního  adresáta  (zákazníka) 
jednoznačně  neprokazují  (mnohdy  se  jedná  o totožné  IP  adresy  a nejde  o identifikátor 
konečného adresáta). Nadto se odvolací orgán pozastavuje nad relevancí předložených údajů, 
neboť jak je z databáze v porovnání s IP adresami zjištěnými během kontroly jako adresami 
patřícími do rozsahu obviněné zřejmé, některé údajné souhlasy měly být uděleny právě z jejích 
adres (např. XXXXXX).  

  Pokud jde o tvrzené postupy získávání souhlasů, ani ty nezaručují existenci a validitu 
souhlasu.  Jak  vyplynulo  z místního  šetření  čj.  UOOU-01284/17-58  ze  dne  8.  října  2018,  je 
možné,  aby  operátor  call  centra  zaznamenal  do  systému  CRM  příslušný  souhlas  se 
zpracováním osobních údajů a zasíláním obchodních sdělení, ačkoliv volající uvede výslovný 
nesouhlas.  Případně,  jak  se  i stalo  v rámci  zkušebního  hovoru  během  místního  šetření, 
zaznamená údaje k osobě zcela odlišné od osoby volající. Podobné platí i v případě zkušebního 
nákupu  v autobazaru,  kdy  kontrolující  coby  zákazníci  souhlas  k marketingovým  účelům 
odmítli, avšak do systému byl souhlas propsán. 

  Za důkazní prostředek může sloužit v zásadě vše, co umožňuje zjistit skutkový stav věci. 
Vzhledem  k tomu,  že  zákon  nestanoví,  jakým  způsobem  mají  být  souhlasy  prokazovány, 
uplatní se zásada volného hodnocení důkazů. Jak bylo však předestřeno výše, musí jít o důkaz 
jednoznačně průkazný, přičemž zákon č. 480/2004 Sb. ve spojitosti s nařízením (EU) 2016/679 
přenáší důkazní břemeno v této věci na šiřitele obchodních sdělení, tj. obviněnou. S ohledem 
na to, že Úřad neví a nemůže vědět, jakým způsobem má obviněná v úmyslu souhlasy doložit, 
nelze  označit  úřední  postup  za  nesprávný,  jestliže  obviněnou  vyzve  toliko  obecnou  výzvou 
k doložení  skutečností  spolu  s informací,  jakými  prostředky  se  dané  skutečnosti  obvykle 
prokazují či jinými doporučeními, aniž by zcela přesně konkretizoval, co má být předloženo. 
Na nutnost souhlas doložit včetně toho, že dosud předložené informace jsou nedostatečné, 
však byla obviněná jak v průběhu kontroly, tak i správního řízení upozorněna, resp. z průběhu 
řízení to jednoznačně vyplývalo. Současně pokud se obviněná obává, že by při některé z aktivit 
nebyla schopna vyhovět zásadám zpracování osobních údajů, zejména v rozkladu opakovaně 
výslovně odkazovanému  principu minimalizace osobních údajů, odvolací orgán odkazuje na 
zásadu  odpovědnosti  správce.  Určení  účelu,  prostředků  zpracování,  jakož  i plnění  všech 
navazujících  povinností  je  povinností  správce,  který  za  svá  rozhodnutí  a postupy  odpovídá. 
Je tedy na něm, aby svou činnost řádně zhodnotil, nicméně to jej žádným způsobem nezbavuje 
povinnosti být schopen doložit souhlas. 

  Na základě shora uvedeného odvolací orgán neshledal napadené rozhodnutí vnitřně 
rozporným, neboť nelze učinit závěr, že by Úřad v rozporu se svým tvrzením respektoval pouze 

 

6/10 

jím  doporučený  způsob  prokazování  skutkového  stavu.  Žádný  prokazatelný  důkaz  totiž 
v kontrole, ani během správního řízení předložen nebyl, což bylo zásadním východiskem pro 
rozhodnutí. 

  Pakliže nebyl žádný souhlas v řízení doložen, rozkladem napadané konstatování Úřadu 
o  skutečnosti,  že  i přes  udělený  souhlas  je  třeba  přihlížet  k tomu,  že  preference  lidí  se 
v průběhu  času  mění  a obchodní  sdělení  po  dlouhé  proluce  mohou  být  vnímána  jako 
obtěžující, nemá pro posouzení daného případu žádnou relevanci. V obecné rovině má Úřad 
pravdu,  byť  k projevům  nezájmu  o  další  obchodní  sdělení  v případě  předem  uděleného 
souhlasu  slouží  primárně  možnost  jeho  odvolání.  Z rozhodnutí  je  však  zjevné,  že  Úřad  na 
tomto  své  závěry  nestavěl  a konstatování  mělo  toliko  informační  a upozorňující  charakter. 
Obdobné potom platí i o zjištění učiněného během místního šetření, kdy bylo zjištěno, že při 
vyplňování  webového formuláře  je pole marketingového  souhlasu  předzaškrtnuto, přičemž 
toto  nepředstavuje  aktivní  úkon  adresáta.  Ačkoliv  na  toto  upozorňoval 
i podnět 
čj. UOOU-01284/17-61 ze dne 17. března 2019, z čehož se lze domnívat, že se nejednalo toliko 
o ojedinělou  chybu  během  místního  šetření,  jak  obviněná  uvádí,  nicméně  jde  opětovně 
o konstatování  informačního  charakteru  bez  významu  pro  učiněné  závěry.  Ostatně  ani 
obviněnou předkládaný dokument v rámci součinnosti ze dne 23. dubna 2018 nijak nedokládá 
skutečný stav v době sběru předmětných osobních údajů.  

  Ad B) Nad rámec výše uvedeného odvolací orgán připomíná, že dle výroku rozhodnutí 
bod I. písm. A) byla obviněná shledána vinnou pouze v rozsahu 4 344 e-mailových zpráv, tedy 
v rozsahu  plně  podloženém  spisovým  materiálem.  Není  proto  pravdou,  že  by  Úřad  dospěl 
k závěru, že obviněná neprokázala právní tituly k celé rozesílce. V této souvislosti bylo toliko 
přihlédnuto  k vysokému  procentu  chybovosti  vzorku,  přičemž  s ohledem  na  vysoký  počet 
adresátů  a systémovost  pochybení  lze  skutečně  považovat  reálné  množství  zasažených 
adresátů za daleko vyšší.  

  V souvislosti  s provedenou  anonymizací  části  databáze  v průběhu  kontroly,  čímž 
obviněná odůvodňuje nemožnost doložení právních titulů ve vztahu k některým adresátům 
obchodních  sdělení  se  odvolací  orgán  ztotožňuje  s názorem  správního  orgánu  I.  stupně. 
Přestože nelze seznat, zda bylo k likvidaci údajů, o jejichž nezbytnosti musela obviněná vědět 
s ohledem  na  předmět  a rozsah  kontroly,  jakož  i výzvy  ze  strany  Úřadu,  přistoupeno 
z účelových důvodů či z nedbalosti, důkazních povinností ji to nijak nezbavilo. Svým rozsahem 
přitom  kontrola  zcela  evidentně  nesměřovala  pouze  na  konkrétní  stěžovatele,  nýbrž  byla 
koncipována obecněji. Proto i požadavky správního orgánu I. stupně musely být takové, aby 
bylo  možno  zjistit  jakým  způsobem  dochází  k zasílání  obchodních  sdělení,  jak  jsou  obecně 
dodržovány  povinnosti  při  zasílání  obchodních  sdělení  a zpracování  souvisejících  osobních 
údajů. Nešlo tedy pouze o vyřešení konkrétních stížností.      

  Ad C) V tomto bodě obviněná napadla právní posouzení Úřadem. Polemika v bodech 
C.1)  a C.2)  se  dotýká  závěrů  o  prokazatelnosti  souhlasů  se  zasíláním  obchodních  sdělení. 
S ohledem na to, že jde o otázky velmi blízké problematice řešené v úvodu posouzení rozkladu 
odvolacím orgánem v zásadě vyřizující jeho bod A), odvolací orgán je vyřídil již v tomto rámci. 

  Ad C.3) Obviněná se domnívá, že některá sdělení Úřadem posouzená jako obchodní 
sdělení  byla  ve  skutečnosti  individuální  komunikací  pracovníků  obviněné  s adresáty  těchto 
sdělení, přičemž toto nelze za obchodní sdělení považovat. 

 

7/10 

  Obchodní sdělení je ustanovením § 2 písm. f) zákona č. 480/2004 Sb. definováno jako 
všechny formy sdělení, včetně reklamy a vybízení k návštěvě internetových stránek, určeného 
k přímé či nepřímé podpoře zboží či služeb nebo image podniku osoby, která je podnikatelem 
nebo  vykonává  regulovanou  činnost.  Právní  úprava  týkající  se  podmínek  šíření  obchodních 
sdělení je pak obsažena v § 7 zákona o některých službách informační společnosti. 

  O  otázce,  zda  jde  o  sdělení,  tj.  v zásadě  informační  obsah  přenášený  mezi  subjekty, 
nelze mít sporu. Obdobně postavení obviněné jako podnikatele jednoznačně vyplývá z § 420 
a násl.  zákona  č. 89/2012  Sb.,  občanský  zákoník.  Spornou  otázkou  proto  zůstává,  zda  bylo 
sdělení  určeno  k přímé  či  nepřímé  podpoře  zboží  či  služeb  nebo  image.  Ačkoliv  je  reklama 
pouze jednou z možných forem obchodních sdělení, Nejvyšší správní soud při výkladu pojmu 
uvedl  v rozsudku  čj.  5  As  48/2009-76  ze  dne  22.  července  2010  následující:  „…v  případě 
posouzení toho, zda jednání stěžovatele naplňuje znaky šíření reklamy, nejsou rozhodné jeho 
vnitřní pohnutky či sympatie k předmětnému podniku,  na něž stěžovatel poukazoval. Jinými 
slovy,  pro  posouzení  jednání  osoby  šířící  určité  sdělení  je  rozhodné  to,  zda  šířené  sdělení 
naplňuje znaky reklamy podle § 1 odst. 1 zákona o regulaci reklamy, nikoliv vnitřní pohnutky 
osoby,  která  reklamní  sdělení  šíří.“  S touto  optikou  je  třeba  přistupovat  i k obchodním 
sdělením dle zákona č. 480/2004 Sb., jak uzavřel i Nejvyšší správní soud v rozsudku čj. 1 As 
136/2019-38  ze  dne  16.  června  2020.  Definiční  znaky  vymezené  v § 2  písm.  f)  zákona 
č. 480/2004 Sb. se tak hodnotí výhradně z objektivních hledisek bez ohledu na to, co obviněná 
uvádí. Není přitom ani rozhodné, zda se očekávaný výsledek ve formě reálné podpory zboží, 
služeb či image dostavilo.  

  Jak je všeobecně známo a obviněná sama připouští, její hlavní podnikatelskou činností 
je  obchodování  s vozidly.  Pakliže  ve  sdělení  zasílaných  elektronickou  cestou  adresátům 
nabízela své služby spojené s prodejem automobilu, pak nepochybně cílem takového sdělení 
byl  mj.  její  ekonomický  prospěch.  Je  přitom  irelevantní,  že  tyto  zprávy  posílali  pracovníci 
obviněné, a nikoliv automatizovaný systém, případně z jakého čísla byla sdělení zasílána. Jak 
vyplývá z obsahu spisu, někteří inzerenti dokonce výslovně předem uvedli, že si nepřejí být 
jakýmkoliv  autobazarem  kontaktováni.  Zcela  evidentně  tak  jde  o  nevyžádané  obchodní 
sdělení, resp. obchodní sdělení ve smyslu § 2 písm. f) zákona č. 480/2004 Sb. 

  Ad  C.4)  V souvislosti  s tvrzením  obviněné,  že  zákon  č. 480/2004  Sb.  výslovně 
nedefinuje osobu šiřitele, je třeba jí dát za pravdu. Není však pravdou, že by zákon neupravoval 
povinnosti  osoby,  která  si  u třetí  strany  objedná  rozesílku  obchodních  sdělení,  neboť  i tato 
osoba je jejich šiřitelem. Pojmy šíření a (faktické) odeslání nejsou totiž pojmy totožné, mezi 
nimiž rozlišuje i zákon č. 480/2004 Sb., přičemž jejich význam i smysl lze jednoznačně dovodit. 
Jak je zřejmé z již výše citovaných rozsudků Městského soudu v Praze čj. 14 A 242/2018-40 
a Nejvyššího  správního  soudu  čj.  1  As  136/2019-38,  při  interpretaci  ustanovení  § 2,  7  a 11 
zákona č. 480/2004 Sb. je třeba důsledně dbát, aby zůstal zachován smysl a účel jich samých, 
jakož i evropských směrnic, z nichž zákon vychází. K tomu odvolací orgán odkazuje především 
na  argumentaci  Městského  soudu  v Praze  čj.  14  A  242/2018-40,  kde  soud  pod  bodem  45 
uzavírá:  „A  takto  soud  musí  souhlasit  se  žalovaným,  že  za  osobu,  jež  šíří  obchodní  sdělení 
elektronickými prostředky, nelze považovat pouze jejich přímého odesílatele, nýbrž též osobu, 
která  jejich  odeslání  iniciovala,  dala  k němu  příkaz  či  z něj  také  profitovala.  Jestliže  cílem 
zákonodárce  byla  především  ochrana  adresátů  obchodních  sdělení  před  obtěžujícími 
marketingovými akcemi, musí výklad dotčených právních  norem odpovídat tomuto záměru. 
Opačný výklad, tedy že za šíření odpovídá pouze faktický odesílatel, by činila předmětné právní 
normy ve své podstatě neúčinnými, neboť v současném digitálním světě by se skutečný šiřitel 

 

8/10 

obchodního  sdělení  mohl  velmi  snadno  zbavit  své  odpovědnosti  tím,  že  by  odesláním 
obchodních sdělení pověřil jinou osobu, typicky tu, která by se nacházela mimo dosah českých 
orgánů  veřejné  moci.  Navíc  nelze  odhlédnout  od  faktu,  že  zákon  o  některých  službách 
informační  společnosti  nehovoří  o  povinnostech  toho,  kdo  rozesílá  obchodní  sdělení,  nýbrž 
toho, kdo jej šíří. A takto je nezbytné považovat za šiřitele obchodních sdělení elektronickými 
prostředky nikoli nejen subjekt, který fakticky „klikem na myš“ rozešle daná obchodní sdělení, 
nýbrž subjekt, který dal podnět k jejich šíření ke konečným adresátům.“ 

  Odpovědnost  za  šíření  obchodních  sdělení  tak  lze  uplatnit  vůči  každému,  kdo  šíří 
obchodní  sdělení,  bez  ohledu  na  to,  zda  tak  činí  vlastními  silami.  S tímto  korespondující 
odpovědnost pak nelze smluvně přenést, neboť případná smlouva bude mít účinky výhradně 
inter  partes.  Šířit  obchodní  sdělení  zákonnou  cestou  je  tak  povinností  nejen  faktického 
odesílatele, ale i osoby, která za účelem své propagace k takovému šíření vydala příkaz či jiným 
způsobem  jej  iniciovala.  Rozhodne-li  se  podnikatel  šířit  obchodní  sdělení  prostřednictvím 
jiného  subjektu,  jedná  tak  na  vlastní  nebezpečí,  neboť  je  primárně  jeho  povinností  zajistit 
zákonnost takového jednání, jak potvrzují i výše nastíněné judikaturní závěry. 

  Ad  D)  Obviněná  namítá,  že  měla  být  nesprávně  stanovena  výše  pokuty.  Úvodem 
posouzení  tohoto  bodu  odvolací  orgán  odkazuje  na  první  odstavec  vypořádání  bodu  B) 
rozkladu.  Zohlednění  vysoké  míry  chybovosti  v rámci  vzorku  reklamní  kampaně  ze  dne 
8. června 2017 a evidentní systémové pochybení obviněné považuje odvolací orgán za zcela 
na  místě.  Pokud  jde  o  námitku  vztahující  se  k adresné  opakovanosti  šířených  obchodních 
sdělení,  kdy  má  za to,  že  měla být  vztažena toliko  k jednomu uživateli,  je třeba odkázat  na 
smysl  a dikci  zákona  č. 480/2004  Sb.  Ten  totiž  nepodmiňuje  ochranu  možným  zásahem  do 
práv  konkrétně  individualizované  osoby,  nýbrž  chrání  elektronické  kontakty  jako  takové. 
Adresnou opakovanost proto lze aplikovat ve smyslu opakovaného zaslání obchodních sdělení 
na tytéž adresy elektronické pošty, ačkoliv je možné, že ve výsledku jsou spravovány pouze 
jednou  osobou.  Skutečnost,  že  je  obviněná  profesionálem  v oboru,  jelikož  při  její  činnost 
dochází  k rozsáhlému  zpracování  osobních  údajů,  je  též  nutno  vzít  v potaz.  Bez  zpracování 
osobních  údajů  (tedy  e-mailových  adres  či  telefonních  čísel  určených  či  určitelných  osob) 
nemůže ani dojít k zasílání obchodních sdělení, a spojitost je zde tedy jednoznačná. Vzhledem 
k nezbytné  provázanosti  této  činnosti  s činností  hlavní 
(tj.  obchodování  s vozidly), 
komplexnosti  a rozsáhlosti  s tímto  spojených  nabízených  služeb  a množství  zpracovávaných 
osobních  údajů,  o  čemž  mimo  jiné  svědčí  i velmi  vysoké  množství  adresátů  v rámci  jediné 
reklamní kampaně ze dne 8. června 2017, pak nemá zásadní relevanci, že jde pouze o činnost 
vedlejší.   

  Ad  E)  Uložená  výše  sankce  nemá  odpovídat  skutkově  obdobným  případům.  K tomu 
odvolací  orgán  předesílá,  že  ani  jeden  z odkazovaných  případů  není  případem  obdobným. 
Předně  nelze  vytrhávat  z kontextu  celého  řízení  a rozhodnutí  pouhou  skutečnost,  zda  byla 
shledána adresná opakovanost, profesionalita v oboru či jiné dílčí aspekty a na základě toho 
porovnávat  výši  uložené  pokuty.  Zásadním  rozlišujícím  prvkem  mezi  veškerými  v rozkladu 
zmiňovanými  rozhodnutími  a projednávaným  případem  je  předmět  řízení,  neboť  v tomto 
případě nešlo o řízení ve vztahu k jednotlivým stížnostem adresátů obchodních sdělení, nýbrž 
šlo o kontrolu, resp. správní řízení zaměřující se na celou reklamní kampaň a plnění se šířením 
obchodních sdělení spojenými povinnostmi v obecnosti. V tomto rámci byla zjištěna rozsáhlá 
pochybení komplexního charakteru, přičemž zjištěné množství zaslaných obchodních sdělení 
bez  právního  titulu  bylo  též  mnohem  vyšší  než  ve  zmiňovaných  případech.  Nadto  nelze 
pominout ani majetkové poměry obviněné, neboť nejenže má sankce plnit funkci represivní, 

 

9/10 

nýbrž  má,  a to  především,  působit  na  obviněnou  i veřejnost  pro  futuro  odstrašujícím 
a preventivním účinkem.  

  Odvolací  orgán  konstatuje, že  uložená  výše  sankce  se  pohybuje  v zákonných  mezích 
a byla řádně odůvodněna. Současně odvolací orgán zdůrazňuje, že i přes zjištění pochybení 
systematického charakteru, a to ve vysokém množství případů, zvolil správní orgán I. stupně 
výši sankce při polovině zákonné sazby. Není nikterak ani zřejmé, že by výše pokuty byla pro 
obviněnou likvidační, přičemž ta to ani nenamítá. 

  Ad  F)  K přiměřenosti  postupu  Úřadu,  resp.  oprávněnosti  Úřadu  požadovat  doložení 
některých  skutečností  odvolací  orgán  především  odkazuje  na  shora  uvedené,  zejména 
vypořádání  bodu  A)  zabývající  se  nutností  doložit  souhlas  se  zasíláním  obchodních  sdělení. 
Ze spisového materiálu je zřejmé, že obviněná byla vyzývána k součinnosti pouze v nezbytném 
rozsahu,  přičemž  jí  k tomu  byly  poskytovány  dostatečné  lhůty.  Tyto  byly  několikrát 
prodlužovány. O přiměřenosti a snaze vstřícnosti k oprávněným zájmům obviněné svědčí též 
fakt,  že  po  ní  nebylo  požadováno  prokázání  všech  cca  460 000  obchodních  sdělení 
z uskutečněné  reklamní  kampaně,  nýbrž  pouze  1  %  vzorek  obsahující  mimo  jiné  adresy 
stěžovatelů.  

  Po celkovém přezkoumání pak odvolací orgán neshledal rozhodnutí nezákonným, ani 
neshledal žádná pochybení v postupu, který předcházel vydání rozhodnutí. Na základě všech 
uvedených skutečností proto odvolací orgán argumentaci žadatele odmítl a rozhodl tak, jak je 
uvedeno ve výroku tohoto rozhodnutí. 

 
 
Poučení: 

 
 

Proti  tomuto  rozhodnutí  se  podle  ustanovení  § 91  odst.  1  zákona 
č. 500/2004 Sb., správní řád, nelze odvolat. 

Praha 26. srpna 2020 

otisk úředního razítka 

 

JUDr. Ivana Janů 

předsedkyně 

(podepsáno elektronicky) 

 

10/10 

