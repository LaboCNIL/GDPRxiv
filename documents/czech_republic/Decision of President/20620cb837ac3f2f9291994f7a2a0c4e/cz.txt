ÚŘAD PRO OCHRANU OSOBNÍCH ÚDAJŮ 
Pplk. Sochora 27, 170 00 Praha 7 
tel.: 234 665 111, fax: 234 665 444 
posta@uoou.cz, www.uoou.cz  

 
 

 

 

ROZHODNUTÍ 

*UOOUX00E85I4* 

Čj. UOOU- 05284/19-36 

 

Předsedkyně  Úřadu  pro  ochranu  osobních  údajů  jako  odvolací  orgán  příslušný  podle  §  10 
a § 152 odst. 2 zákona č. 500/2004 Sb., správní řád, rozhodla podle ustanovení § 152 odst. 6 
písm. b) zákona č. 500/2004 Sb., správní řád, takto: 

Rozklad  obviněného,  XXXXX,  se  sídlem  XXXXX,  IČO:  XXXXXX,  proti  rozhodnutí  Úřadu  pro 
ochranu osobních údajů čj. UOOU-05284/19-20 ze dne 2. června 2020, se zamítá a napadené 
rozhodnutí se potvrzuje. 

Odůvodnění 

  Vymezení věci 

[1]  Podkladem  pro  řízení  ve  věci  podezření  ze  spáchání  přestupku  podle  §  62  odst.  1 
písm. b) zákona č. 110/2019 Sb., o zpracování osobních údajů, v souvislosti s neoprávněným 
zveřejněním trestního příkazu na facebookovém profilu „XXXXX“ dostupném na internetové 
adrese XXXXX byl spisový materiál shromážděný na základě podnětů doručených Úřadu pro 
ochranu  osobních  údajů  (dále  jen  „Úřad“),  týkajících  se  možného  porušení  povinností  při 
zpracování  osobních  údajů  obviněným,  XXXXX,  se  sídlem  XXXXX,  IČO:  XXXXX    (dále  jen 
„obviněný“).    

[2]  Ze  spisového  materiálu  bylo  zřejmé,  že  obviněný  dne  17.  ledna  2020  ve  21:53  hod. 
umístil  na  svůj  facebookový  profil  příspěvek  s přiloženou  kopií  částečně  anonymizovaného 
trestního  příkazu  vydaného  proti  XXXXX,  přičemž  tento  příkaz  nadále  obsahoval  její  osobní 
údaje v rozsahu jméno, příjmení, místo narození, město trvalého bydliště, informace vztahující 
se k jí spáchanému přečinu křivého obvinění a název facebookového profilu „XXXXX“, na němž 
byla  umístěna  fotografie  s její  podobiznou  a  také  informace  vztahující  se  k jí  spáchanému 
přečinu křivého obvinění.     

[3]  Na základě výše uvedeného Úřad nejprve obviněného upozornil na porušení nařízení 
Evropského  parlamentu  a  Rady  (EU) 2016/679  ze  dne  27.  dubna  2016  o  ochraně  fyzických 
osob v souvislosti se zpracováním osobních údajů a o volném pohybu těchto údajů a o zrušení 
směrnice 95/46/ES (dále „obecné nařízení“) a vyzval jej k nápravě protiprávního stavu. Na tuto 
výzvu  obviněný  reagoval  přípisem  ze  dne  10.  března  2020,  v němž  Úřadu  oznámil,  že 

 

1/6 

inkriminovaný  příspěvek  na  uvedené  adrese  byl  nenávratně  smazán,  čímž  došlo  k nápravě 
a toto  tvrzení  bylo  Úřadem  ověřeno.    Nicméně  následným  šetřením  provedeným  dne 
15. dubna 2020 na základě obdrženého podnětu bylo zjištěno, že předmětný příspěvek je na 
facebookovém profilu obviněného i nadále veřejně přístupný. 

[4]  Následně proto správní orgán prvního stupně  vydal příkaz čj. UOOU-05284/19-15 ze 
dne  27. dubna  2020,  jímž  bylo  jednání  obviněné  kvalifikováno  jako  přestupek  podle  §  62 
odst. 1 písm. b/ zákona č. 110/2019 Sb. a zároveň byla obviněnému uložena pokuta ve výši 
10 000 Kč. Uvedený příkaz však byl posléze zrušený na základě odporu obviněného. 

[5]  Výsledkem  pokračujícího  řízení  o  přestupku  pak  bylo  vydání  rozhodnutí  čj.  UOOU-
05284/19-20 ze dne 2. června 2020 (dále jen „rozhodnutí“), jímž byl obviněný opětovně uznán 
vinným ze spáchání přestupku podle § 62 odst. 1 písm. b/ zákona č. 110/2019 Sb. a byla mu 
uložena pokuta ve výši 10 000 Kč, neboť porušil  některou ze základních zásad pro zpracování 
osobních  údajů podle  čl.  5  až 7  nebo  9  obecného  nařízení,  čehož  se  jako  správce  osobních 
údajů  XXXXX  dopustil  tím,  že  ode dne  17.  ledna  2020  a  minimálně  do dne 15. dubna 2020 
umístil  na  svém  veřejně  přístupném  facebookovém  profilu  příspěvek  s kopií  částečně 
anonymizovaného  trestního  příkazu  ze  dne  8.  ledna  2020  vydaného  proti  XXXXX,  přičemž 
tento  příkaz  obsahoval  její  osobní  údaje  v rozsahu  jméno,  příjmení,  místo  narození,  město 
trvalého bydliště a název facebookového profilu „XXXXX“, na němž je umístěna fotografie s její 
podobiznou a také informace vztahující se k jí spáchanému přečinu křivého obvinění.       

[6]  Proti rozhodnutí však obviněný podal nejprve blanketní rozklad, který posléze, a to na 

výzvu správního orgánu prvního stupně, odůvodnil.  

  Obsah rozkladu 

[7]  V rozkladu obviněný především připomenul, že nezveřejnil žádnou fotografii dotčené 

osoby, tedy XXXXX. 

[8]  Dále, jak obviněný uvedl, předmětným zveřejněním nemohlo dojít k zásahu do práva 
na ochranu osobních údajů dotčené osoby, jelikož jméno a příjmení fyzické osoby osobními 
údaji nejsou, a to ani ve spojením s číslem jejího občanského průkazu. Zároveň se obviněný 
pozastavil  na  tím,  že  nebyla  zjišťována  existence  osoby  „XXXXX“  prostřednictvím  jejíhož 
facebookového profilu byl přečin spáchán, přičemž konstatoval, že její jméno a příjmení není 
osobním údajem. V této souvislosti pak obviněný odkázal na rozsudek Nejvyššího správního 
soudu čj. 1 As 98/2008-148 ze dne 29. července 2009 a na rozsudek Krajského soudu v Brně 
č.j. 29 A 48/2013-68 ze dne 20. února 2015. 

[9]  Obviněný také upozornil na zásadu veřejnosti soudních řízení, s čímž má být spojena 
možnost  zveřejnění  údajů  všech  účastníků  řízení.  Má  tudíž  být  absurdní  anonymizace 
soudního rozhodnutí, o kterém předtím v detailech informovaly sdělovací prostředky včetně 
jmen  všech  účastníků  a  jejich  fotografií,  přičemž  obviněný  na  některých  příkladech 
demonstroval  bizarnost  takovéhoto  postupu  a  odkázal  na  odbornou  literaturu,  praxi 
Evropského soudu pro lidská práva a Soudního dvora EU a také domácí judikaturu, zejména 
rozsudek Nejvyššího správního soudu čj. 2 As 21/2011-166 ze dne 25. března 2011. 

[10]  XXXXX    pak  měla  vstoupit  do  veřejného  prostoru  o  své  vůli,  a  to  publikací  křivého 
obvinění jiné osoby na Facebooku, a tudíž je zveřejnění předmětných informací ve veřejném 
zájmu. 

 

2/6 

[11]  Obviněný vyjádřil i pochybnost, zda ve věci rozhodovala nestranná a nepodjatá úřední 
osoba  a  namítá,  že  tomu  tak  nebylo.  Prvotní  úkony  v předmětném  řízení  totiž  vykonávala 
osoba odlišná od XXXXX, který do řízení vstoupil až vydáním rozhodnutí. O nově ustanovené 
oprávněné úřední osobě však obviněný až do okamžiku doručení rozhodnutí nevěděl, a tudíž 
nemohl  namítat  její  podjatost.  Tu  pak  spatřuje  v tom,  že  XXXXX  se  dlouhodobě  negativně 
vymezuje proti zveřejňování soudních rozhodnutí a možnosti jejich veřejného dohledání na 
internetu,  za  což  je  dlouhodobě  veřejně  kritizován  zejména  XXXXX  na  webových  stránkách 
XXXXX. Tyto okolnosti mají nasvědčovat možné neoprávněné manipulaci s určením oprávněné 
úřední osoby.           

[12]  Obviněný proto navrhl napadené rozhodnutí zrušit.        

  Rozhodné právo 

[13]  Ustanovení čl. 6 odst. 1. obecného nařízení zní: „Zpracování je zákonné, pouze pokud 

je splněna nejméně jedna z těchto podmínek a pouze v odpovídajícím rozsahu: 

a)  subjekt  údajů  udělil  souhlas  se  zpracováním  svých  osobních  údajů  pro  jeden  či  více 
konkrétních účelů; 

b) zpracování je nezbytné pro splnění smlouvy, jejíž smluvní stranou je subjekt údajů, nebo 
pro provedení opatření přijatých před uzavřením smlouvy na žádost tohoto subjektu údajů; 

c) zpracování je nezbytné pro splnění právní povinnosti, která se na správce vztahuje; 

d) zpracování je nezbytné pro ochranu životně důležitých zájmů subjektu údajů nebo jiné 
fyzické osoby; 

e)  zpracování  je  nezbytné  pro  splnění  úkolu  prováděného  ve  veřejném  zájmu  nebo  při 
výkonu veřejné moci, kterým je pověřen správce; 

f) zpracování je nezbytné pro účely oprávněných zájmů příslušného správce či třetí strany, 
kromě případů, kdy před těmito zájmy mají přednost zájmy nebo základní práva a svobody 
subjektu  údajů  vyžadující  ochranu  osobních  údajů,  zejména  pokud  je  subjektem  údajů 
dítě.“ 

[14]  Ustanovení § 62 odst. 1 písm. b) zákona č. 110/2019 Sb. zní: „Správce nebo zpracovatel 
podle  hlavy  II  se  dopustí  přestupku  tím,  že….    b)  poruší  některou  ze  základních  zásad  pro 
zpracování osobních údajů podle čl. 5 až 7 nebo 9 nařízení Evropského parlamentu a Rady (EU) 
2016/679“. 

[15]  Ustanovení  čl.  4  odst.  1 obecného nařízení zní:  „Osobními  údaji  (se  rozumí)  veškeré 
informace o identifikované nebo identifikovatelné fyzické osobě…;identifikovatelnou fyzickou 
osobou je fyzická osoba, kterou lze přímo či nepřímo identifikovat, zejména odkazem na určitý 
identifikátor, například jméno, identifikační číslo, lokační údaje, síťový identifikátor nebo na 
jeden či více zvláštních prvků fyzické, fyziologické, genetické, psychické, ekonomické, kulturní 
nebo společenské identity této fyzické osoby.“    

 Posouzení orgánem druhého stupně 

[16]  Odvolací  orgán  na  základě  podaného  rozkladu  přezkoumal  napadené  rozhodnutí 
v celém  rozsahu,  včetně  procesu,  který  předcházel  jeho  vydání  a  nejprve  se  zabýval 
argumentací obviněného. 

 

3/6 

[17]  Především  shledal,  že  podle  výroku  rozhodnutí  obviněný  zveřejnil  m.j.  i  název 
facebookového profilu „XXXXX“, na němž je umístěna fotografie s podobiznou XXXXX.  Není 
zde tudíž uvedeno, že by došlo k přímému zveřejnění předmětné fotografie obviněným, jak 
tento mylně namítl.   

[18]  Dále,  odvolací  orgán  konstatoval,  že  osobní  údaj,  jak  lze  vyvodit  z definice  uvedené 
v čl. 4 odst. 1 obecného nařízení je jakousi entitou datových položek, které v souhrnu jistým 
způsobem  informují  o  identifikované  (určené)  anebo  identifikovatelné  (určitelné)  fyzické 
osobě. Předmětné datové položky v rozsahu jméno, příjmení, místo narození, město trvalého 
bydliště a údaj o spáchání přečinu, s tím, že na základě zveřejněných informací lze dohledat 
i podobiznu  dotčené  osoby  evidentně  umožňují  identifikaci  XXXXX,  a  to  minimálně  v rámci 
jejího sociálního okruhu. Ze strany obviněného tedy evidentně došlo ke zveřejnění osobních 
údajů,  který  tak  zasáhl  do  práv  dotčené  osoby.  Předmětem  tohoto  řízení  pak  nebylo 
zpracování osobních údajů XXXXX, a tudíž je bezpředmětné se zabývat, tím, zda a do jaké míry 
by  jí  bylo  možno  na  základě  veškerých  dostupných  údajů  identifikovat.  Nutno  ovšem 
připomenout, že proces identifikace fyzické osoby je nutno provádět individuálně a z tohoto 
důvodu  se  odkaz  na  rozsudek  Nejvyššího  správního  soudu  čj.  1  As  98/2008-148  ze  dne 
29. července 2009 i na rozsudek Krajského soudu v Brně č.j. 29 A 48/2013-68 ze dne 20. února 
2015 jeví jako irelevantní.  

[19] Posledně uvedený rozsudek Krajského soudu v Brně se nadto zabývá problematikou 
zveřejňování osobních údajů příslušného žalobce Ústavním soudem prováděného v souladu 
s právním řádem, které nadto plně koresponduje se specifickým charakterem předmětného 
řízení,  což  je  záležitost  zcela  odlišná  od  traktovaného  případu  arbitrárně  realizovaného 
zveřejnění ze strany obviněného. Vzhledem ke specifickému charakteru řízení je také nutno 
považovat  za  irelevantní  i  odkazy  na  praxi  Evropského  soudu  pro  lidská  práva  a  Soudního 
dvora  Evropské  unie.  V tomto  kontextu  se  odvolací  orgán zároveň  pozastavuje  i  nad  jistou 
nekonzistencí argumentace obviněného, který nejprve popřel, že by se v traktovaném případě 
jednalo o osobní údaje, aby následně zdůvodňoval potřebu jejich zveřejňování.  
 

[20]  Odvolací  orgán,  což  se  týká  také  obviněným  připomenuté  odborné  literatury, 
konstatoval i to, že veřejná kontrola soudní moci, jež může být nahlížena jako podmnožina 
veřejného zájmu, je v podmínkách českého právního řádu zajišťována prostřednictvím zásady 
veřejnosti jednání před soudem, včetně veřejného informování o všech nařízených jednáních.  
Kontrola soudního řízení v konkrétní věci (ve věci identifikovaných účastníků) se tak ex ante 
projevuje  účastí  veřejnosti  při  jednání  soudu  a  naplňuje  se  veřejným  vyhlášením  rozsudku. 
V tom lze spatřovat těžiště demokratické legitimity výkonu soudní moci. Je přitom nesporné, 
že dostatek informací ze soudních řízení k naplnění tohoto cíle poskytuje sám stát, resp. soudy 
a  státní  správa  soudů,  a  to  zcela  dostatečnými  a  přiměřenými  prostředky.  Kontrola  výkonu 
soudnictví z hlediska přístupu k informacím o průběhu a výsledku soudního řízení pak nemá 
být  samoúčelným  nástrojem  uspokojování  subjektivní  zvědavosti,  nýbrž  má  působit  jako 
demokratický korektiv soudce při jeho činnosti v konkrétním řízení (nikoliv však k nátlaku na 
soudce v konkrétní věci). Má být prevencí před libovůlí, rozhodováním kabinetní justice a před 
celkovým „zapouzdřením“ moci soudní. 
 

[21]  Rozhodnutím  v  konkrétní  věci  se  však  tato  specifická  funkce  v zásadě  vyčerpává, 
neboť  věc  konkrétního  účastníka  je  v zásadě  uzavřena.  Po  skončení  konkrétního  soudního 
řízení tak již identifikace účastníků řízení není nezbytnou podmínkou pro naplnění této funkce. 
Kontrola výkonu soudnictví ex post se na základě zveřejňovaných (veskrze anonymizovaných) 

 

4/6 

rozsudků koncentruje na obecnější aspekty: jednotnost a konzistenci rozhodování, sledování 
vývoje judikatury v čase, zjišťování justičních excesů apod., to však již bez ohledu na totožnost 
účastníků řízení. Z těchto funkcí veřejné kontroly soudní moci, jež se projevují v různých fázích 
nestejně,  každopádně  nelze  vyvozovat  právo  dalšího  zveřejňování,  resp.  bezmezného 
zpracování osobních údajů týkajících se soudních jednání, resp. obsažených v dokumentech 
o nich, jelikož je zároveň třeba respektovat právo na ochranu soukromí garantované Listinou 
základních  práv  a  svobod.  Je  tudíž  nutno  rozlišovat  mezi  veřejnou  kontrolou  soudní  moci 
a zveřejňováním osobních údajů prostřednictvím předmětného zpracování.  

 

[22]    Na  uvedeném nic nemění  skutečnost, že  při  individuálním  posouzení  osobní  údaje 
obsažené v rozsudcích mohou být předmětem dalšího zpracování, a tedy i zveřejnění. Jedná 
se především o zpracování podle čl. 6 odst. 1 písm. c) a e) a čl. 9 odst. 2 písm. g) obecného 
nařízení,  které  je  nezbytné  pro  plnění  úkolů  uložených  zákonem  anebo  pro  výkon  úkolu 
prováděného ve veřejném zájmu či pro výkon veřejné moci. Takovéto zpracování se však musí 
být  založeno  dalším  doplňkovým  právním  titulem,  jímž  je  i  §  17  zákona  č.  110/2019  Sb. 
umožňující  zpracovávat  osobní  údaje  pro  novinářské  účely,  pokud  lze  dospět  k závěru,  že 
v dané věci existuje legitimní zájem na tom, aby se osobní údaje staly součástí veřejné diskuse. 
To platí především pokud se  jedná o osoby veřejně činné,  které v soudním řízení vystupují 
právě v souvislosti se svou veřejnou činností. Zároveň ovšem nutno dodat, že při aplikaci § 17 
zákona č. 110/2019 Sb. je nutno přihlížet také k tomu, zda zpracování zahrnuje i osobní údaje 
podle čl. 10 obecného nařízení, tedy osobní údaje týkající se rozsudků v trestních věcech a 
trestných činů. Jak lze dovozovat, jelikož pro zpracování takovýchto osobních údajů obecné 
nařízení vychází z principu zákazu, resp. toto zpracování je přípustné pouze ve výjimečných 
případech, při posuzování výše připomenutého  legitimního zájmu  tedy je třeba více stranit 
zájmu subjektu údajů. Dále by přicházelo v úvahu zpracování na základě čl. 6 odst. 1 písm. f) 
příp. d)  a  čl.  9  odst.  2  písm.  f)  příp.  c)  obecného  nařízení, bylo-li  by nezbytné pro ochranu 
určitých relevantních zájmů a samozřejmě i zpracování na základě souhlasu subjektu údajů. 
Uvedený  výklad  nijak  nezpochybňují  obviněným  zmiňované  „bizarnosti“  v soudní  praxi: 
k tomu na okraj možno připomenout, že osobním údajem jsou pouze informace týkající se 
žijících  osob,  z hlediska  obecného  nařízení  tedy  skutečně  není  třeba  v připomínaném 
rozsudku  Nejvyššího  soudu  anonymizovat  jméno  Adolfa  Hitlera  (odvolacímu  orgánu  je 
z judikatury  téhož  soudu  znám  i  případ  anonymizace  jména  psa),  ovšem  obdobné  excesy 
nevypovídají nic o žádoucí úrovni ochrany skutečných osobních údajů. 

 

[23]     Obviněný  pak  zveřejnění  předmětných  osobních  údajů  odůvodnil  tím,  že  dotčená 
osoba  měla  vstoupit do veřejného  prostoru  o  své  vůli,  a  to  publikací  křivého  obvinění  jiné 
osoby na Facebooku, a tudíž je zveřejnění předmětných informací ve veřejném zájmu. Co se 
týká veřejného zájmu ovšem, ve vztahu k obviněnému, kterého právní řád nepověřil žádným 
úkolem,  připadá  teoreticky  v úvahu  pouze  aplikace  §  17  zákona  č.  110/2019  Sb.,  jak  bylo 
nastíněno  výše.  Nicméně,  jak  shledal  odvolací  orgán,  dotčená  osoba  XXXXX  není  veřejně 
činná,  vstoupila  do  „veřejného  prostoru“  nahodile  publikací  křivého  obvinění,  za  nějž  byla 
sankcionována  a  nebyla  ani  doložena  žádná  potřeba,  aby  byla  o  jejím  konkrétním  jednání 
následně vedena veřejná diskuse. Přitom pouhá publikace sdělení prostřednictvím internetu 
(sociální sítě) ještě neznamená vstup, v uvedeném smyslu, do veřejné diskuze, neboť je třeba 
hodnotit  skutečný  rozsah  dopadů  takové  publikace.  Tím  se  věc,  pokud  odhlédneme  od 
poněkud rozdílné tehdy platné právní úpravy, odlišuje od případu traktovaného rozsudkem 
Nejvyššího  správního  soudu  čj.  2  As  21/2011-166  ze  dne  25.  března  2011,  kdy  se  jednalo 
o zveřejnění  informací  ohledně  běžného  civilněprávního  sporu.  Zpřístupnění  těchto  údajů 

 

5/6 

navíc  bylo  reakcí  na  zpochybnění  aktivit  tehdejšího  stěžovatele,  což  je  okolnost,  kterou  se 
jednání  obviněného  nemůže  vykázat.  Obviněný  také  evidentně  nedisponoval  jakkoli 
vyjádřeným  souhlasem  dotčené  osoby  a  zveřejnění  také  nebylo  nezbytné  pro  ochranu 
žádných  relevantních  zájmů.  Je  tedy  zřejmé,  že  předmětné  zpracování  osobních  údajů 
postrádalo jakýkoli právní titul a bylo tedy nezákonné.        

 

[24]  Ohledně vznesené námitky podjatosti odvolací orgán shledal, že k ustanovení XXXXX 
jakožto oprávněné úřední osoby došlo na základě záznamu čj. UOOU-05284/19-19, který byl 
řádně vložen do spisu. Obviněný by se tedy o této skutečnosti dozvěděl v případě uplatnění 
svého práva nahlédnout do spisu, k čemuž byl ostatně vyzván přípisem čj. UOOU-05284/19-
18  ze  dne  11.  května  2020.  Jedná  se  tudíž  o  opožděně  podanou  námitku,  k níž  nelze 
přihlédnout.  Přesto  odvolací  orgán  z věcného  hlediska  uvádí,  že  k důvodem  k ustanovení 
XXXXX  jakožto  oprávněné  úřední  osoby  byla  dlouhodobá  pracovní  neschopnost  původně 
ustanovené  úřední  osoby.  Nepodloženým  je  pak  tvrzení,  že  se  XXXXX  (míněno  osobně) 
„dlouhodobě negativně vymezuje proti zveřejňování soudních rozhodnutí“, neboť se zjevně 
vulgární diskuze na webových stránkách XXXXX nijak neúčastní, pročež obsah těchto stránek 
zcela objektivně nevypovídá ničeho o jeho poměru k věci. Obviněný se navíc mylně domnívá, 
že  v tzv.  „kauze  XXXXX“  byla  předmětem  sporu  otázka  zveřejňování  soudních  rozhodnutí. 
Námitka  podjatosti  tedy  je  konstruována  natolik  účelově,  že  by  neobstála  ani  v případě 
včasného podání.  

 

[25]  Dále odvolací orgán po celkovém přezkoumání neshledal v postupu správního orgánu 
prvního  stupně  žádná  pochybení  způsobující  nezákonnost  rozhodnutí.  Zejména  se  mu  jeví 
jako přiměřená výše pokuty vyměřené při samé dolní hranici sazby. V této souvislosti zvláště 
uvádí, že správní orgán prvního stupně při stanovení sankce správně přihlédl, jako k okolnosti 
zvyšující závažnost jednání, zejména k tomu, že nebyla provedena řádná náprava závadného 
stavu ani po upozornění ze strany Úřadu, přičemž obviněný ve svém sdělení ze dne 10. března 
2020 účelově uvedl opak.    

 

[26]  Ze všech výše uvedených důvodů proto odvolací orgán rozhodl tak, jak je uvedeno ve 

výroku tohoto rozhodnutí.  
 
Poučení: 

Proti  tomuto  rozhodnutí  se  podle  ustanovení  §  91  odst.  1  zákona 
č. 500/2004 Sb., správní řád, nelze odvolat. 

 
 
Praha 19. srpna 2020 
 

otisk úředního razítka 

 
 

 

JUDr. Ivana Janů 

předsedkyně 

(podepsáno elektronicky) 

6/6 

