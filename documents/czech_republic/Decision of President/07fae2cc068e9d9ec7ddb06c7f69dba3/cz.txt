 

ÚŘAD PRO OCHRANU OSOBNÍCH ÚDAJŮ 
Pplk. Sochora 27, 170 00 Praha 7 
tel.: 234 665 111, fax: 234 665 444 
posta@uoou.cz, www.uoou.cz  

*UOOUX00D1EBC* 

 

 
Čj. UOOU-09913/18-14 
 
 

 
 
 
 

ROZHODNUTÍ 

 

Předsedkyně Úřadu pro ochranu osobních údajů jako odvolací orgán příslušný podle § 2, § 29 
a § 32 zákona č. 101/2000 Sb., o ochraně osobních údajů a o změně některých zákonů, a podle 
§ 10 a § 152 odst. 2 zákona č. 500/2004 Sb., správní řád, rozhodla dne 24. ledna 2019 podle 
§ 152 odst. 6 písm. b) zákona č. 500/2004 Sb. takto: 

Rozklad XXXXX, nar. XXXXX, bytem XXXXX, proti usnesení Úřadu pro ochranu osobních údajů 
čj. UOOU-09913/18-4 ze dne 14. listopadu 2018, se zamítá a napadené usnesení se potvrzuje. 
 
 

Odůvodnění 

 
Úřad pro ochranu osobních údajů (dále jen „Úřad“) vydal dne 26. října 2018 ve správním řízení 
vedeném  s  XXXXX  ve  věci  uložení  opatření  k  nápravě  příkaz  čj.  UOOU-09728/18-2.  Tímto 
příkazem  Úřad  uložil  XXXXX  povinnosti  směřující  k  zajištění  souladu  zpracování  osobních 
údajů, které provádí prostřednictvím webových stránek https://XXXXX s požadavky nařízení 
Evropského parlamentu a Rady (EU) 2016/679 ze dne 27. dubna 2016. V důsledku podaného 
odporu a následně i rozkladu Úřad v řízení s XXXXX pokračuje (pod sp. zn. UOOU-09728/18). 
 
Dne 5. listopadu 2018 obdržel Úřad podání XXXXX, nar. XXXXX, bytem XXXXX, který se prohlásil 
za  účastníka  výše  připomenutého  řízení  sp.  zn.  UOOU-09728/18  vedeného  s  XXXXX. 
V návaznosti na to vydal Úřad usnesení čj. UOOU-09913/18-4 ze dne 14. listopadu 2018 (dále 
jen  „usnesení“),  ve  kterém  však  XXXXX  postavení  účastníka  řízení  nebylo  přiznáno,  jelikož 
nebylo shledáno splnění žádné z podmínek účastenství dle § 27 a 28 zákona č. 500/2004 Sb., 
správní řád.   
 
Proti usnesení  XXXXX podal řádný rozklad. V něm především uvedl, že usnesení bylo vydáno 
vyloučenou osobou, tedy XXXXX, inspektorkou Úřadu   Je tedy nepřezkoumatelné a právně 
nesprávné,  a  proto  žádá,  aby  bylo  zrušeno  nebo  bylo  rozhodnuto,  že  XXXXX  je  účastníkem 
řízení.  Zároveň  se  označil  za  aktivistu  bojujícího  za  práva  tělesně  postižených,  k čemuž 
potřebuje mít přístup k necenzurovaným informacím o soudních řízeních. Také vyvíjí systém 
umělé inteligence, který dokáže pracovat s rozsudky v inteligentní formě, který ovšem nelze 
sestrojit bez úplných dat o soudních řízeních. Z tohoto důvodu se považuje za osobu, která 

 

1/3 

může být přímo dotčena ve svých právech nebo povinnostech a má tedy být účastníkem řízení 
ve smyslu § 27 odst. 2 správního řádu. Jelikož se primární řízení přímo dotýká třetích osob, 
měl  by  být  ustaven  jejich  zástupce  a  v této  souvislosti  se  XXXXX  odvolal  na  judikaturu 
Evropského  soudu  pro  lidská  práva.  Co  se  týká  podjatosti  XXXXX,  tato  byla  vypořádána  již  
v prosinci 2018. 
 
Nutno doplnit, že XXXXX v návaznosti na vydání usnesení zvláštním přípisem požádal Úřad o 
přijetí  předběžného  opatření  podle  §  61  správního  řádu,  jímž  by  mělo  být  až  do  vyřešení 
rozkladu proti usnesení zakázáno vydat opatření, které by trvale omezilo fungování serveru 
XXXXX.  Vzhledem  k tomu,  že  na  toto  podání  nebylo  reagováno,  obrátil  se  XXXXX  na 
předsedkyni Úřadu s žádostí na vyřešení uvedeného požadavku podle § 80 odst. 3 správního 
řádu.   
 
Odvolací  orgán  přezkoumal  napadené  usnesení  v celém  rozsahu,  včetně  procesu,  který 
předcházel jeho vydání, a především se zabýval argumentací XXXXX. 
 
V této  souvislosti  považuje  za  nezbytné  nejprve  připomenout,  že  v tomto  případě  se  jedná 
o situaci upravenou ustanovením § 28 odst. 1 správního řádu, jelikož se XXXXX sám prohlásil 
za  účastníka  řízení.  Zároveň  odvolací  orgán  vyloučil,  aby  bylo  XXXXX  přiznáno  postavení 
účastníka řízení podle § 27 odst. 1 nebo 3 správního řádu. Jedinou možnost by proto skýtalo 
ustanovení  §  27  odst.  2  správního  řádu,  které  za  účastníka  řízení  považuje  „další  dotčené 
osoby, pokud mohou být rozhodnutím přímo dotčeny ve svých právech nebo povinnostech“. Je 
tudíž nutno konstatovat, že XXXXX jistou míru dotčenosti doložil. Nicméně v tomto případě se 
nejedná o dotčenost přímou, která se pro přiznání statutu účastníka řízení jeví jako nezbytná. 
Za osobu, která může být ve svých právech přímo dotčena, totiž lze považovat pouze takovou, 
u  které  může  vydáním  rozhodnutí  dojít  ke  změně  jejího  právního  postavení  ve  srovnání 
s předchozím stavem. To ovšem pro tento případ nelze nijak dovodit, jelikož v řízení vedeném 
pod sp. zn. UOOU-09728/18 zjevně nelze XXXXX přímo ukládat žádné povinnosti, resp. přímo 
přiznat  nějaká  práva.  Nelze  sice  vyloučit,  že  dojde  k nepřímému  nebo  zprostředkovanému 
ovlivnění  faktického  výkonu  jeho  práv,  to  však  není  z hlediska  podmínek  zakotvených 
v ustanovení § 27 odst. 2 správního řádu dostatečné. 
 
Argumentace  XXXXX  připomínanou  judikaturou  Evropského  soudu  pro  lidská  práva  se  pak 
opírá  především  o  rozhodnutí  ve  věci  č.  47848/08  –  Centre  for  Legal  Resources  jménem 
Valentina Campaenea proti Rumunsku. Toto rozhodnutí ovšem zdůraznilo potřebu stanovit 
opatrovníka nebo jiného zástupce, který by chránil zájmy extrémně zranitelných osob a je pro 
tento případ neaplikovatelné. Totéž se týká i dalších XXXXX uváděných rozsudků Evropského 
soudu  pro  lidská  práva,  jelikož  jejich  skutkový  i  právní  základ  je  výrazně  odlišný  od  tohoto 
případu. 
 
Řízení  ve  věci  podjatosti  XXXXX,  a  to  z téhož důvodu,  který  uvedl  XXXXX,  již  bylo  ukončeno 
vydáním  usnesení  předsedkyně  Úřadu  čj.  UOOU-10120/18-13  ze  dne  17. prosince  2018  se 
závěrem, že XXXXX není vyloučena z provádění úkonů správního řízení vedeného pod sp. zn. 
UOOU-09728/18, přičemž s ohledem na ustanovení § 48 správního řádu nelze zahajovat další 
řízení. 
 

 

2/3 

Co se týká žádosti o vydání předběžného opatření ve smyslu § 61 správního řádu, odvolací 
orgán  tuto  žádost  shledal  nicotnou,  neboť  podle  posledně  připomenutého  ustanovení  lze 
z moci úřední nebo na žádost účastníka řízení přikázat účastníku řízení nebo jiné osobě, aby 
něco  vykonali,  něčeho  se  zdrželi  nebo  něco  strpěli,  anebo  zajistit  věc,  je-li  třeba,  aby  byly 
zatímně  upraveny  poměry  účastníků,  nebo  je-li  obava,  že  by  bylo  ohroženo  provedení 
exekuce.  Ze samotné dikce  ustanovení  §  61  správního  řádu  tedy  je  vyloučeno  vydání 
předběžného opatření, kterým správní orgán sám sebe zaváže něčeho se zdržet, resp. něco 
činit. Předmětný požadavek tak a priori přesahuje rámec § 61 správního řádu. Nadto XXXXX v 
době podání předmětné žádosti (tj. po vydání usnesení ve věci jeho účastenství v řízení) nebyl 
v postavení  účastníka  řízení  již  ani  z  titulu  případných  pochybností  ve  smyslu  §  28  odst.  1 
správního řádu, tj. nebyl legitimován podat žádost o předběžné opatření.                  
 
Odvolací  orgán  tedy  argumentaci  XXXXX  odmítl  a  neshledal  žádný  důvod,  pro  který  by  mu 
mělo být přiznáno postavení účastníka ve správním řízení vedeném s XXXXX ve věci uložení 
opatření k nápravě pod sp. zn. UOOU-09728/18. Zároveň po celkovém přezkoumání neshledal 
ani důvod způsobující nezákonnost usnesení. Vzhledem k výše uvedenému tudíž rozhodl tak, 
jak je uvedeno ve výroku tohoto rozhodnutí. 
 
Poučení: 

Proti  tomuto  rozhodnutí  se  podle  ustanovení  §  91  odst.  1  zákona 
č. 500/2004 Sb., správní řád, nelze odvolat. 

 
 
Praha 24. ledna 2019 
 

otisk úředního razítka 

 
 

 
 
 
 
 
 

 

JUDr. Ivana Janů, v. r. 

předsedkyně 

 

 

3/3 

