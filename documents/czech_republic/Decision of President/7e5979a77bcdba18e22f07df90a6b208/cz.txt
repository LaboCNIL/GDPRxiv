                                                                                                               Čj. SPR-2298/10-61  

*UOOUX009O9WZ*                                                                                               

 
 
 
 
 
 
 
 
 

 

ROZHODNUTÍ 

 
 
Předsedkyně  Úřadu  pro  ochranu  osobních  údajů,  jako  odvolací  orgán  příslušný  podle  § 2, 
§ 29 a § 32 zákona č. 101/2000 Sb., o ochraně osobních údajů a o změně některých zákonů, 
a podle § 10 a § 152 odst. 2 zákona č. 500/2004 Sb., správní řád, rozhodla dne 21. června 
2016 podle § 152 odst. 5 písm. b) správního řádu takto: 
 
Rozklad účastníka řízení, České republiky – Ministerstva školství, mládeže a tělovýchovy, se 
sídlem  Karmelitská  7,  118  12  Praha  1,  IČ: 00022985,  podaný  proti  rozhodnutí  Úřadu  pro 
ochranu osobních údajů čj. SPR-2298/10-56 ze dne 27. dubna 2016, se zamítá a napadené 
rozhodnutí se potvrzuje.  
 
 

Odůvodnění 

 
 

Správní  řízení  pro  podezření  ze  spáchání  správního  deliktu  podle  §  45 odst.  1  písm. c),  d) 
a e)  zákona  č.  101/2000  Sb.  v souvislosti  se  zpracováním  osobních  údajů  dětí,  žáků 
a studentů  bylo  zahájeno  oznámením  Úřadu  pro  ochranu  osobních  údajů  (dále jen  „Úřad“), 
které bylo  účastníku  řízení,  České  republice  –  Ministerstvu  školství,  mládeže  a  tělovýchovy 
(dále jen „účastník řízení“), doručeno dne 9. dubna 2010. Podkladem pro zahájení řízení byl 
kontrolní  protokol  zn. 
INSP1-0690/09-21/BYT  ze  dne  3.  prosince  2009,  pořízený 
inspektorkou  Úřadu  RNDr.  Kamilou  Bendovou,  CSc.,  včetně  spisového  materiálu 
shromážděného  v rámci  kontroly  provedené  u  účastníka  řízení  ve  dnech  5.  února  až 
30. listopadu  2009,  a  rozhodnutí  předsedy  Úřadu  o  námitkách  proti  kontrolnímu  protokolu 
zn. INSP1-0690/09-24 ze dne 19. března 2010. 
 
Správní  orgán  prvního  stupně  vydal  dne  30.  června  2010  rozhodnutí  zn.  SPR-2298/10-15, 
kterým  byla  účastníku  řízení  uložena  pokuta  ve  výši  800.000  Kč  za  spáchání  správních 
deliktů  podle  §  45  odst.  1  písm.  c),  d)  a  e)  zákona  č.  101/2000  Sb.    Účastník  řízení  proti 
uvedenému  rozhodnutí  podal  rozklad,  který  předseda  Úřadu  svým  rozhodnutím  zn.  SPR-
2298/10-22 ze dne 1. listopadu 2010 zamítl.  

 

Následně  účastník  řízení  podal  žalobu  k Městskému  soudu  v Praze,  který  žalobě  vyhověl 
a rozsudkem čj. 9 A 1/2011-93 ze dne 31. března 2015 výše uvedené rozhodnutí předsedy 
Úřadu o zamítnutí rozkladu zrušil a věc vrátil Úřadu k dalšímu řízení.  
 

 
 

 

Předsedkyně  Úřadu  rozhodnutím  čj.  SPR-2298/10-34  ze  dne  17.  září  2015  zrušila 
rozhodnutí  správního  orgánu  prvního  stupně  zn.  SPR-2298/10-15  ze  dne  30. června  2010 
a věc  vrátila  správnímu  orgánu  prvního  stupně  k novému  projednání  s tím,  že  by  se  měl 
zabývat skutkovým a právním posouzením daného zpracování údajů z hlediska jednotlivých 
skutkových podstat odpovídajících správních deliktů a dostatečným odůvodněním rozhodnutí 
týkajícího se posouzení činnosti účastníka řízení.  
 
Dne  2.  prosince  2015  vydal  správní  orgán  prvního  stupně  rozhodnutí  čj.  SPR-2298/10-44, 
kterým  účastníku  řízení  za  spáchání  správních  deliktů  podle  §  45  odst.  1  písm.  c),  d)  a  e) 
zákona  č.  101/2000  Sb.  uložil  pokutu  ve  výši  800.000  Kč.  Rozhodnutí  bylo  opět  napadeno 
rozkladem  účastníka  řízení,  na  základě  kterého  předsedkyně  Úřadu  dne  18.  února  2016 
rozhodnutím  čj.  SPR-2298/10-51  napadené rozhodnutí  opět  zrušila  a  věc  vrátila  správnímu 
orgánu prvního stupně k novému projednání.  
 
V novém  rozhodnutí  čj.  SPR-2298/10-56  ze  dne  27. dubna  2016  dospěl  správní  orgán 
prvního  stupně  ve  výroku  v bodě  I.  k závěru,  že  účastník  řízení  tím,  že  zpracovával  citlivé 
osobní údaje vypovídající o druhu zdravotního postižení, druhu dalšího zdravotního postižení 
a příznaku  souběžného  postižení  více  vadami,  porušil  povinnost  stanovenou  v  §  9  zákona 
č. 101/2000 Sb.,  čímž  spáchal  správní  delikt  podle  §  45  odst.  1  písm.  e)  zákona 
č. 101/2000 Sb.  Za  tento  správní  delikt  uložil  účastníku  řízení  pokutu  ve  výši  200.000  Kč. 
Další porušení zákona nebylo účastníku řízení prokázáno (výroky II. a III. rozhodnutí). 
 
Skutková  podstata  správního  deliktu  byla  dle  napadeného  rozhodnutí  naplněna  tím,  že 
účastník řízení shromažďoval citlivé údaje o zdravotním stavu konkrétních žáků či studentů. 
Údaje  byly  shromažďovány  ve  dvou  oddělených  souborech,  přičemž  u  jednoho  žáka  či 
studenta  byly  v obou  souborech  shromažďovány  obdobné  údaje.  V jednom  ze  souborů  byl 
dotčený  subjekt  označen  rodným  číslem,  ve  druhém  souboru  bylo  rodné  číslo  nahrazeno 
kódem  žáka  určeným  pro  jeho  jednoznačnou  identifikaci  a  vyloučení  duplicit.  K takovému 
shromažďování  citlivých  údajů  podle  napadeného  rozhodnutí  účastník  řízení  nedisponoval 
žádným právním titulem z taxativního výčtu uvedeného v § 9 zákona č. 101/2000 Sb.  
 
Rozhodnutí  bylo  účastníku řízení  doručeno  dne 27.  dubna  2016  a  dne  12. května  2016  byl 
Úřadu prostřednictvím datové schránky doručen rozklad účastníka řízení. 
 
Rozklad  účastníka  řízení  je  veden  pouze  proti  výroku  dle  bodu  I.  výše  uvedeného 
rozhodnutí,  účastník  řízení  se domáhá  zrušení  rozhodnutí  v části  vztahující  se  k tomuto 
bodu,  tedy  k   výroku  rozhodnutí  o spáchání  správního  deliktu  podle  § 45  odst.  1  písm.  e) 
zákona č. 101/2000 Sb. Účastník řízení uvádí, že dle jeho názoru stojí tento výrok rozhodnutí 
nejen  na  nesprávném  skutkovém,  ale  i  právním  posouzení  věci,  neboť  je  účastníku  řízení 
vytýkáno  něco,  co  nikdy  aktivně  nečinil,  tj.  že  zpracovával  citlivé  údaje.  Opětovně  zde 
namítá,  že citlivé údaje  neshromažďoval a nepřišel s nimi do styku,  neboť údaje obsahující 
informaci  o zdravotním  postižení  mu  byly  předávány  ze  škol  a dále  zpracovávány 
v anonymizované podobě, jak požaduje § 28 odst. 5 zákona č. 561/2004 Sb. 
  
Dále  účastník  řízení  namítá  extenzivní  výklad  identifikace  ze  strany  Úřadu  poukazem  na 
kombinaci  údajů,  které  účastník  řízení  má  ve  svém  vlastnictví  nebo  které  může  získat. 
Upozorňuje  rovněž,  že  nebylo  prokázáno,  že  by  „anonymizované“  údaje  propojoval  či 
kombinoval a dokonce nebylo ani prokázáno, že by tak mohl činit. 
 
Podle účastníka řízení se redukováním anonymizovaného souboru snížila pravděpodobnost 
možné  propojitelnosti  obou  souborů,  dále  konstatuje,  že  datové  věty  (resp.  rozsah  dat) 
nebyly zcela shodné a že nemá v držení soubor, který by umožňoval identifikovat konkrétní 
subjekty.  Není  tak  splněna  základní  podmínka  vyplývající  z  §  4  písm.  a)  zákona 
č. 101/2000 Sb., že subjekt údajů se považuje za určený nebo určitelný, jestliže ho lze přímo 
či nepřímo identifikovat. 

 

2/5 

Rovněž  tak  namítá,  že  skutková  podstata  správního  deliktu  předpokládá  aktivní  jednání 
účastníka  (tj.  zpracování  citlivých  údajů).  Závěrem  rozkladu  účastník  řízení  odkazuje  na 
rozhodnutí  Městského  soudu  v Praze  a konstatuje,  že  v napadeném  rozhodnutí  není 
postaveno na jisto, že by jednání účastníka řízení beze všech pochyb naplňovalo skutkovou 
podstatu  správního  deliktu.  Podle  účastníka  řízení  se  Úřad  náležitě  nevypořádal 
s argumentací  účastníka  řízení  a  porušil  tak  povinnost  dle  §  50  správního  řádu  a  potažmo 
§ 3  správního  řádu.  Vady,  které  vedly  ke  zrušení  rozhodnutí  o  rozkladu  Městským  soudem 
v Praze  a  pro  které  byla  věc  vrácena  k novému  rozhodnutí,  nebyly  odstraněny.  Opětovně 
uvádí,  že  vždy  jednal  v souladu  se  zákonem  a  v případě,  že  by  bylo  prokázáno  naplnění 
skutkové  podstaty  správního  deliktu  dle  §  45  odst.  1  písm.  e)  zákona  č.  101/2000  Sb., 
odkazuje na liberační důvod dle § 46 odst. 1 tohoto zákona. 
 
Odvolací  orgán  přezkoumal  rozhodnutí  v celém  rozsahu,  včetně  procesu,  který  předcházel 
jeho vydání, a dospěl k následujícím závěrům. 
 
Odvolací  orgán  má  na  základě  skutečností  uvedených  v napadeném  rozhodnutí  za 
prokázané,  že  se  jednalo  o  osobní  údaje  a  v případě  údajů  vypovídajících  o zdravotním 
stavu  subjektů  údajů  o  citlivé  údaje  ve  smyslu  §  4  písm.  b)  zákona  č. 101/2000  Sb.  Závěr 
správního  orgánu  prvního  stupně  vychází  z platné  právní  úpravy  a  v jeho  odůvodnění 
neshledal odvolací orgán žádné pochybení.  
 
Účastník  řízení  shromažďoval  citlivé  údaje  v souboru  bez  přímého  identifikátoru,  ale  ke 
každému  subjektu  (žáku)  byl  shromažďován  obdobný  rozsah  údajů  ve  dvou  souborech, 
přičemž  jeden  soubor  obsahoval  i  rodné  číslo,  a  druhý  soubor  obsahoval  tyto  údaje  bez 
rodného čísla, které bylo nahrazeno zvláštním kódem žáka (jako jedinečným identifikátorem 
za účelem vyloučení duplicit).   
 
Podle odvolacího orgánu nelze postup zvolený účastníkem řízení považovat za anonymizaci 
ve smyslu zákona č. 101/2000 Sb., neboť porovnáním těchto dvou souborů, které jsou oba 
pod kontrolou účastníka řízení, lze dotčené osoby ztotožnit a to bez vynaložení mimořádných 
prostředků  či  úsilí.  Ani  u  jednoho  z těchto  souborů  dat  tak  nelze  hovořit  o  tom,  že  by  se 
jednalo  o anonymní  údaje,  za  které  je  dle  §  4  písm.  c)  zákona  č.  101/2000  Sb.  možno 
považovat  toliko  takové  informace,  které  buď  v původním  tvaru  nebo  po  provedeném 
zpracování nelze vztáhnout k určenému nebo určitelnému subjektu údajů.  
 
Výklad  pojmu  osobní  údaj,  resp.  určenost  a  určitelnost  fyzické  osoby,  který  v posuzované 
věci  aplikoval  správní  orgán  prvního  stupně,  účastník  řízení  v rozkladu  označuje  za  natolik 
extenzivní, že v jeho důsledku by nebylo možné zpracovávat v podstatě žádné údaje a to ani 
údaje  označené  nevýznamovým  kódem.  Odvolací  orgán  k tomu  uvádí,  že  výklad  pojmu 
osobní,  resp.  citlivý  údaj,  jimiž  se  rozumí  informace,  jež  mohou  být  správcem  nebo  další 
osobou  ke  konkrétnímu  člověku  přiřazeny  až  za  využití  jiných  prostředků,  plně  odpovídá 
relevantní  právní  úpravě.  Kromě  §  4  písm.  a)  zákona  č.  101/2000  Sb.  je  nutno  odkázat 
především  na  čl.  2  písm.  a)  ve  spojení  s recitálem  č.  26  Směrnice  Evropského  parlamentu 
a Rady  95/46/ES,  o  ochraně  fyzických  osob  v souvislosti  se  zpracováním  osobních  údajů 
a o volném pohybu těchto údajů. Evropský zákonodárce k omezení této definice, aby pojem 
určitelnosti  nezahrnoval  i  teoretické  či  akademické  možnosti  identifikace  konkrétní  osoby, 
uvádí,  že  se  musí  jednat  o  prostředky,  které  správce  nebo  třetí  osoba  mohou  rozumně 
použít.  V tomto  případě  účastník  řízení  má  k dispozici  dvě  databáze,  jejichž  jednoduchým 
porovnáním  bez  vynaložení  mimořádného  úsilí  může  ztotožnit  konkrétní  osobu.  Podle 
názoru  odvolacího  orgánu  se  tak  v tomto  případě  bez  jakékoliv  pochyby  jedná  o  osobní, 
resp.  citlivé  údaje  o  minimálně  určitelných  osobách.  Tento  závěr  ostatně  odpovídá  výkladu 
jak  správních  soudů  (srov.  rozsudek  Nejvyššího  správního  soudu  ze  dne  23.  srpna  2013 
čj. 5 As  158/2012-49  nebo  rozsudek  Nejvyššího  správního  soudu  ze  dne  27.  února  2014 
čj. 4  As  132/2013-25),  tak  doktríny  (např.  Kučerová,  A.,  Nováková,  L.,  Foldová,  V., 
Nonnemann, F., Pospíšil, D.: Zákon o ochraně osobních údajů. Komentář. 1. vydání. Praha: 

 

3/5 

identifikovanými  osobami,  by 

C. H. Beck,  2012, nebo Novák, D. Zákon o ochraně osobních údajů  a předpisy související. 
Komentář. Praha: Wolters Kluwer, 2014.). 
 
Na rozdíl od účastníka řízení se odvolací orgán nedomnívá, že tento výklad je nepřiměřeně 
extenzivní. Pouze aplikace práva v uvedeném rozsahu může ochránit práva dotčených osob 
tak, jak jsou vymezena v § 1 zákona č. 101/2000 Sb. a v čl. 1 směrnice 95/46/ES. Pokud by 
byl  přijat  výklad  opačný,  podle  kterého  by  se  právní  předpisy  upravující  pravidla  pro 
zpracování  osobních  údajů  nevztahovala  na  soubor  informací,  které  sice  správce  velmi 
snadno  (pouhým  srovnáním  s dalším  souborem,  který  má  legálně  i  technicky  k dispozici, 
protože je např. pod jeho správou, je veřejně dostupný atd.) může spojit s konkrétními lidmi, 
nicméně údaje v tomto jednom souboru samy o sobě k identifikaci člověka nepostačují, došlo 
by  k nedůvodnému  a  nepřiměřenému  zúžení  působnosti  práva  ochrany  osobních  údajů. 
Soubory  informací,  které  mohou  být  snadno,  za  rozumně  očekávatelného  úsilí  správce  či 
další  osoby,  spojeny  s jednoznačně 
tak  byly  vyňaty 
z působnosti  zákona  č.  101/2000  Sb.  a  kdokoliv  by  s nimi  mohl  volně  nakládat.  Takovýto 
závěr zjevně neodpovídá úmyslu českého ani evropského zákonodárce.  
 
Ve  prospěch  shora  uvedeného  lze  ostatně  argumentovat  i  tím,  že  v  daném  případě  každý 
žák či student namísto rodného čísla obdržel identifikační kód a v průběhu dalších roků byly 
k již  shromážděným  údajům  jednotlivých  subjektů  přiřazovány  další  údaje,  a  to  právě  na 
základě  tohoto  kódu.  Jinak  řečeno  každý  žák  či  student  byl  pomocí  kódu  přiřazeného 
účastníkem řízení jednoznačně odlišitelný od všech ostatních žáků a studentů, takže hovořit 
o anonymních údajích se i z tohoto pohledu jeví jako nesprávné.  
 
Nelze  ani  souhlasit  s námitkou  účastníka  řízení,  že  citlivé  údaje  nezpracovával.  Účastník 
řízení  argumentuje  tím,  že  skutková  podstata  předmětného  správního  deliktu  předpokládá 
aktivní jednání odpovědné osoby spočívající ve zpracování dat. Odvolací orgán odkazuje na 
ustanovení  § 4  písm.  e)  zákona  č.  101/2000  Sb.,  které  stanoví,  že  za  zpracování  se 
považuje  již  samotné  shromažďování  a  uchovávání  osobních  údajů.  Jak  je  výše  uvedeno, 
účastník  řízení  evidentně  zpracovával  (shromažďoval,  a ukládal)  soubory  dat,  které 
obsahovaly i citlivé údaje. Se soubory bylo dále nakládáno v tom smyslu, že byly doplňovány 
a  aktualizovány,  jednalo  se  jednoznačně  o  zpracování  údajů  ve  smyslu  zákona.  Podle 
odvolacího  orgánu  zde  zjevně  účastník  řízení  zaměňuje  pojem  používání  a  zpracování 
údajů, které však rozhodně nejsou synonymy. Zpracování údajů je pojmem výrazně širším, 
který zahrnuje i takové operace, jako je shromáždění či uchování údajů, nikoliv pouze jejich 
aktivní  využívání.  Jak  již  bylo  uvedeno,  účastník  řízení  systematicky  a  za  určitým  účelem 
shromažďoval  a  dále  uchovával  údaje  týkající  se  určených  či  určitelných  fyzických  osob, 
o zpracování údajů ve smyslu § 4 písm. e) zákona č. 101/2000 Sb. tak jednoznačně šlo.   
 
Odvolací orgán vzhledem ke skutečnosti, že byly shromažďovány a uchovávány citlivé údaje 
vypovídající  o druhu  zdravotního  postižení,  druhu  dalšího  zdravotního  postižení  a  příznaku 
souběžného postižení více vadami bez toho, aniž by účastník řízení k takovému zpracování 
doložil  souhlas  subjektů  údajů,  či  naplnil   některý  z dalších  právních  titulů  dle  §  9  písm.  b) 
až i) zákona č. 101/2000 Sb., má zato, že byla účastníku řízení prokázána skutková podstata 
správního deliktu podle § 45 odst. 1 písm. e) tohoto zákona. Tento závěr odvolacího orgánu 
se opírá i o vyjádření Městského soudu v Praze, který na straně 14 rozsudku čj. 9 A 1/2011-
93 ze dne 31. března 2015 uvedl, že „pro naplnění skutkové podstaty správního deliktu podle 
§ 45 odst. 1 písm. e) zákona ve spojení s ust. § 9 zákona postačovalo prokázat, že žalobce 
zpracovává  i  citlivé  údaje   o žácích  a  studentech  (tj.  o  jejich  zdravotním  postižení)  bez 
souhlasu  těchto  subjektů  údajů  a že  pro  takové  zpracování  nejsou  dány  výjimky  dle  §  9 
písm. b) až i) citovaného zákona“.  
 
V napadeném rozhodnutí uvedl správní orgán prvního stupně ve výroku I. na základě údajů, 
které obdržel od účastníka řízení, i přibližné počty subjektů údajů, jejichž citlivé osobní údaje 
byly zpracovány. K tomuto odvolací orgán konstatuje, že z materiálů od účastníka řízení, kde 

 

4/5 

byly  uvedeny  počty  subjektů  za  jednotlivé  roky  2006  až  2009,  nebylo  možné  uvést  přesné 
počty subjektů údajů s citlivými daty, neboť se některé subjekty objevují jak v evidenci školy, 
ze které žák přechází do vyššího stupně, tak v evidenci nové školy, do které nově přijatý žák 
či student nastoupil. Napadený  výrok je však přesto možno považovat  za dostatečně určitý 
a jednoznačný.  
 
K argumentaci  účastníka  řízení  ohledně  možné  liberace  ve  smyslu  §  46  odst.  1  zákona 
č. 101/2000  Sb.  se  již  vyjádřil  správní  orgán  prvního  stupně,  přičemž  dospěl  k závěru,  že 
liberační  důvody  v řešené  věci  nenastaly.  Odvolací  orgán  se  s tímto  závěrem  ztotožňuje, 
neboť nebylo prokázáno, že by účastník řízení provedl veškerá možná opatření k zabránění 
protiprávního  jednání.  Ostatně  pokud  účastník  sám  ve  své  činnosti  neshledává  nejen 
porušení  zákona  101/2000  Sb.,  ale  ani  zpracování  údajů  jako  takové,  těžko  může  zároveň 
argumentovat,  že  vynaložil  veškeré  úsilí,  aby  zpracovávání  údajů  (ke  kterému  dle  jeho 
názoru  vůbec  nedochází)  probíhalo  v souladu  se  zákonem.  Taková  argumentace  je  zjevně 
vnitřně rozporná.  
 
Odvolací  orgán  se  rovněž  zabýval  sankcí,  která  byla  účastníku  řízení  za  porušení  zákona 
uložena.  Při stanovení  výše sankce správní orgán prvního stupně  přihlédl jak k přitěžujícím 
okolnostem,  tak  i  k polehčujícím  okolnostem.  Výše  sankce  byla  také  řádně  odůvodněna 
s tím,  že  sankce  byla  snížena  na  částku,  která  dle  odvolacího  orgánu  odpovídá  rozsahu 
citlivých osobních údajů, k jejichž protiprávnímu zpracování došlo.   
 
Závěrem  odvolací  orgán  konstatuje,  že  ani  Městský  soud  v Praze  nerozporoval  spáchání 
uvedeného  správního  deliktu  ze  strany  účastníka  řízení,  požadoval  však  upřesnění 
zákonných  znaků  skutkové  podstaty  správního  deliktu  dle  §  45  odst.  1  písm.  e)  zákona 
č. 101/2000  Sb.  Podle  odvolacího  orgánu  se  rozhodnutím  v případě  výroku  I.  naplnění 
zákonných  znaků  skutkové  podstaty  správního  deliktu  dle  §  45  odst.  1  písm.  e)  tohoto 
zákona podařilo prokázat. 
 
Na základě shromážděných podkladů a výše uvedených skutečností rozhodl odvolací orgán 
tak, jak je uvedeno ve výroku rozhodnutí.  
 
 
Poučení: 

tomuto  rozhodnutí  se  podle  ustanovení  §  91  odst.  1  zákona 

Proti 
č. 500/2004 Sb., správní řád, nelze odvolat. 

 
 
Praha 21. června 2016 
 
 

 
 

 
Za správnost vyhotovení: 
Martina Junková 

 

 

otisk úředního razítka 

JUDr. Ivana Janů, v. r. 

předsedkyně 

 
 
 
 
 

5/5 

