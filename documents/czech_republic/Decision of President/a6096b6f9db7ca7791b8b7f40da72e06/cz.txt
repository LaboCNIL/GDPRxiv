 

ÚŘAD PRO OCHRANU OSOBNÍCH ÚDAJŮ 
Pplk. Sochora 27, 170 00 Praha 7 
tel.: 234 665 111, fax: 234 665 444 
posta@uoou.cz, www.uoou.cz  

*UOOUX00D2EQW* 

 

 

 

 
Čj. UOOU-08948/18-16 

 

ROZHODNUTÍ 

 

Předsedkyně Úřadu pro ochranu osobních údajů jako odvolací orgán příslušný podle § 2, § 29 
a § 32 zákona č. 101/2000 Sb., o ochraně osobních údajů a o změně některých zákonů, a podle 
§ 10 a § 152 odst. 2 zákona č. 500/2004 Sb., správní řád, rozhodla dne 4. února 2019 podle 
§ 152 odst. 6 písm. b) zákona č. 500/2004 Sb. takto: 

Rozklad účastníka řízení, pana XXXXX, proti rozhodnutí Úřadu pro ochranu osobních údajů čj. 
UOOU-08948/18-9 ze dne 5. listopadu 2018, se zamítá a napadené rozhodnutí se potvrzuje. 
 
 
 

Odůvodnění 

 

Příkazem čj. UOOU-08948/18-3 ze dne 20. září 2018 zaslaným účastníku řízení, panu  XXXXX 
(dále jen „účastník řízení“), bylo zahájeno řízení o uložení nápravných opatření k odstranění 
zjištěných nedostatků podle § 40 zákona č. 101/2000 Sb., o ochraně osobních údajů a o změně 
některých zákonů. Tento příkaz byl účastníku řízení doručen dne 23. září 2018. Podkladem pro 
jeho vydání byl protokol o kontrole čj. UOOU-09488/14-74 ze dne 11. května 2018 pořízený 
podle  zákona  č. 255/2012 Sb.,  o kontrole  (kontrolní  řád),  a  spisový  materiál  shromážděný 
v průběhu kontroly provedené u společnosti CSR & Protikorupcnilinka.cz s.r.o., se sídlem Na 
Pankráci  1724/129,  140  00  Praha  4,  IČO:  038  77 248,  inspektorem  Úřadu  pro  ochranu 
osobních  údajů  (dále  jen  „Úřad“)  Ing. Josefem  Vaculou  ve  dnech  31.  března  2016  až  30. 
července 2018, včetně vyřízení námitek předsedkyní Úřadu čj. UOOU-09488/14-81 ze dne 18. 
července 2018. 
 
Dne  1.  října  2018  byl  však  Úřadu  doručen  odpor  proti  příkazu,  v důsledku  čehož  byl  výše 
uvedený příkaz v souladu s § 150 odst. 3 zákona č. 500/2004 Sb., správní řád, zrušen a správní 
orgán prvního stupně pokračoval v řízení. Rozhodnutím Úřadu čj. UOOU-08948/18-9 ze dne 
5. listopadu  2018  (dále  jen  „rozhodnutí“)  pak  byla  účastníku  řízení  opětovně  uložena 
povinnost provést nápravná opatření blíže specifikovaná ve výroku rozhodnutí, a to ve věci 
zpracování osobních údajů dostupných na www.centralniregistrdluzniku.cz a www.cerd.cz.  
 
Proti rozhodnutí podal dne 30. listopadu 2018 účastník řízení řádný rozklad, byť nesprávně 
označený jako odpor vedoucí k rozkladu. Tento dále doplnil podáním ze dne 18. prosince 2018. 
 

 

1/3 

Účastník řízení napadl rozhodnutí jako nezákonné, věcně a místně nepříslušné a uvedl, že je 
založeno  na  nepravdivých  a  zkreslených  faktech  a  protiřečí  si.  Taktéž  poukázal  na  údajnou 
podjatost  inspektora  Ing.  Josefa  Vaculy.  V doplnění  rozkladu  ze  dne  18.  prosince  2018  své 
argumenty zopakoval a dále uvedl, že provedení úkonů po něm nelze požadovat, neboť není 
vlastník databáze, systému, statutární orgán řídících společností, ani osoba ovládající, přičemž 
se jedná o šifrovaný systém v plně autonomním režimu ve vlastnictví uživatele.     
 
Odvolací orgán považuje za nezbytné předeslat, že účastník řízení své tvrzení o věcné a místní 
nepříslušnosti Úřadu nijak neodůvodnil. Odvolací orgán přesto dodává, že věcná příslušnost 
Úřadu je dána § 10 správního řádu ve spojitosti s § 2 zákona č. 101/2000 Sb., podle něhož je 
Úřad  ústředním  správním  úřadem  pro  oblast  ochrany  osobních  údajů,  přičemž  místní 
působnost Úřadu je dána státním teritoriem. Nelze než uzavřít, že pro správní řízení ve věci 
zpracování osobních údajů probíhajícího na území České republiky zde usazeným správcem je 
příslušným  správním  orgánem  Úřad  a  v předmětném  ohledu  tedy  nelze  detekovat  žádnou 
vadu řízení.  
 
Obdobné  platí  v případě  údajné  rozpornosti  rozhodnutí,  které  si  má  „v  mnoha  úkonech“ 
protiřečit.  Ani  v této  části  účastník  řízení  své  tvrzení  žádným  bližším  způsobem  neosvětlil, 
přičemž pouze dále uvedl, že rozhodnutí je založeno na nepravdivých a zkreslených faktech 
bez důkazní podstaty. Odvolací orgán proto opět pouze v obecnosti uvádí, že po přezkoumání 
rozhodnutí  neshledal  jakékoliv  vady.  Zejména  má  za  to,  že  rozhodnutí  splňuje  veškeré 
parametry  na  rozhodnutí  kladené  ustanovením  §  68  správního  řádu,  je  řádně  odůvodněno 
včetně uvedení podkladů, z nichž správní orgán prvního stupně při jeho vydávání vycházel. 
 
Pokud jde o tvrzené důvody domnělé podjatosti inspektora Úřadu Ing. Josefa Vaculy, tyto již 
byly  s negativními  závěry  řešeny  v rámci  řízení  sp.  zn.  UOOU-07922/17,  UOOU-08908/17, 
UOOU-06702/17,  kdy  je  účastník  řízení  uplatnil  z pozice  jednatele  společnosti  CSR  & 
Protikorupcnilinka.cz s.r.o., se sídlem Na Pankráci 1724/129, 140 00 Praha 4, IČO: 038 77 248, 
jakož následně i z pozice vlastní osoby (usnesení čj. UOOU-07922/17-19 ze dne 19. listopadu 
2018). Odvolací orgán se tak k těmto záležitostem nebude opětovně vyjadřovat. 
 
Dále se odvolací orgán zabýval námitkami, na jejichž základě se účastník řízení domnívá, že 
řízení nemůže být vedeno s jeho osobou. V této souvislosti odvolací orgán konstatuje, že není 
relevantní,  zda  je  systém  šifrován,  ani  v jakém  režimu  funguje.  Nařízení  Evropského 
parlamentu  a  Rady  (EU)  2016/679  (obecné  nařízení  o  ochraně  osobních  údajů)  (i  zákon 
č. 101/2000  Sb.)  definuje  správce  jako  osobu,  která  určuje  účel  a prostředky  zpracování 
osobních  údajů,  přičemž  správce  odpovídá  za  zvolení 
legálního  a legitimního  účelu, 
přiměřených prostředků zpracování, jakož i za splnění navazujících povinností. Pro posouzení 
postavení účastníka řízení je tak podstatné právě to, že svou činností naplnil definici správce 
osobních  údajů  ve  smyslu  Nařízení  (EU)  2016/679  (i  zákona  č. 101/2000  Sb.),  což  bylo 
dostatečně prokázáno kontrolou popsanou v protokolu o kontrole čj. UOOU-09488/14-74 ze 
dne 11. května 2018 (zejména v části VI, bodě 3), jehož kopie byla a je po celou dobu řízení 
součástí  správního  spisu.  Nutno  taktéž  zdůraznit,  že  obdobné  důvody  uplatňoval  účastník 
řízení již z pozice XXXXX. v rámci námitek proti výše uvedenému protokolu, nicméně tyto byly 
předsedkyní Úřadu odmítnuty přípisem čj. UOOU-09488/14-81 ze dne 18. července 2018. Je 
tak zároveň zjevné, že účastník řízení nebyl na svých právech žádným způsobem zkrácen, když 
byl oprávněn kdykoliv v průběhu správního řízení do spisu obsahujícího předmětný protokol o 
kontrole nahlédnout a zároveň mu obsah protokolu byl znám z proběhlé kontroly.  

 

2/3 

 
Na základě výše uvedeného  odvolací orgán uzavírá, že je povinností účastníka řízení zajistit 
zákonnost  zpracování  osobních  údajů,  a  to  z titulu  naplnění  definice  správce  ve  smyslu 
Nařízení (EU) 2016/679 (i zákona č. 101/2000 Sb.). Po přezkoumání napadeného rozhodnutí 
i postupu,  který  jeho  vydání  předcházel,  proto  odvolací  orgán  argumentaci  účastníka  řízení 
odmítl. Zároveň ani neshledal žádný důvod způsobující nezákonnost či nesprávnost rozhodnutí 
a neshledal ani žádná pochybení v postupu správního orgánu prvního stupně.   
 

Na  základě  všech  výše  uvedených  skutečností  odvolací  orgán  rozhodl  tak,  jak  je  uvedeno 
ve výroku tohoto rozhodnutí. 

 
Poučení: 

Proti  tomuto  rozhodnutí  se  podle  ustanovení  §  91  odst.  1  zákona 
č. 500/2004 Sb., správní řád, nelze odvolat. 

 
 
Praha 4. února 2019 
 
 

 
 

 

 
 
 
 
Za správnost vyhotovení: 
Martina Junková 
 

 

 

 

 

 

 

 

 

 

otisk úředního razítka 

JUDr. Ivana Janů, v. r. 

předsedkyně 

3/3 

