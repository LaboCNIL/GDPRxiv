ÚŘAD PRO OCHRANU OSOBNÍCH ÚDAJŮ 
Pplk. Sochora 27, 170 00 Praha 7 
tel.: 234 665 111, fax: 234 665 444 
posta@uoou.cz, www.uoou.cz  

*UOOUX00BVN13* 

 
 
Čj. UOOU-09774/17-25 

 

 
 
 
 
 
 
 
 
 
 
 

ROZHODNUTÍ 

 
Předsedkyně Úřadu pro ochranu osobních údajů jako odvolací orgán příslušný podle § 2, § 29 
a § 32 zákona č. 101/2000 Sb., o ochraně osobních údajů a o změně některých zákonů, a podle 
§ 10 a § 152 odst. 2 zákona č. 500/2004 Sb., správní řád, rozhodla dne 18. dubna 2018 podle 
§ 152 odst. 6 písm. b) zákona č. 500/2004 Sb. takto: 

 
Rozklad účastníka řízení, společnosti XXXXXX, proti rozhodnutí Úřadu pro ochranu osobních 
údajů  čj. UOOU-09774/17-19  ze  dne  15.  ledna  2018,  se  zamítá  a  napadené  rozhodnutí 
se potvrzuje. 
 

Odůvodnění 

 
Rozhodnutím  čj.  UOOU-09774/17-19  ze  dne  15.  ledna  2018  (dále  jen  „rozhodnutí“)  byla 
společnost XXXXXX (dále jen „obviněná“), uznána vinnou ze spáchání přestupku podle § 45 
odst.  1  písm.  e)  zákona  č. 101/2000  Sb.,  neboť  bez  souhlasu  subjektů  údajů,  a  aniž  by 
disponovala jiným právním titulem pro zpracování osobních údajů, zpracovávala osobní údaje 
přesně nezjištěného počtu osob v řádech statisíců, a to nejméně v rozsahu jméno, příjmení, 
adresa a telefonní číslo, které získala na základě licenční smlouvy uzavřené dne 5. září 2012 
s XXXXXX, fyzickou osobou podnikající dle živnostenského zákona, se sídlem XXXXXX, licenční 
smlouvy uzavřené dne 19. září 2013 se společností XXXXXX, a na základě objednávky ze dne 
25.  října  2012  od společnosti  XXXXXX,  a uchovávala  je  minimálně  do  zahájení  kontroly 
provedené u obviněné ve dnech 16. listopadu 2016 až 19. září 2017 inspektorem Úřadu.  
 
Tímto jednáním porušila obviněná povinnost stanovenou v § 5 odst. 2 zákona č. 101/2000 Sb., 
tedy  povinnost  zpracovávat  osobní  údaje  se  souhlasem  subjektu  údajů  nebo  v  případech 
stanovených v § 5 odst. 2 písm. a) až g) tohoto zákona, za což jí byla podle § 35 písm. b) zákona 
č. 250/2016  Sb.,  zákon  o  odpovědnosti  za  přestupky  a  řízení  o  nich  (dále  jen  „přestupkový 
zákon“), a v souladu s § 45 odst. 3 zákona č. 101/2000 Sb. uložena pokuta ve výši 800.000 Kč. 
 
Obviněná rozhodnutí posléze prostřednictvím svého právního zástupce napadla rozkladem, 
který byl Úřadu doručen dne 26. ledna 2018. V podaném rozkladu obviněná rozporuje průběh 
řízení předcházející vydání rozhodnutí. Dle názoru obviněné oznámení o zahájení správního 

1/6 

řízení nesplňuje požadavky vymezené v § 73 přestupkového zákona, neboť neobsahuje místo 
a  čas  spáchání  přestupku  a  důkazní  prostředky,  které  vedly  správní  orgán  prvního  stupně 
k zahájení řízení. Dále obviněná uvádí, že vymezení skutku správním orgánem prvního stupně 
tak, že „zpracovávala osobní údaje na základě licenčních smluv bez souhlasu subjektů“, není 
samo o sobě dostatečným vymezením protizákonnosti, neboť § 5 odst. 2 zákona č. 101/2000 
Sb. vymezuje i jiné právní tituly zpracování osobních údajů, nežli je souhlas, například v § 5 
odst.  2  písm.  d)  zákona  č.  101/2000  Sb.,  kdy  je  možné  provádět  zpracování  bez  souhlasu 
subjektu údajů, pokud jde o oprávněně zveřejněné údaje.  
 
Obviněná též zdůraznila, že samotné uzavření licenčních smluv není důkazem o prováděném 
zpracování a správní orgán prvního stupně nepředložil důkaz ke svému závěru, že obviněná 
zpracovávala osobní údaje přesně nezjištěného počtu osob v řádech statisíců. 
 
Správní orgán prvního stupně měl také porušit § 36 odst. 3 správního řádu, dle kterého má 
obviněná  možnost  vyjádřit  se  k  podkladům  rozhodnutí.  Právnímu  zástupci  obviněné  bylo 
dvakrát  umožněno  vyjádřit  se  k podkladům,  toto  však  mělo  být  učiněno  pouze  formálně, 
neboť spis neobsahoval konkrétní listiny, na základě kterých zamýšlel správní orgán prvního 
stupně rozhodnout. Přestože skutečnosti zjištěné při kontrole mohou být jediným podkladem 
rozhodnutí o přestupku, dle názoru obviněné i v takovém případě nadále trvá povinnost úřadu 
dle § 51 správního řádu provést všechny důkazy vhodné ke zjištění stavu věci, k čemuž v řízení 
nedošlo, což je v rozporu s ustanovením § 52 správního řádu.   
 
Dále  obviněná  namítá  rozpor  napadeného  rozhodnutí  s  §  93  přestupkového  zákona,  který 
přesně  vymezuje  náležitosti  rozhodnutí,  a  vytýká  stejné  nedostatky  jako  u  oznámení 
o zahájení řízení (nedostatek určení místa, času a způsobu spáchání). Odůvodnění rozhodnutí 
pak vytýká, že neobsahuje podklady pro jeho vydání, úvahy, kterými se správní orgán prvního 
stupně řídil při jejich hodnocení a při výkladu, a je tudíž v rozporu s § 68 odst. 1 a 3 správního 
řádu. V odůvodnění se správní orgán prvního stupně navíc dle obviněné nevypořádal s jejím 
tvrzením, že učinila veškerá nezbytná opatření k odvrácení přestupku, což podle ní mohlo mít 
za následek účinné zproštění odpovědnosti za přestupek ve smyslu § 21 odst. 1 přestupkového 
zákona.  
 
Správnímu orgánu prvního stupně je ze strany obviněné rovněž vytýkáno nesprávné posouzení 
zjištěných  skutečností.  Správcem  osobních  údajů  má být  klient obviněné  (společnost,  která 
zadá  objednávku)  a  obviněná  je  pouze  zpracovatelem,  přičemž  ke  zpracování  využívá 
ve smyslu § 14 zákona č. 101/2000 Sb. dílčího zpracovatele. Obviněná dále nesouhlasí dále 
s tím, že správní orgán prvního stupně vycházel z textu licenčních smluv ve vztahu k rozsahu 
zpracovávaných  osobních  údajů,  přičemž  nepodložil  důkazy  tvrzení,  že  skutečně  docházelo 
k takovému zpracování a v takovém rozsahu. Správní orgán prvního stupně proto nemohl dojít 
ke zjištění, že bylo porušeno ustanovení § 5 odst. 2 zákona č. 101/2000 Sb.  
 
Poslední  část  rozkladu  je  věnovaná  námitce  obviněné  k  nepřiměřenosti  uložené  sankce 
a porušení zásady ukládání obdobných sankcí u obdobně závažných činů. Výše pokuty má být 
pro obviněnou likvidační a nepřiměřeně tvrdá. Obviněná na obhajobu svého tvrzení v rozkladu 
uvádí výši několika pokut uložených správním orgánem, a to v obsahově různých případech. 
Argumentuje  přitom několika  rozhodnutími Nejvyššího  správního  soudu  a Ústavního  soudu 
týkajících  se  povinnosti  správního  orgánu  přihlédnout  k osobním  a majetkovým  poměrům 
pachatele  a  zdůrazňuje  skutečnost,  že  výše  uložené  sankce  nesmí  mít  likvidační  charakter. 
Dále má být dle obviněné zohledněno, že spolupracovala s Úřadem jak v průběhu kontroly, 

2/6 

tak v průběhu řízení o přestupku, a dále to, že jí již bylo uloženo opatření k nápravě, kterému 
vyhověla.  
 
Závěrem  obviněná  žádá,  aby  bylo  rozhodnutí  správního  orgánu  prvního  stupně  zrušeno 
a řízení zastaveno.  
 
Odvolací  orgán  přezkoumal  napadené  rozhodnutí  v celém  rozsahu,  včetně  procesu,  který 
předcházel jeho vydání, a dospěl k následujícím závěrům: 
 
K námitce  obviněné,  že  oznámení  o  zahájení  řízení  neobsahuje  zákonem  stanovené 
náležitosti,  odvolací  orgán  uvádí,  že  právní  zástupce  obviněné  ve  svém  rozkladu  při  výčtu 
náležitostí  oznámení  o zahájení  řízení  mylně  odkazuje  na  §  73  přestupkového  zákona,  kde 
je stanoven  postup  orgánu  Policie  ČR,  Vojenské  policie  či  jiného  správního  orgánu  při 
oznamování  důvodného  podezření  ze  spáchání  přestupku,  příslušnému  správnímu  orgánu 
v případech, že výše uvedené správní orgány nejsou k projednání tohoto přestupku příslušné. 
Toto ustanovení je dle důvodové zprávy k zákonu o přestupcích zvláštním ustanovením k § 42 
správního řádu. V dané věci se ovšem nejedná o tento případ, nýbrž o zahájení řízení z moci 
úřední  dle  §  78  přestupkového  zákona,  což  je  ostatně  uvedeno  i v samotném  oznámení 
správního orgánu prvního stupně o zahájení správního řízení. Náležitosti tohoto oznámení jsou 
pak  upraveny  v  §  78  odst.  3  téhož  zákona,  podle  kterého  má  oznámení  obsahovat  popis 
skutku, o  kterém  má  být  v řízení  rozhodováno, a  jeho  předběžnou právní  kvalifikaci. Žádné 
další  náležitosti  zde  uvedeny  nejsou.  Oznámení  o zahájení  řízení  obě  uvedené  obligatorní 
náležitosti splňovalo. Co se týče vymezení předběžné právní kvalifikace v oznámení, správní 
orgán  prvního  stupně  určil  zcela  přesně,  v čem  měl  přestupek  obviněné  spočívat,  když 
konstatoval,  že  obviněná  porušila  povinnost 
jí  stanovenou  v  §  5  odst.  2  zákona 
č. 101/2000 Sb.,  neboť  tato  povinnost  v sobě  zahrnuje  i povinnosti  stanovené  v  §  5  odst.  2 
písm. a) až g) zákona č. 101/2000 Sb. Pro úplnost odvolací orgán uvádí, že dle § 78 odst. 4 
přestupkového zákona může být právní kvalifikace skutku v průběhu řízení měněna. Správní 
orgán prvního stupně pak ve svém rozhodnutí konstatoval, že pro zpracování osobních údajů 
obviněnou nesvědčí žádný z dalších právních titulů popsaných v 5 odst. 2 písm. a) až g) zákona 
č. 101/2000 Sb.  
 
Dále  je  správnímu  orgánu  prvního  stupně  ze  strany  obviněné  vytýkáno,  že  v rozkladem 
napadeném  rozhodnutí  nejsou  vůbec  uvedeny  důkazy,  ze  kterých  dovodil  nezákonné 
zpracování  osobních  údajů.  Toto  tvrzení  se  nezakládá  na  pravdě,  neboť  v  odůvodnění 
napadeného rozhodnutí jsou uvedeny důvody jeho výroku, včetně podkladů pro jeho vydání. 
Správní orgán prvního stupně uvádí, z jakého důvodu neprobíhalo zpracování osobních údajů 
obviněnou v souladu se zákonem č. 101/2000 Sb. Součástí správního spisu řízení o přestupku 
obviněné  je  i  kopie  databáze,  kterou  obviněná  předala  dne  1.  srpna  2016  Úřadu  v rámci 
kontroly  a  která  dle  vyjádření  obviněné  ze  dne  21.  dubna  2017  obsahuje  všechny  jí 
zpracovávané  osobní  údaje  pro  společnost  XXXXXX  na  základě  licenční  smlouvy  ze  dne 
9. prosince 2015. Tato databáze obsahuje celkem 2 467 083 záznamů. U každého záznamu je 
uvedeno jméno, příjmení, telefonní číslo a adresa. Právní tituly pro zpracování osobních údajů 
v databázi  však  obviněná  na  výzvu  správního  orgánu  prvního  stupně  nedoložila.  Právní 
zástupce obviněné ve své odpovědi Úřadu ze dne 5. prosince 2017 uvedl, že společnost není 
povinna  dokládat  jakékoliv  skutečnosti  dokazující  právní  titul  k osobním  údajům,  u  kterých 
nedochází  ke  zpracování,  a  to  z důvodu  již  ukončeného  kontrolního  řízení.  Toto  tvrzení 
obviněné je však mylné. Obviněná, jak již bylo výše uvedeno, zpracovávala osobní údaje, což 
sama přiznala ve svém vyjádření a byla tedy správcem těchto osobních údajů, které posléze 
předala společnosti XXXXXX. Zpracování osobních údajů u obviněné spočívalo zejména v jejich 

3/6 

shromažďování, uchovávání a dalším využití pro vytvoření databází pro její klienty na základě 
objednávek,  v jejich  vyhledávání  a používání.  Touto  činností  obviněné  byla  tedy  naplněna 
definice  zpracování  osobních  údajů  dle  § 4  písm. e)  zákona  č.  101/2000  Sb.  Obviněná  byla 
v postavení správce těchto osobních údajů, neboť určila účel a prostředky zpracování osobních 
údajů v rámci své podnikatelské činnosti. Strukturace osobních údajů dle požadavků klientů, 
pro které byly databáze vytvářeny, nemění nic na postavení obviněné jako správce osobních 
údajů. Obviněná nedoložila právní tituly k dalšímu zpracování osobních údajů v databázi, které 
nabyla na základě licenčních smluv od XXXXXX, společnosti XXXXXX a na základě objednávky 
od  společnosti  XXXXXX. Jak  je  uvedeno  v odůvodnění  rozhodnutí  správního  orgánu  prvního 
stupně, takové zpracování nelze podřadit pod zpracování osobních údajů dle § 5 odst. 2 písm. 
d)  zákona  č. 101/2000  Sb.,  neboť  toto  ustanovení  je  ustanovením  obecným.  V případě 
zpracování osobních údajů za účelem zboží a služeb je nutno aplikovat ustanovení § 5 odst. 5 
zákona č. 101/2000 Sb., které je vůči ustanovení § 5 odst. 2 písm. d) téhož zákona ustanovením 
speciálním  a  má  tedy  aplikační  přednost.  Obviněná  v daném  případě  zpracovávala  osobní 
údaje v širším rozsahu, než v jakém dané ustanovení zákona umožňuje, neboť zpracovávala 
osobní  údaje  včetně  telefonních  čísel,  přičemž  právní  titul  ke  zpracování  tohoto  osobního 
údaje, kterým by musel být nepochybně souhlas, nebyl doložen. Správní orgán prvního stupně 
dále  výslovně  uvedl  následující:  „Skutečnost,  že  osobní  údaje,  které  získala  obviněná  na 
základě licenčních smluv, resp. výše zmíněné objednávky, dle kterých byl souhlas s oslovováním 
garantován  poskytovatelem,  nebo  se  mělo  jednat  o  oprávněně  zveřejněné  údaje,  nelze 
považovat za vyjádření souhlasu splňujícího náležitosti podle § 4 písm. n) zákona č. 101/2000 
Sb. Podle tohoto ustanovení se za souhlas považuje svobodný a vědomý projev vůle subjektu 
údajů, jehož obsahem je svolení subjektu údajů se zpracováním osobních údajů. Podle § 5 odst. 
4 zákona č. 101/2000 Sb. musí být navíc subjekt údajů při udělení souhlasu informován o tom, 
pro jaký účel zpracování a k jakým osobním údajům je souhlas dáván, jakému správci a na jaké 
období.  Souhlas  subjektu  údajů  se  zpracováním  osobních  údajů  musí  být  správce  schopen 
prokázat po celou dobu zpracování. Z uvedeného je zřejmé, že souhlasem pro další zpracování 
osobních  údajů  (vytváření  databází  využívaných  k  nabízení  obchodu  a  služeb)  obviněná 
společnost, jakožto správce, nedisponovala.“ Z výše uvedeného tedy jasně vyplývá, že tvrzení 
správního orgánu prvního stupně uvedené v jeho výroku bylo náležitě podloženo.  
 
Ohledně  tvrzení  obviněné,  že  počet  dotčených  osob  nebyl  přesně  zjištěn,  odvolací  orgán 
uvádí,  že  pakliže  se  jedná  o  zpracování  osobních  údajů  v rozsáhlém  množství  v řádech 
statisíců,  jak  to  dokladuje  přiložená  databáze,  je  přesné  vyčíslení  těchto  údajů  fakticky 
nemožné. V této souvislosti je možné odkázat na rozhodnutí Městského soudu v Praze sp. zn. 
11A  83/2017  ze dne  12.  října  2017,  v němž  se  uvádí,  že „…není  nezbytné  individualizovat  a 
konkretizovat jednotlivě každý jednotlivý subjekt osobních údajů. Taktéž ve vztahu k úvaze o 
závažnosti  protiprávního  jednání  žalobce  soud  nepovažuje  za  nezbytné,  aby  počet  subjektů 
osobních  údajů  dotčených  jednáním  žalobce  byl  zcela  přesně  „do  jednoho“  vyčíslen,  řádové 
určení,  že  se  jednalo  o  tisíce  subjektů  –  vzhledem  k  počtu  žalobcem  spravovaných  nebo 
vlastněných  jednotek,  jež  jsou  ve  výroku  rozhodnutí  vyčísleny  -  je  pro  úvahu  o  závažnosti  a 
rozsahu protiprávního jednání dle názoru soudu zcela dostačující.“ 
 
Odvolací orgán dále konstatuje, že správní orgán prvního stupně v průběhu řízení obviněnou 
poučil  o  možnosti  uplatnit  právo  vyjádřit  se k podkladům  rozhodnutí  dopisem  ze dne 
6. prosince 2017. Nahlížení do spisu proběhlo za přítomnosti zmocněnkyně právního zástupce 
obviněné dne 15. prosince 2017, o čemž byl učiněn záznam ve spisu. Nelze proto správnímu 
orgánu  prvního  stupně  vytýkat  postup  v rozporu  s  § 36  odst.  3  správního  řádu,  který  byl 
dodržen.  Dne 21. prosince 2017 pak zaslal právní zástupce obviněné Úřadu sdělení, s jehož 

4/6 

tvrzeními  se  správní  orgán  prvního  stupně  náležitě  argumentačně  vypořádal  ve  svém 
rozhodnutí ze dne 15. ledna 2018. 
 
Správní orgán prvního stupně v rámci svého rozhodování posuzuje a zkoumá spisový materiál 
jako celek v plném rozsahu. Odvolací orgán konstatuje, že správní řízení o přestupku obviněné 
bylo zahájeno řádně v souladu s přestupkovým zákonem i zákonem o správním řízení a v řízení 
byly provedeny nezbytné důkazy ke zjištění stavu věci dle § 52 správního řádu.  
 
K argumentaci  obviněné,  že  rozhodnutí  správního  orgánu  prvního  stupně  není  dostatečně 
odůvodněné,  odvolací  orgán  uvádí,  že  rozhodnutí  splňovalo  všechny  náležitosti  uvedené 
v § 93 přestupkového zákona a v § 68 správního řádu. V odůvodnění rozkladem napadeného 
rozhodnutí je uvedeno, že „skutečnost, že obviněná plní opatření, která jí byla v nápravných 
opatřeních  uložena,  není  důvodem,  pro  který  by  mohla  být  na  její  chování  nahlíženo  jako 
na bezvadné“  a  mohla  by  tak  být  odpovědnosti  zproštěna  ve  smyslu  §  21  odst.  1 
přestupkového zákona. Dané rozhodnutí tak vzhledem k tomuto náležitému odůvodnění nelze 
považovat za nepřezkoumatelné pro nedostatek důvodů. Odvolací orgán k výše uvedenému 
dále  dodává,  že  odpovědnosti  za  přestupek  spočívající  ve zpracování  osobních  údajů  bez 
náležitého právního titulu se nelze zprostit následným přijetím opatření k zajištění bezpečnosti 
zpracovávaných údajů. 
 
Ohledně nesprávného právního posouzení postavení obviněné ve vztahu ke zpracovávaným 
osobním údajům odvolací orgán konstatuje, že správní orgán prvního stupně v odůvodnění 
svého rozhodnutí uvedl, proč dospěl k názoru, že je obviněná správcem osobních údajů, když 
konstatoval, že  „obviněná  určila  účel  a prostředky  zpracování  osobních  údajů,  neboť  osobní 
údaje shromážděné v rámci své podnikatelské činnosti dále využívala pro vytváření databází 
pro  své  klienty  na  základě  objednávek.“  Obviněná  je tedy  bezpochyby  správcem  osobních 
údajů ve smyslu § 4 písm. j) zákona č. 101/2000 Sb.  Dále správní orgán prvního stupně uvedl, 
že na faktu, že je obviněná správcem osobních údajů nic nemění  „ani skutečnost, že osobní 
údaje,  které  poskytovala  za  úplatu  svým  klientům,  byly  strukturované  dle  požadavků 
jednotlivých klientů, ani že jejich zdrojem byly jiné subjekty.“ 
 
K  osobě  tzv.  dílčího  zpracovatele  se  vyjádřila  již  předsedkyně  Úřadu  ve  vyřízení  námitek 
(čj. UOOU-11233/16-52 ze dne 13. září 2017) podaných obviněnou proti závěrům protokolu 
o kontrole, tak, že tento pojem zákon č. 101/2000 Sb. nezná, nezavádí jej ani ustanovení § 14 
tohoto  zákona,  proto  správní  orgán  prvního  stupně  označil  tuto  argumentaci  obviněné 
za irelevantní.  
 
K otázce nedostatečného prokázání rozsahu zpracovávaných osobních údajů odvolací orgán 
uvádí, že  databáze osobních údajů, která je součástí spisového materiálu a na kterou obviněná 
odkázala  v  rámci  kontrolního  řízení,  je dostatečným  dokladem  o rozsahu  jí  zpracovávaných 
osobních údajů. Je tedy zřejmé, že minimálně v rozsahu zde uvedeném, tj. jméno, příjmení, 
adresa a telefonní číslo, obviněná osobní údaje uchovávala a následně je využívala za účelem 
své výdělečné činnosti směřující k nabídce obchodu a služeb.  
 
K tvrzení obviněné, že výše pokuty je pro ni skutečně likvidační a nepřiměřeně tvrdá, odvolací 
orgán  uvádí,  že  tuto  skutečnost  obviněná  nikterak  nedoložila.  Sbírka  listin  obviněné 
ve veřejném  rejstříku  Ministerstva  spravedlnosti  obsahuje 
jako  nejaktuálnější  účetní 
dokument pouze rozvahu ke dni 31. prosince 2016, kde je uvedeno, že aktiva obviněné čítají 
14.734.000 Kč (brutto) a 12.399.000 Kč (netto) a pasiva 12.399 000 Kč, z toho vlastní kapitál 
činil 6.012.000 Kč (v roce 2015 činil 3.786.000 Kč).  

5/6 

 
Správní orgán prvního stupně při ukládání sankce odůvodnil její výši v souladu s § 37 zákona 
o přestupcích,  a  to  tím,  že  přihlédl  zejména  k rozsahu  a  množství  osobních  údajů 
zpracovávaných obviněnou a k zásahu do soukromí, které jednání obviněné představovalo. Za 
okolnost  zvyšující  závažnost  jednání  správní  orgán  prvního  stupně  označil  dobu,  po  kterou 
k neoprávněnému  zpracování  osobních  údajů  docházelo  (tj.  od  jejich  získání  na  základě 
licenčních smluv a objednávky, až po částečnou likvidaci). Dále správní orgán prvního stupně 
zdůraznil  skutečnost,  že obviněná  je  profesionálem  v oboru,  kde  dochází  k  rozsáhlému 
zpracovávání  osobních  údajů,  a  tato  skutečnost  významně  zvyšuje  míru  škodlivosti  daného 
přestupku. Za okolnost snižující závažnost jednání obviněné považuje správní orgán prvního 
stupně  skutečnost,  že  obviněná  splnila  opatření  k nápravě,  která  jí  byla  uložena.  Nicméně 
přijetí  opatření  k nápravě  samo  o sobě  neznamená  zproštění  odpovědnosti  za  přestupek 
spočívající ve zpracování osobních údajů bez náležitého právního titulu.  
 
Dle názoru odvolacího orgánu nelze bez dostatečných podkladů o finanční situaci obviněné 
doložit, zda by sankce byla pro obviněnou likvidační. V případě, že od obviněné nelze uloženou 
sankci  vybrat  najednou,  může  požádat  o  rozložení  její  úhrady  do  splátek  dle  ustanovení 
§ 156 zákona č. 280/2009 Sb., daňový řád. Zákon č. 101/2000 Sb. v ustanovení § 45 odst. 3 
za výše  popsaná  deliktní  jednání  umožňuje  uložit  pokutu  ve  výši  až  5.000.000  Kč.  Uložená 
pokuta se tak pohybuje v dolní polovině možné sankce.  
 
Odvolací orgán konstatuje, že výše sankce byla řádně odůvodněna, při jejím stanovení přihlédl 
správní  orgán prvního  stupně  jak  k přitěžujícím, tak  i  k polehčujícím okolnostem  a odvolací 
orgán proto neshledal důvod pro její změnu.      
 
Lze  tedy  shrnout,  že  odvolací  orgán  argumentaci  účastníka  řízení  vyjádřenou  v podaném 
rozkladu odmítl a po celkovém přezkoumání neshledal napadené rozhodnutí nezákonným, ani 
neshledal žádná pochybení v postupu, který předcházel vydání tohoto rozhodnutí.  
 
Na  základě  všech  výše  uvedených  skutečností  odvolací  orgán  rozhodl  tak,  jak  je  uvedeno 
ve výroku tohoto rozhodnutí. 
 
Poučení: 

Proti  tomuto  rozhodnutí  se  podle  ustanovení  §  91  odst.  1  zákona 
č. 500/2004 Sb., správní řád, nelze odvolat. 

 
Praha 18. dubna 2018 

 

otisk úředního razítka 

JUDr. Ivana Janů 

předsedkyně 

 

 
 
 

6/6 

