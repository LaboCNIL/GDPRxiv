ÚŘAD PRO OCHRANU OSOBNÍCH ÚDAJŮ 
Pplk. Sochora 27, 170 00 Praha 7 
tel.: 234 665 111, fax: 234 665 444 
posta@uoou.cz, www.uoou.cz  

 
 

 

*UOOUX00E6TDV* 

Čj. UOOU-05226/19-22 

 

 

 

 

 

ROZHODNUTÍ 

Předsedkyně  Úřadu  pro  ochranu  osobních  údajů  jako  odvolací  orgán  příslušný  podle  §  10 
a § 152 odst. 2 zákona č. 500/2004 Sb., správní řád, rozhodla podle ustanovení § 152 odst. 6 
písm. b) zákona č. 500/2004 Sb., správní řád, takto: 

Rozklad  obviněného,  XXXXX,  narozeného dne  XXXXX,  trvale bytem  XXXXX,  proti rozhodnutí 
Úřadu pro ochranu osobních údajů čj. UOOU-05226/19-7 ze dne 12. března 2020 se zamítá a 
napadené rozhodnutí se potvrzuje. 

Odůvodnění 

  Vymezení věci 

[1]  Podkladem  pro  řízení  ve  věci  podezření  ze  spáchání  přestupku  podle  §  62  odst.  1 
písm. b) zákona č. 110/2019 Sb., o zpracování osobních údajů, v souvislosti se zveřejňováním 
osobních údajů účastníků soudních řízení prostřednictvím webových stránek XXXXX vedeného 
vůči obviněnému, XXXXX, narozenému dne XXXXX, trvale bytem XXXXX (dále jen „obviněný“), 
byl  spisový  materiál  shromážděný  na  základě  podnětu  doručeného  Úřadu  pro  ochranu 
osobních údajů (dále jen „Úřad“) dne 10. června 2019 a  dále dokumentace shromážděná v 
rámci  řízení  o  uložení  opatření  k odstranění  zjištěných  nedostatků  vedeného  Úřadem  pod 
sp. zn. UOOU-02985/19, včetně vyřízení rozkladu předsedkyní Úřadu čj. UOOU-02985/19-17 
ze dne 15. listopadu 2019.    

[2]  Ze spisového materiálu bylo zřejmé, že obviněný, minimálně od měsíce června 2019, 
a to  nejméně  do  doby  vykonatelnosti  rozhodnutí  Úřadu  čj.  UOOU-02985/19-17  ze  dne 
15. listopadu 2019 o uložení opatření k odstranění zjištěných nedostatků, tj. do 25. listopadu 
2019,  zveřejňoval  na  webových  stránkách  XXXXX  osobní  údaje  účastníků  soudních  řízení. 
Obviněný  takto  zveřejňoval  v  sekci  „Přehled  soudních  jednání“  informace  o soudních 
jednáních nařízených u všech vrchních, krajských, městských i okresních soudů shromážděné 

 

1/5 

z  webových  stránek  Ministerstva  spravedlnosti  České  republiky  přístupných  na  adrese 
https://infojednani.justice.cz,  kdy  se  ke  dni  19.  srpna  2019  jednalo  zhruba  o 2 530 000 
záznamů. Obsahem informace zveřejňované ke každému jednání byla identifikace příslušného 
soudu, označení jednací místnosti, datum a čas jednání, číslo jednací, titul, jméno a příjmení 
řešitele, druh jednání (jednání, vyhlášení rozsudku apod.) a titul, jméno a příjmení účastníků 
řízení (v případě fyzických osob). Součástí každého záznamu pak byl také odkaz na přehled 
průběhu řízení na webových stránkách Ministerstva spravedlnosti České republiky. Obviněný 
na  předmětných  webových  stránkách  XXXXX  dále  zveřejňoval  i  osobní  údaje  účastníků 
soudních řízení vedených před Nejvyšším správním soudem České republiky shromážděné z 
webových stránek tohoto soudu přístupných na adrese http://www.nssoud.cz, když v sekci 
„Archiv úřední desky NSS“ zveřejňoval rozsudky Nejvyššího správního soudu České republiky, 
a to jak zkrácené verze, tak anonymizované verze celých rozsudků včetně odůvodnění, přičemž 
se  ke  dni  19.  srpna  2019  jednalo  zhruba    o  5  500  záznamů.  Ke  každému  rozsudku  byla 
zveřejněna  i  informace  obsahující  datum  jeho  zveřejnění,  číslo  jednací,  oblast,  které  se 
předmětná věc týká, a titul, jméno a příjmení účastníků řízení (v případě fyzických osob). V 
případech, kdy byla jednou ze stran řízení před soudem fyzická osoba, byly ve zkrácené verzi 
rozsudku uvedeny ve výroku osobní údaje účastníka řízení v rozsahu jméno, příjmení a adresa 
bydliště, a dále pak informace o výsledku řízení. 

[3]  Na  základě  výše  uvedeného  Úřad  vydal  příkaz  čj.  UOOU-02985/19-4  ze  dne 
18. července 2019, posléze zrušený na základě odporu obviněného, a poté vydal rozhodnutí 
čj.  UOOU-02985/19-7  ze  dne  19.  srpna  2019.  Tímto  postupem  Úřad  obviněnému  uložil  ve 
stanovené  lhůtě  ukončit  jak  zveřejňování  osobních  údajů  účastníků  soudních  jednání 
shromážděných  z  webových  stránek  Ministerstva  spravedlnosti  České  republiky,  tak 
zveřejňování osobních údajů účastníků soudních jednání vedených před Nejvyšším správním 
soudem  České  republiky  shromážděných  z  webových  stránek  tohoto  soudu.  Uvedené 
rozhodnutí bylo následně k rozkladu obviněného potvrzeno rozhodnutím předsedkyně Úřadu 
čj. UOOU-02985/19-17 ze dne 15. listopadu 2019.  

[4]  Šetřením  správního  orgánu  prvního  stupně  bylo zjištěno,  že  na  webových  stránkách 
obviněného byl dne 15. listopadu 2019 umístěn článek s titulem „Právnické výpočty skončí 
25. listopadu“, přičemž od té doby již k dalšímu zveřejňování osobních údajů účastníků řízení 
nedochází. 

[5]  Vzhledem  k výše  uvedenému  správní  orgán  prvního  stupně  ve  věci  zahájil  řízení 
o přestupku příkazem čj. UOOU-05226/19-3 ze dne 5. února 2020, kterým byl obviněný uznán 
vinným ze spáchání přestupku podle § 62 odst. 1 písm. b) zákona č. 110/2019 Sb., za což mu 
byla uložena pokuta ve výši 50.000 Kč. Na základě včas podaného odporu byl uvedený příkaz 
v souladu s § 150 odst. 3 zákona č. 500/2004 Sb., správní řád zrušen a v řízení se pokračovalo. 

[6]  Následně vydané rozhodnutí správního orgánu prvního stupně čj. UOOU-05226/19-7 
ze dne 12. března 2020 (dále jen „rozhodnutí“) ovšem opětovně konstatovalo, že obviněný 
spáchal přestupek podle § 62 odst. 1 písm. b) zákona č. 110/2019 Sb., neboť porušil  některou 
ze  základních  zásad  pro  zpracování  osobních  údajů  podle  čl.  5  až  7  nařízení  Evropského 
parlamentu  a  Rady  (EU)  2016/679  ze  dne  27.  dubna  2016  o  ochraně  fyzických  osob 
v souvislosti  se  zpracováním  osobních  údajů  a  o  volném  pohybu  těchto  údajů  a  o  zrušení 
směrnice 95/46/ES (dále „obecné nařízení“), kterého se jako správce osobních údajů dopustil 
ve formě přímého úmyslu tím, že od blíže nezjištěné doby, nejméně však od měsíce června 
2019,  a  nejméně  do  doby  vykonatelnosti  rozhodnutí  Úřadu  čj.  UOOU-02985/19-17  ze  dne 

 

2/5 

15. listopadu  2019  o  uložení  opatření  k  odstranění  zjištěných  nedostatků,  tj.  do  dne 
25. listopadu  2019,  zveřejňoval  prostřednictvím  webových  stránek  XXXXX  osobní  údaje 
účastníků  soudních  jednání  shromážděné  z  webových  stránek  Ministerstva  spravedlnosti 
České  republiky  přístupných  na  internetové  adrese  https://infojednani.justice.cz  a  osobní 
údaje účastníků soudních jednání vedených před Nejvyšším správním soudem České republiky 
shromážděné  z  webových  stránek  tohoto  soudu  přístupných  na 
internetové  adrese 
http://www.nssoud.cz,  čímž  porušil  povinnost  stanovenou  čl.  6  odst.  1  obecného  nařízení, 
tedy  povinnost  zpracovávat  osobní  údaje  pouze  na  základě  některého  právního  důvodu 
upraveného v písm. a) až f) tohoto ustanovení, za což mu byla uložena pokuta ve výši 50.000 
Kč. 

[7]  Proti rozhodnutí však obviněný podal nejprve blanketní rozklad, který posléze, a to na 

výzvu správního orgánu prvního stupně, odůvodnil.  

  Obsah rozkladu 

[8]  V rozkladu obviněný rozhodnutí označil za nezákonné, jelikož mělo naprosto pominout 
jím již dříve vznesené právní a skutkové otázky. Obviněný měl vždy v souvislosti s předmětným 
zpracováním osobních údajů respektovat zákon i pokyny Úřadu, toto zpracování také u Úřadu 
registroval a respektoval rovněž obě pravomocná rozhodnutí, která byla k předmětné aplikaci 
Úřadem  vydána,  přičemž  obviněnému  nelze  přičítat  k tíži,  že  první  rozhodnutí  týkající  se 
provozování aplikace na adrese XXXXX omezilo pouze na jednu internetovou subdoménu. 

[9]  Dále, jak obviněný uvedl, vždy zpracovával již zveřejněné osobní údaje, a to  vesměs 
autoritativními úředními zdroji. Z tohoto důvodu má být problematické, zda došlo k ohrožení 
veřejného zájmu. Skutková podstata přestupku, jímž byl obviněný uznán vinným, tak nebyla 
po materiální stránce naplněna. Jednání obviněného tedy není přestupkem, jelikož nevykazuje 
žádnou společenskou škodlivost. Jak má také nasvědčovat značná mediální publicita tohoto 
přestupkového  řízení,  jednání  obviněného  má  být  obecně  vnímáno  jako  společensky 
prospěšné. 

[10]  Obviněný  proto  navrhl  napadené  rozhodnutí  zrušit  a  věc  vrátit  správnímu  orgánu 

prvního stupně k novému projednání.        

  Rozhodné právo 

[11]  Ustanovení čl. 6 odst. 1. obecného nařízení zní: „Zpracování je zákonné, pouze pokud 

je splněna nejméně jedna z těchto podmínek a pouze v odpovídajícím rozsahu: 

a)  subjekt  údajů  udělil  souhlas  se  zpracováním  svých  osobních  údajů  pro  jeden  či  více 
konkrétních účelů; 

b) zpracování je nezbytné pro splnění smlouvy, jejíž smluvní stranou je subjekt údajů, nebo 
pro provedení opatření přijatých před uzavřením smlouvy na žádost tohoto subjektu údajů; 

c) zpracování je nezbytné pro splnění právní povinnosti, která se na správce vztahuje; 

d) zpracování je nezbytné pro ochranu životně důležitých zájmů subjektu údajů nebo jiné 
fyzické osoby; 

e)  zpracování  je  nezbytné  pro  splnění  úkolu  prováděného  ve  veřejném  zájmu  nebo  při 
výkonu veřejné moci, kterým je pověřen správce; 

 

3/5 

f) zpracování je nezbytné pro účely oprávněných zájmů příslušného správce či třetí strany, 
kromě případů, kdy před těmito zájmy mají přednost zájmy nebo základní práva a svobody 
subjektu  údajů  vyžadující  ochranu  osobních  údajů,  zejména  pokud  je  subjektem  údajů 
dítě.“ 

[12]  Ustanovení § 62 odst. 1 písm. b) zákona č. 110/2019 Sb. zní: „Správce nebo zpracovatel 
podle  hlavy  II  se  dopustí  přestupku  tím,  že….    b)  poruší  některou  ze  základních  zásad  pro 
zpracování osobních údajů podle čl. 5 až 7 nebo 9 nařízení Evropského parlamentu a Rady (EU) 
2016/679“.  

 Posouzení orgánem druhého stupně 

[13]  Odvolací  orgán  na  základě  podaného  rozkladu  přezkoumal  napadené  rozhodnutí 
v celém  rozsahu,  včetně  procesu,  který  předcházel  jeho  vydání  a  nejprve  se  zabýval 
argumentací obviněného. 

[14]  Především shledal, že předmětem tohoto řízení o přestupku bylo samotné zpracování 
osobních údajů obviněným bez odpovídajícího právního titulu tak, jak požaduje čl. 6 obecného 
nařízení  a  nikoli  porušení  povinností  uložených  obviněnému  v  rámci  řízení  vedeného  pod 
sp. zn. UOOU-02985/19, tedy zákazu zpracování osobních údajů prostřednictvím internetové 
stránky XXXXX nebo porušení povinností uložených obviněnému v rámci řízení vedeného sub 
čj. UOOU-09728/18 ve věci zpracování osobních údajů prostřednictvím webových stránek na 
adrese  XXXXX  pro  úplnost  pak  odvolací  orgán  uvádí,  že  pro  naplnění  skutkové  podstaty 
předmětného přestupku  je nerozhodné, mezi kterými doménami a subdoménami  se obsah 
přesouvá. Z druhé strany však je nezbytné, jak ostatně vyžaduje § 93 zákona č. 250/2016 Sb., 
o odpovědnosti za přestupky a řízení o nich, řádně specifikovat stíhaný skutek, a to zejména 
ve výroku rozhodnutí, tak aby byl nezaměnitelný s jiným. To zahrnuje i uvedení způsobu jakým 
byl přestupek spáchán, což v tomto případě ve svém důsledku znamená i uvedení příslušné 
domény.  Je  však  iluzorní  představou,  že  by  autoritativní  zjištění  nezákonného  skutkového 
stavu,  jehož  komponentem  je  použití  konkrétní  subdomény,  umožňovalo  obviněnému 
dovolávat se vlastního následného (domněle obstrukčního) jednání spočívajícího v přesunech 
stránek na jiné subdomény či domény.  

[15]  Dále  odvolací  orgán  konstatoval,  že  pro  posouzení  skutku  je  zcela  irelevantní  jak 
registrace  provedená  obviněným  podle  někdejšího  zákona  č.  101/2000  Sb.,  o  ochraně 
osobních údajů a o změně některých zákonů, tak výsledky konzultací zaměřených na plnění 
posledně připomenutého právního předpisu ze strany obviněného.     

[16]  Ohledně namítaného zpřístupnění osobních údajů orgány veřejné moci, odvolací orgán 
připomíná,  že  předmětné  osobní  údaje  jimi  byly  zpřístupněny  pouze  po  časově  omezenou 
dobu s ohledem na přesně vymezený účel jejich zveřejnění. Subjekt údajů tudíž může důvodně 
očekávat,  že  poté,  co  jsou  předmětné  informace  z  původního  zdroje  odstraněny,  má  před 
dalším  zveřejňováním  takových  údajů  přednost  jeho  základní  právo  na  ochranu  osobních 
údajů,  resp.  soukromí.  Koncepce  veřejnoprávní  regulace  přirozeně  vychází  z neadresné 
ochrany  těchto  práv  jako  veřejného  zájmu.  Ten  pak  byl  jednáním  obviněného  nepochybně 
dotčen, v čemž je třeba spatřovat společenskou škodlivost jednání obviněného. Úřad nadto 
nemá žádné povědomí o mediální publicitě podporující obviněným realizované zveřejňování 
osobních  údajů,  přičemž  ostatně  sám  obviněný  nic  takového  nedoložil,  a  především  lze 

 

4/5 

prakticky vyloučit, že by tato tvrzená skutečnost vůbec mohla mít vliv na dosavadní paradigma 
ochrany osobních údajů. 

[17]  S argumentem  prospěšnosti  jednání  obviněného  se  odvolací  orgán  dostatečně 
vypořádal  již  v rozhodnutí  čj.  UOOU-02985/19-17 ze  dne  15.  listopadu 2019,  v němž  vyložil 
(časově) diferencovaný význam osobních údajů při  obviněným invokované veřejné kontrole 
soudní moci, a to v kontrapozici k plošnému a časově neomezenému zpracování prováděnému 
obviněným. 

[18]  Dále odvolací orgán po celkovém přezkoumání neshledal v postupu správního orgánu 
prvního stupně žádná pochybení způsobující nezákonnost rozhodnutí. Zejména se mu jeví jako 
přiměřená výše pokuty vyměřené při samé dolní hranici sazby. 

[19]  Ze všech výše uvedených důvodů proto odvolací orgán rozhodl tak, jak je uvedeno ve 

výroku tohoto rozhodnutí.  

 

Poučení: 

Proti  tomuto  rozhodnutí  se  podle  ustanovení  §  91  odst.  1  zákona 
č. 500/2004 Sb., správní řád, nelze odvolat. 

 
 
Praha 28. července 2020 

 

 

 

 
 
 

 

 

 

otisk úředního razítka 

JUDr. Ivana Janů 

Předsedkyně 

 

v. z. Mgr. Josef Prokeš 

místopředseda 

 (podepsáno elektronicky) 

5/5 

