ÚŘAD PRO OCHRANU OSOBNÍCH ÚDAJŮ 
Pplk. Sochora 27, 170 00 Praha 7 
tel.: 234 665 111, fax: 234 665 444 
posta@uoou.cz, www.uoou.cz  

*UOOUX00D2FIT* 

 
 
Čj. UOOU-09166/18-25 

 

 
 
 
 
 

ROZHODNUTÍ 

 
Předsedkyně Úřadu pro ochranu osobních údajů jako odvolací orgán příslušný podle § 2, § 29 
a § 32 zákona č. 101/2000 Sb., o ochraně osobních údajů a o změně některých zákonů, podle 
§ 10 a § 152 odst. 2 zákona č. 500/2004 Sb., správní řád a podle § 10 odst. 1 písm. a) zákona 
č.  480/2004  Sb.,  o některých  službách  informační  společnosti  a  o změně  některých  zákonů 
rozhodla dne 4. února 2019 podle § 152 odst. 6 písm. a) správního řádu takto: 
 
Rozkladu podanému obviněnou, XXXXX, se sídlem XXXXX, proti rozhodnutí Úřadu pro ochranu 
osobních údajů čj. UOOU-09166/18-19 ze dne 3. prosince 2018, se částečně vyhovuje, a to 
tak že  
 

1.  výrok II. napadeného rozhodnutí zní takto: 

 
„II.  za což  se  jí podle  § 35  písm.  a)  zákona  č.  250/2016  Sb.,  o odpovědnosti  za přestupky 
a řízení o nich ukládá správní trest napomenutí“; 
 

2.  z výroku III. napadeného rozhodnutí se vypouští slovo „obojí“ za slovy „náklady řízení 

ve výši 1.000 Kč“  

 
 a ve zbytku se napadené rozhodnutí potvrzuje. 
 
 

Odůvodnění 

 

Řízení  pro  podezření  ze  spáchání  přestupku  podle  §  11  odst.  1  písm.  a)  bod  1  a  2  zákona 
č. 480/2004  Sb.,  o  některých  službách  informační  společnosti  a  o  změně  některých  zákonů 
vedené proti obviněné, XXXXX, se sídlem XXXXX (dále jen „obviněná“), bylo zahájeno vydáním 
příkazu čj. UOOU-09166/18-15 ze dne 22. října 2018.  Podkladem pro jeho vydání byly stížnosti 
doručené Úřadu pro ochranu osobních údajů (dále jen „Úřad“) v období od září 2018 do října 
2018.  Vzhledem  k  podanému  odporu  obviněné  však  byl  uvedený  příkaz  v  souladu  s  §  150 
odst. 3 správního řádu zrušen a správní orgán prvního stupně pokračoval v řízení.   
 
Na  základě  výsledků  následujícího  řízení  vydal  správní  orgán  prvního  stupně  rozhodnutí 
čj. UOOU-09166/18-19 ze dne 3. prosince 2018 (dále jen „rozhodnutí“), jímž konstatoval, že 
obviněná  na  e-mailovou  adresu  XXXXX  opakovaně  šířila  nevyžádaná  obchodní  sdělení  ve 

 

1/4 

smyslu § 2 písm. f) zákona č. 480/2004 Sb., přičemž adresát předmětných obchodních sdělení 
nedal  souhlas  s jejich  zasíláním  a  také  již  dříve  zasílání  obchodních  sdělení  odmítal.  Tím 
obviněná  porušila  povinnost  stanovenou  v  §  7  odst.  2  zákona  č.  480/2004  Sb.,  a tudíž  se 
dopustila přestupku podle § 11 odst. 1 písm. a) bod 1. zákona č. 480/2004 Sb., za což jí byla 
uložena pokuta ve výši 15.000 Kč. Zároveň ale bylo v rozhodnutí konstatováno, že obviněná 
svým jednáním neporušila ustanovení § 7 odst. 4 písm. a) zákona č. 480/2004 Sb.  zakazující 
zasílat elektronickou poštu za účelem šíření obchodní sdělení, pokud tato není zřetelně a jasně 
označena jako obchodní sdělení, a tudíž se nedopustila přestupku podle § 11 odst. 1 písm. a) 
bod 2. zákona č. 480/2004 Sb.       
 
Proti  rozhodnutí  se  obviněná  ohradila  řádným  rozkladem.  V něm  především  uvedla,  že   
rozhodnutí má být nesprávné, a že  se nedopustila  přestupku, z jehož spáchání byla uznána 
vinnou. Z uvedených důvodů obviněná navrhla napadené rozhodnutí zrušit.  
 
V této  souvislosti  především  napadla  skutkové  zjištění  uvedené  v  odůvodnění  rozhodnutí, 
podle něhož: „… obviněná dne 6. června 2018 na základě doručeného upozornění čj. UOOU-
05275/18-5  vymazala  e-mailovou  adresu  XXXXX  ze  své  databáze  pro  rozesílání  dalších 
obchodních sdělení“. Skutečností však má být, že obviněná, jak se uvádí v podaném rozkladu, 
dne  6.  června  2018  vymazala  e-mailovou  adresu    XXXXX  ze  své  databáze  pro  rozesílání 
obchodních sdělení na základě žádosti adresáta obchodního sdělení zaslané obviněné dne 4. 
června  2018  na  e-mailovou  adresu    XXXXX  a  tedy  nikoliv  na  základě  upozornění  Úřadu  čj. 
UOOU-05275/18-5  ze  dne  23.  července  2018,  které  v té  době  neměla  vůbec  k dispozici 
(obviněné bylo doručeno až dne 26. července 2018). 
  
Dále  obviněná  v podaném  rozkladu uvedla, že  uživatel  e-mailové  adresy  XXXXX  opravdu  již 
zasílání  obchodních  sdělení  od  obviněné  dříve  odmítl.  Úřad  však  měl  pominout  ostatní 
okolnosti, z kterých, dle názoru obviněné, vyplývá, že nemůže být shledána vinnou ze spáchání 
výše uvedeného přestupku. Obviněná pak následně uvádí skutečnosti, které budou-li, podle 
jejího  názoru,  posuzovány  ve  svém  souhrnu  a  nikoliv  jednotlivě,  musí  vést  k  závěru  o  její 
nevinně.  Dne  17.  července  2017  totiž  byla  provedena  prostředky  komunikace  na  dálku 
(internet) registrace do uživatelského účtu na e-shopu obviněné pod jménem „XXXXX“, která 
byla uložena v systému obviněné pod číslem 3479273 a stejného dne byla pod touto registrací 
uzavřena prostředky  komunikace  na  dálku  (internet) kupní  smlouva  č.  9170498189.  Dne 4. 
června 2018 adresát obchodního sdělení a uživatel registrace č. 3479273 požádal o zrušení 
zasílání  obchodních  sdělení  na  e-mailovou  adresu  XXXXX.  Žádost  byla  zaslána  na  e-mail 
obviněné XXXXX. Dne 6. června 2018 obviněná vyřadila e-mailovou adresu XXXXX z databáze 
pro  rozesílání obchodních  sdělení  a nadále  již  další  obchodní  sdělení  na e-mailovou  adresu 
XXXXX nezasílala. Následně uživatel pod registrací č. 3479273 požádal o výmaz kontaktních 
osobních  údajů  (e-mailové  adresa  telefonní  číslo)  z  databáze  obviněné,  načež  obviněná 
uvedené údaje včetně e-mailové adresy XXXXX ze své databáze vymazala. Dne 16. září 2018 
však byla provedena prostředky komunikace na dálku (internet další registrace uživatelského 
účtu na e-shopu obviněné pod jménem „XXXXX“, která byla uložena v systému obviněné pod 
číslem 4244352 a stejného dne byla pod touto registrací uzavřena prostředky komunikace na 
dálku (e-shop) kupní smlouva č. 9180511897 s uvedenou e-mailovou adresou XXXXX. Uživatel 
registrovaný pod č. 4244352 tedy nikdy dříve zasílání obchodních sdělení neodmítl. Z pohledu 
obviněné  se  jednalo  o nového  zákazníka,  na  základě  nové  registrace,  což  má  být  zcela 
pochopitelné,  neboť  v systému  e-shopu  nelze  pouhou  shodu  jména  a  adresy  považovat  za 

 

2/4 

shodu identity dvou osob, když běžně se vyskytují případy dvou osob se stejným jménem a 
příjmením  žijících  na  stejné  adrese  (např.  otec/syn,  matka/dcera).  Navíc  e-mailová  adresa 
XXXXX se v databázi obviněné vyskytovala jen u nově založené registrace č. 4244352. Obviněná 
proto,  jak  se  domnívá,  jednala  zcela  v dobré  víře,  že  se  jedná  o  nového  zákazníka  a 
předmětnou  e-mailovou  adresu  použila  v souladu  s  §  7  odst. 3 zákona  č.  480/2004  Sb.  pro 
potřebu šíření vlastních obchodních sdělení týkajících se jejich vlastních obdobných výrobků 
nebo služeb.   
 
Odvolací  orgán  přezkoumal  rozhodnutí  v  celém  rozsahu,  včetně  procesu,  který  předcházel 
jeho vydání.   
 
V této souvislosti především uvádí, že výrok uvedený v odůvodnění rozhodnutí, podle něhož 
„…  obviněná  dne  6.  června  2018  na  základě  doručeného  upozornění  Čj.  UOOU-05275/18-5 
vymazala e-mailovou adresu XXXXX ze své databáze pro rozesílání dalších obchodních sdělení“ 
je opravdu nesprávný a namísto slov „na základě doručeného upozornění“ mělo být přesněji 
uvedeno „na základě žádosti adresáta ze dne 4. června 2018“. Zároveň však odvolací orgán 
konstatuje, že tato chyba nemá na posouzení případu žádný vliv.  
 
Ohledně argumentace obviněné, poukazující na to, že došlo k následné  registraci uživatele 
„XXXXX“ s e-mailovou adresou XXXXX., je třeba uvést, že obviněná si  měla parametry svého 
systému nastavit tak, aby uživatel této e-mailové adresy i po provedeném dalším nákupu u 
obviněné  již  nedostával  žádná  další  obchodní  sdělení,  tedy  tato  e-mailová  adresa  měla  být 
zařazena  do  tzv.  seznamu  robinsonů,  a  to  z  důvodu,  aby  obviněná  byla  schopna  dostát 
povinnosti nezasílat další obchodní sdělení na e-mailové adresy, které toto zasílání již odmítli. 
Odmítnutí dalšího zasílání obchodních sdělení na e-mailovou adresu XXXXX totiž bylo učiněno 
již dne 4. června 2018, přičemž § 7 odst. 3 zákona č. 480/2004 Sb. stanoví, že podrobnosti 
elektronického  kontaktu  zákazníka  lze  využít  pro  potřeby  šíření  příslušných  obchodních 
sdělení, ovšem pouze tehdy, pokud zákazník toto již neodmítl.  Navíc z dokumentů zaslaných 
v rámci rozkladu (přílohy č. 3 a 4) je zřejmé, že obviněná disponovala informacemi ohledně 
toho, že „XXXXX“ požádala o výmaz e-mailového kontaktu.  Z označení přílohy č. 4 podaného 
rozkladu  by  sice  bylo  možno  vyvodit,  že byl  udělen nový  souhlas, nicméně  obviněná  se  nic 
takového ani nesnažila doložit. 
 
Argumentaci obviněné proto  odvolací orgán odmítl. Zároveň ovšem konstatoval, že správní 
orgán  prvního  stupně  při  určení  správního  trestu  nedostatečně  přihlédl  k mimořádným 
okolnostem případu, kdy poté co došlo k vyřazení příslušné emailové adresy, a to na základě 
dosti rudimentárně vyjádřeného požadavku, tato adresa byla s relativně nevelkým časovým 
odstupem  opět  registrována.  Zásah  do  soukromí  dotčené  osoby  tudíž  byl  nepatrný 
a z uvedených důvodů odvolací orgán neshledal uložení pokuty, byť ve výši při samé spodní 
hranice zákonné sazby za přiměřené a správní trest moderoval. 
 
V této  souvislosti  ovšem  odvolací  orgán  obviněnou,  jak  již  ostatně  bylo  naznačeno  výše, 
důrazně  vyzývá  k bezodkladnému  přijetí  účinných  opatření  k eliminaci  podobných  událostí, 
tedy k zamezení zasílání obchodních sdělení i tehdy, pokud uživatel e-mailové adresy, který 
toto  již  odmítl,  si  přesto  nově  objednal  určitý  výrobek  nebo  službu.  Takovým  vhodným 
primárním opatřením by mohlo být především zavedení efektivně fungující databáze uživatelů 
e-mailových  adres,  kteří  zasílání  obchodních  sdělení  odmítli  (tj.  databáze  tzv.  robinsonů). 

 

3/4 

Stejně tak je třeba se vyvarovat situací, kdy by objednávka zboží nebo služeb byla podmíněna 
udělením souhlasu se zasíláním obchodních sdělení. Odvolací orgán pak podle § 45 zákona 
č. 250/2016  Sb.  obviněnou  upozorňuje,  že  pro  případ  opakování  podobného  protiprávního 
jednání  v  budoucnu,  zejména  v důsledku  nepřijetí  účinných  nápravných  opatření,  by  bylo 
nutno přikročit k uložení pokuty.  
           
Po  celkovém  přezkoumání  odvolací  orgán  v žádném  dalším  ohledu  neshledal  důvod 
způsobující  nezákonnost  nebo  nesprávnost  rozhodnutí.  Na  základě  všech  výše  uvedených 
skutečností proto rozhodl tak, jak je uvedeno ve výroku tohoto rozhodnutí. V této souvislosti 
pak konstatuje, že takovéto rozhodnutí je v intencích podaného rozkladu a nemůže způsobit 
újmu žádnému z účastníků.    
 

 

Poučení: 

Proti  tomuto  rozhodnutí  se  podle  ustanovení  §  91  odst.  1  zákona 
č. 500/2004 Sb., správní řád, nelze odvolat. 

 
 
Praha 4. února 2019 
 
 

 
 

 
 
 
 
 
 

 

otisk úředního razítka 

JUDr. Ivana Janů, v. r. 

předsedkyně 

4/4 

