ÚŘAD PRO OCHRANU OSOBNÍCH ÚDAJŮ 
Pplk. Sochora 27, 170 00 Praha 7 
tel.: 234 665 111, fax: 234 665 444 
posta@uoou.cz, www.uoou.cz  

 
 

 

*UOOUX00EBVXW* 

Čj. UOOU- 00179/19-38 

 

 

 

 

 

ROZHODNUTÍ 

Předseda Úřadu pro ochranu osobních údajů jako odvolací orgán příslušný podle § 10 a § 152 
odst. 2 zákona č. 500/2004 Sb., správní řád, rozhodl podle ustanovení § 152 odst. 6 písm. b) 
zákona č. 500/2004 Sb., správní řád, takto: 

Rozklad obviněné, společnosti XXXXXX, proti rozhodnutí Úřadu pro ochranu osobních údajů 
čj. UOOU-00179/19-27  ze  dne  29.  května  2020,  se  zamítá  a  napadené  rozhodnutí  se 
potvrzuje. 

Odůvodnění 

  Vymezení věci 

[1]  Řízení ve věci podezření z porušení povinností podle § 5 odst. 1 písm. e), § 11 odst. 1 
a § 13 odst. 2 zákona č. 101/2000 Sb., o ochraně osobních údajů a o změně některých zákonů, 
v souvislosti  se zpracováním  osobních  údajů  zájemců  o  poskytnutí  finančních  služeb,  bylo 
zahájeno příkazem Úřadu pro ochranu osobních údajů (dále jen „Úřad“), který byl obviněné, 
společnosti XXXXXX (dále jen „obviněná“), doručen dne 11. března 2019. Podkladem pro jeho 
vydání byl protokol o kontrole čj. UOOU-06436/16-165 ze dne 27. dubna 2018 a další spisový 
materiál pořízený inspektorem  Úřadu  Ing. Josefem  Vaculou během  kontroly  sp.  zn.  UOOU-
06436/16 u obviněné podle zákona č. 255/2012 Sb., o kontrole (kontrolní řád), včetně vyřízení 
námitek předsedkyně Úřadu čj. UOOU-06436/16-172 ze dne 21. září 2018. Proti uvedenému 
příkazu  podala  obviněná  včas  odpor,  na  jehož  základě  byl příkaz  zrušen  a  správní  řízení 
pokračovalo.  

[2]  Rozhodnutím  čj.  UOOU-00179/19-9  ze dne  14.  května  2019  byla  obviněná  shledána 
vinnou  ze  spáchání  přestupků  podle  § 45  odst.  1  písm.  d),  f)  a h)  zákona  č. 101/2000  Sb., 
kterých  se  měla  dopustit  tím,  že  uchovávala  osobní  údaje  zájemců  o  poskytnutí  finančních 
služeb v řádu statisíců subjektů údajů po dobu delší než nezbytnou k účelu jejich zpracování, 

 

1/8 

dále tím, že neinformovala zájemce o poskytnutí finančních služeb o tom, kterým konkrétním 
subjektům mohou být jejich osobní údaje zpřístupněny, a dále tím, že neměla zpracovanou 
žádnou vnitřní směrnici nebo jiným způsobem zdokumentována opatření k zajištění ochrany 
osobních údajů. Za uvedené deliktní jednání jí byla uložena pokuta ve výši 250.000 Kč.  

[3]  Proti rozhodnutí podala obviněná dne 30. května 2019 prostřednictvím svého právního 
zástupce  nejprve  blanketní  rozklad,  který  posléze,  a  to  na  výzvu  správního  orgánu  prvního 
stupně, dne 9. července 2019 odůvodnila. 

[4]  Odvolací orgán přezkoumal napadené rozhodnutí a dospěl k závěru, že správní orgán 
prvního stupně nedostatečně zjistil počet zpracovávaných údajů či dotčených osob, kdy své 
rozhodnutí opřel toliko o marketingová sdělení a reklamní prohlášení obviněné. Předsedkyně 
Úřadu  proto  dne  20.  prosince  2019  svým  rozhodnutím  čj.  UOOU-00179/19-19  předchozí 
rozhodnutí  zrušila  a  věc  vrátila  správnímu  orgánu  prvního  stupně  k novému  projednání.  
Následně bylo dne 27. února 2020 vydáno opravné rozhodnutí čj. UOOU-00179/19-23, jelikož 
ve  výroku  rozhodnutí  učinil  správní  orgán  chybu  v psaní,  když  nesprávně  označil zrušované 
rozhodnutí. 

[5]  V novém  rozhodnutí  čj.  UOOU-00179/19-27  ze  dne  29.  května  2020  správní  orgán 
prvního stupně opět konstatoval spáchání přestupků podle § 45 odst. 1 písm. d), f) a h) zákona 
č. 101/2000 Sb. Vzhledem k tomu, že se správnímu orgánu prvního stupně nepodařilo dalším 
dokazováním  zjistit  množství  dotčených  subjektů  údajů,  nemohla  být  tato  skutečnost 
posuzována při stanovení výše sankce, a proto byla nově uložena pokuta ve výši 175.000 Kč. 

[6]  Proti tomuto rozhodnutí podala obviněná dne 15. června 2020 prostřednictvím svého 
právního zástupce rozklad, ve kterém uvedla, že jej do 10 dnů odůvodní. Správní orgán prvního 
stupně dne 17. června 2020 (doručeno téhož dne) obviněnou vyzval, aby svůj rozklad do 10 
dnů od doručení této výzvy odůvodnila. Dne 14. července požádala obviněná o prodloužení 
lhůty k odůvodnění rozkladu do 19. července 2020, avšak ani tento termín nebyl dodržen. 

[7]  Přestože  nedostatky  rozkladu  nebyly  odstraněny  v  původně  stanovené  ani 
v prodloužené  lhůtě,  odvolací  orgán  přezkoumal  napadené  rozhodnutí  v celém  rozsahu, 
včetně  procesu,  který  předcházel  jeho  vydání,  a  současně  přihlédl  i  k dodatečnému 
odůvodnění ze dne 18. srpna 2020. 

  Obsah rozkladu 

[8]  V rozkladu  obviněná  rozhodnutí  označila  za  zcela  zřejmě  nezákonné  a  věcně 
nesprávné,  v postupu  orgánu  prvního  stupně  shledává  zjevná  pochybení,  a  proto  navrhla 
napadené rozhodnutí zrušit. 

[9]  V odůvodnění  rozkladu  se  obviněná  pozastavila  nad  prodlevou,  s jakou  bylo  toto 
správní řízení zahájeno od vydání, resp. nabytí právní moci protokolu o kontrole čj. UOOU-
06436/16-165 ze dne 27. dubna 2018. 

[10]  Obviněná dále poukázala na správní řízení sp. zn. UOOU-00313/19, které obdobně jako 
nyní přezkoumávané rozhodnutí reagovalo na závěry kontroly sp. zn. UOOU-06436/16, kdy 
uvedla,  že  jednala  s legitimním  očekáváním,  že  veškeré  kontrolou  zjištěné  nedostatky  jsou 
předmětem uvedeného „sankčního“ řízení, přičemž v rámci tohoto řízení poskytla veškerou 
součinnost.  Dále  obviněná  uvedla,  že  jiná  pochybení  než  ta,  která  byla  předmětem  výše 
uvedeného  správního  řízení,  jí  nebyla  ani  náznakem  sdělena.  Současně  obviněná  vznesla 

 

2/8 

námitku promlčení odpovědnosti a stíhatelnosti přestupku, avšak svou argumentaci v tomto 
smyslu žádným způsobem nerozvinula. 

[11]  Dále se obviněná vyjádřila k výroku I. bod 1 napadeného rozhodnutí, kde uvedla, že 
osobní  údaje  zpracovávala  na  základě  souhlasu  subjektů  údajů,  který  byl  časově  omezen 
na 10 let,  přičemž  účelem  zpracování  mělo  být  opakované  zprostředkování  krátkodobých 
půjček. Napadené rozhodnutí považuje obviněná za nepřezkoumatelné, jelikož v něm nikde 
není  uvedeno,  kdy  došlo  k zániku  oprávnění  obviněné  nakládat  s osobními  údaji  zájemců 
o půjčku.  Ze  souhlasu  dle  obviněné  jasně  vyplývá  účel  zpracování  i  to,  že  byl  udělen 
k opakovanému použití. Situaci, kdy by zájemci o finanční služby museli opakovaně udělovat 
souhlas  se  zpracováním  osobních  údajů,  považuje  obviněná  za  nonsens.  Závěr  správního 
orgánu prvního stupně o zpracování osobních údajů poté, co pominul jeho účel, tak není dle 
obviněné  správný.  Současně  měl  Úřad  v rámci  hodnocení  závažnosti  přestupku  vycházet 
ohledně množství dotčených subjektů z reklamních sloganů obviněné, což považuje z hlediska 
skutkových zjištění za nedostatečné. 

[12]  Obviněná dále opětovně napadla závěr Úřadu o nedostatečné informovanosti subjektu 
údajů  o  totožnosti  třetích  stran,  jimž  mohou  být  jejich  osobní  údaje  zpřístupněny.  K  tomu 
v konkrétnostech  uvedla,  že  dne  16.  prosince  2016  byly  webové  stránky  http://XXXXXX 
aktualizovány  o  seznam  příjemců  osobních  údajů,  přičemž  odkázala  na  již  dříve přiložený 
soubor deploy.log, který má prokazovat obsah stránek k výše zmíněnému datu, a na soubor 
list.html obsahující kompletní seznam příjemců. Výrok I. bod 2 tak nemůže být dle obviněné 
pravdivý. 

[13]  Ohledně  výroku  I.  bod  3.  napadeného  rozhodnutí  obviněná  konstatovala,  že 
zpracovávala  osobní  údaje  v souladu  s  §  13  zákona  č.  101/2000  Sb.,  a  že  poukazování 
na absenci interní směrnice považuje za účelový právní formalismus, jelikož zákon neukládá 
povinnost  přijmout  interní  směrnici,  ale  přijmout  technická  a  jiná  vhodná  opatření 
k zabezpečení osobních údajů. 

[14]  Závěrem obviněná požádala, aby v případě, že napadené rozhodnutí nebude zrušeno, 
jí byla prominuta uložená sankce, což odůvodnila tím, že Úřadem jí byla již uložena pokuta 
v celkové výši 110.000 Kč, kterou uhradila a následně splnila i všechny vynucované povinnosti. 
Dále  uvedla,  že  další pokuta  ve  výši  175.000  Kč  by  pro  ni byla  likvidační,  což  doložila  svým 
daňovým přiznáním za rok 2019, ze kterého vyplývá, že je ve značné ztrátě. Nadto obviněná 
uvedla, že ukládání pokut by nemělo mít za cíl likvidaci podnikatelských subjektů. 

  Posouzení orgánem druhého stupně 

[15]  Argumenty obsažené v rozkladu jsou téměř identické s těmi, které obviněná uvedla již 
dříve, a se kterými se odvolací orgán vypořádal již v rozhodnutí předsedkyně Úřadu čj. UOOU-
00179/19-19 ze dne 20. prosince 2019, přesto se jimi odvolací orgán znovu zabýval. 

[16]  Nejdříve  se  odvolací  orgán  zabýval  namítanou  prodlevou  mezi  vydáním  protokolu 
o kontrole čj. UOOU-06436/16-165 ze dne 27. dubna 2018 (dále jen „protokol o kontrole“) 
a zahájením  tohoto  správního  řízení  dne  11.  března  2019.  Úřad  se  po  vydání  protokolu 
o kontrole nejprve zabýval námitkami vznesenými obviněnou proti kontrolním zjištěním, které 
byly vyřízeny dne 21.  září 2018 (čj. UOOU-06436/16-172). Následně byl dne 10. října 2018 
vydán  příkaz  čj.  UOOU-09378/18-3,  kterým  byla  obviněné  uložena  opatření  k nápravě 
závadného  stavu  zjištěného  kontrolou.  Jelikož  obviněná  uložená  opatření  nesplnila,  byla  jí 

 

3/8 

příkazem  ze dne  18.  ledna  2019  čj.  UOOU-00313/19-9  uložena  pokuta,  přičemž  řízení 
pokračovalo až do 27. května 2019, kdy bylo vydáno rozhodnutí předsedkyně Úřadu čj. UOOU-
00313/19-23, kterým byla uložená pokuta potvrzena. Ačkoli mohla uvedená řízení probíhat 
s tímto  správním  řízením  současně,  Úřad  se  v první  řadě  zabýval  tím,  aby  byl  co  nejdříve 
odstraněn kontrolou zjištěný závadný stav a až následně v zákonné lhůtě zahájil další řízení, 
která vyústila v uložení sankcí za porušení konstatovaná v protokolu o kontrole. Obviněnou 
zmíněná  prodleva  nepředstavuje  žádné  procesní  pochybení  Úřadu,  což  ostatně  z námitky 
obviněné ani nevyplývá. 

[17]  Jak  již  bylo  uvedeno  výše,  správní  řízení  sp.  zn.  UOOU-00313/19,  obdobně  jako 
napadené rozhodnutí, navazovalo na kontrolu provedenou inspektorem Úřadu Ing. Josefem 
Vaculou sp. zn. UOOU-06436/16 a vycházelo z jím zjištěných nedostatků. V případě správního 
řízení  sp.  zn.  UOOU-00313/19  však  bylo  hlavním  předmětem  řízení  nesplnění  opatření 
k nápravě uložených inspektorem Úřadu příkazem ze dne 10. října 2018, čj. UOOU-09378/18-
3 (kopie vedena též pod čj. UOOU-00313/19-2), za což byla obviněné uložena pokuta ve výši 
100.000  Kč.  Předmětem  řízení  sp. zn.  UOOU-00313/19-2  tak  byl  zcela  odlišný  skutek,  který 
nelze zaměňovat s nyní posuzovaným jednáním. V případě řízení o uložení opatření k nápravě 
sp. zn. UOOU-09378/18 lze potom poukázat na rozdílný účel od stávajícího řízení. Ukládání 
nápravných  opatření  nelze  s uplatňováním  odpovědnosti  za  přestupek  žádným  způsobem 
zaměňovat  ani  spojovat,  neboť  cílem  každého  z řízení  je  zcela  odlišná  věc.  Zatímco  sankce 
trestá pachatele za spáchaný delikt a plní tak zejména preventivní a represivní funkci, smyslem 
nápravných  opatření  je  obnova  a náprava  stávajícího  protiprávního  stavu.  Uloženým 
opatřením  k nápravě  tak  zejména  s ohledem  na  jejich  smysl  a reparační  charakter  nelze 
přiznat  trestní  rozměr  ve  smyslu  Evropské  úmluvy  o  ochraně  lidských  práv  a základních 
svobod,  jenž  by  zakládal  překážku  ne  bis  in  idem,  neboť  nenaplňuje  tzv.  Engel  kritéria 
stanovená  Evropským  soudem  pro  lidská  práva  (srov.  rozsudek  ESLP  Engel  proti  Nizozemí 
ze dne 8. 6. 1976, stížnost č. 5100/71 a další). 

[18]  Pokud  jde  o  údajné  promlčení  přestupku,  pro  posouzení  promlčecí  doby  je 
podstatným, že zákon č. 101/2000 Sb. za předmětné deliktní jednání umožňuje uložit pokutu 
až 5.000.000 Kč, neboť promlčecí doba v takovém případě činí dle ustanovení § 30 písm. b) 
zákona  č. 250/2016 Sb.,  o  odpovědnosti  za  přestupky  a  řízení  o  nich,  3  roky  ode  dne 
následujícího  po  dni  spáchání  přestupku.  Správní  orgán  prvního  stupně  v této  souvislosti 
správně došel k závěru, že přestupky, jichž se obviněná svým jednáním dopustila, jsou svou 
povahou  přestupkem  trvajícím,  resp.  pokračujícím,  kdy  je  za  den  spáchání  přestupku 
považován den ukončení protiprávního stavu, resp. posledního útoku vůči zájmu chráněnému 
zákonem.  Odhlédne-li  odvolací  orgán  v tuto  chvíli  od  skutečnosti,  že  takto  stanovená 
promlčecí  doba  byla  následně 
ještě  přerušena  vydáním  příkazu  a dále  napadeného 
rozhodnutí, i délka doby samotné bez přerušení vzhledem k časovému vymezení přestupků 
ve výroku  rozhodnutí  svědčí  zcela  jednoznačně  ve  prospěch  závěru,  že  námitce  promlčení 
nelze ve vztahu ani k jednomu z projednávaných přestupků vyhovět. 

[19]  Dále se odvolací orgán zabýval výrokem I. bod 1 napadeného rozhodnutí, podle něhož 
měla  obviněná  porušit  povinnost  stanovenou  §  5  odst.  1  písm.  e)  zákona  č.  101/2000 Sb. 
Obviněná v této souvislosti  znovu zopakovala již v řízení několikrát vyjádřený názor o účelu 
zpracování, jímž mělo být opakované zasílání nabídek zprostředkování krátkodobých půjček 
klientům, přičemž toto mělo být limitováno dobou 10 let. Předmětný souhlas byl objektem 
přezkumu již v rámci námitek proti kontrolním zjištěním v protokolu o kontrole, kdy obviněná 
uplatňovala totožnou argumentaci. Odvolací orgán v této souvislosti neshledává žádný důvod 

 

4/8 

pro  odchýlení  se  od  již  dříve  vyjádřeného  závěru,  a sice  že  tvrzený  účel  z textace  souhlasu 
nevyplývá. Kvality souhlasu je přitom nutno hodnotit v návaznosti na objektivně zjištěný účel, 
jak je předkládán subjektům údajů, a nikoli z pohledu subjektivního názoru obviněné, neboť 
pouze tak lze zajistit dostatečnou informovanost subjektů údajů, kteří se tak následně mohou 
svobodně  rozhodnout,  zda  k takovému  zpracování  svolí.  Odvolací  orgán  se  plně  ztotožňuje 
s názorem  správního  orgánu  prvního  stupně,  že  z předloženého  souhlasu  se  zpracováním 
osobních  údajů  zájemce  vyplývá,  že  účelem  zpracování  je  vedle  předání  osobních  údajů 
poskytovatelům  finančních  služeb  („poskytovatelé“)  za  účelem  vypracování  nabídky 
poskytnutí  úvěru  pouze  obecné  marketingové  oslovování.  Obviněnou  namítané  oprávnění 
opakovaného  zasílání  personalizovaných  obchodních  sdělení  obsahujících  nabídku  pro 
konkrétní  subjekty  údajů  na  zprostředkování  dalších  konkrétních  půjček  potom  z textu 
souhlasu  nevyplývá.  Zpracovávala-li  tak  obviněná  osobní  údaje  nezbytné  pro  vypracování 
nabídky na uzavření smlouvy o poskytnutí finančních služeb mezi zájemcem a poskytovatelem 
i  po  jejich  předání poskytovatelům,  je  nutno  konstatovat,  že  k tomuto  absentoval  jakýkoliv 
právní  titul,  neboť  ten  původní  zanikl  a pro  účely  personalizovaného  marketingového 
oslovování  jej  nebylo  možné  použít.  V napadeném  rozhodnutí  je  konstatováno,  že  „…účel 
zpracování  osobních  údajů  minimálně  v případě  kategorie  údajů  umožňujících  vypracování 
nabídky finančních produktů pomine již samotným předáním těchto údajů poskytovatelům…“, 
z čehož jasně vyplývá, že po předání osobních údajů poskytovatelům finančních služeb měly 
být  uvedené  osobní  údaje  zlikvidovány.  Obviněná  mohla  dále  v souladu  s uděleným 
souhlasem  zpracovávat  pouze  údaje  nezbytné  k zasílání  obecných  marketingových  sdělení. 
Opakované  udělení  souhlasu  zprostředkovatelům  služeb  při  vyplňování  žádostí  o  půjčku 
považuje odvolací orgán za správnou praxi, nikoli za nesmysl, jak to vnímá obviněná. V souladu 
se závěry správního orgánu prvního stupně tak lze dojít k závěru, že obviněná zpracovávala 
osobní údaje po dobu delší, než bylo nezbytné. 

[20]  Ostatně  za  posuzovaného  stavu  by  takové  zpracování  popíralo  i  zásadu  přesnosti 
zpracování osobních údajů, neboť kromě toho, že za tímto účelem obviněná uchovává široké 
spektrum osobních údajů, které se v průběhu času zcela přirozeně mění (např. údaje týkající 
se výše měsíčního příjmu, odpracované měsíce, počet dětí, délka pobytu na adrese,…), je třeba 
si  také  uvědomit,  že  vzhledem  k opakovanosti  půjčky  (tj.  situaci,  kdy  k poskytnutí 
přinejmenším  jedné  půjčky  již  pravděpodobně  došlo),  dochází  zároveň  ke  změně  v oblasti 
zpracovávaných údajů dotýkajících se dluhů a výdajů klienta, což jsou pro posouzení žádosti 
ze strany finančních poskytovatelů nepochybně jedny ze zásadních činitelů. V případě absence 
mechanismu zajišťující  aktualizaci  údajů  by tak  sama  nabídka  zprostředkování úvěru  mohla 
být  již  v okamžiku  doručení  neaktuální  a bezvýznamná.  Konečně  je  třeba  připomenout,  že 
předpokladem řádnosti souhlasu je zejména jeho svoboda udělení a informovanost. Má-li se 
subjekt  údajů  svobodně  rozhodnout,  zda  svolí  ke  zpracování  svých  údajů,  je  zapotřebí  aby 
takové rozhodnutí činil za dostatečného vědomí o charakteristikách zamýšleného zpracování. 
Neodmyslitelnou  součástí  každého  předání  osobních  údajů  příjemci  je  přitom  rozmnožení 
existujících  osobních  údajů  (neboť  tyto  následně  existují  na  dvou  na  sobě  do  jisté  míry 
nezávislých  místech),  přičemž  současně  dochází  k rozšíření  počtu  osob  disponujících 
dotčenými osobními údaji, což lze nepochybně shledat za faktor zcela zásadně zvyšujícím riziko 
pro  práva  subjektu  údajů  na  ochranu  svých  osobních  údajů  i  soukromí  jako  takové.  Řádné 
informování  o  možných  příjemcích 
je  tak  nutno  považovat  za  nezbytnou  součást 
informovanosti, jak předpokládá ustanovení § 5 odst. 4 a § 11 zákona č. 101/2000 Sb. 

 

5/8 

[21]  Ani  později  přijaté  nařízení  Evropského  parlamentu  a Rady  (EU)  2016/679  ze  dne 
27. dubna  2016  o ochraně  fyzických  osob  v souvislosti  se  zpracováním  osobních  údajů  a 
o volném pohybu těchto údajů a o zrušení směrnice 95/46/ES (dále jen „obecné nařízení“) na 
tomto  nic  nemění.  Obdobně  jako  zákon  č. 101/2000  Sb.  považuje  za  stěžejní  parametry 
souhlasu  zejména  svobodu  jeho  udělení,  konkrétnost,  informovanost  a jednoznačnost  (viz 
recitál  32:  „Souhlas  by  měl  být  dán  jednoznačným  potvrzením,  které  je  vyjádřením 
svobodného,  konkrétního, 
informovaného  a jednoznačného  svolení  subjektu  údajů  ke 
zpracování osobních údajů […]“), a recitál 42: „Aby se zajistilo, že souhlas bude informovaný, 
měl  by  subjekt  údajů  znát  alespoň  totožnost  správce  a účely  zpracování,  k nimž  jsou  jeho 
osobní údaje určeny.“ Komplementárně tak lze již pouze odkázat na názor WP29, která podává 
v Pokynech pro souhlas podle nařízení 2016/679 pod bodem 3.3.1 výklad ve smyslu nutnosti 
specifikace  všech  subjektů,  jimž  mají  být  osobní  údaje  zpřístupněny  a jež  tyto  údaje  mají 
následně zpracovávat jakožto další správci, a to jejich názvem. 

[22]  Dle  předloženého  souhlasu  se  zpracováním  osobních  údajů  (viz  např.  vyjádření 
právního zástupce obviněné ze dne 1. listopadu 2016), jakož i dle textace souhlasu, jak byl 
vytištěn  kontrolujícími  v rámci  postupu  podle  zákona  č. 255/2012  Sb.  z webových  stránek 
obviněné (viz úřední záznam čj. UOOU-06436/16-78), kompletní seznam možných příjemců se 
měl  nacházet  na  webových  stránkách  www.XXXXXX.  Současně  z náhledu  na  předmětné 
webové stránky i finálních závěrů kontroly vyplynulo (viz část II. bod 11 protokolu o kontrole), 
že  předmětné  webové  stránky  takovou  informaci  neobsahují.  Vzhledem  ke  skutečnosti,  že 
souhlas  kromě  pouhého  odkazu  na  webové  stránky  www.XXXXXX  žádnou  další  informaci 
v tomto  směru  neobsahoval,  resp.  nebyla  totožnost  všech  potenciálních  příjemců  z něho 
žádným  způsobem  zřejmá,  nelze  než  dospět  k závěru,  který  učinil  správní  orgán  prvního 
stupně  v rámci  napadeného  rozhodnutí,  a sice  že  obviněná  porušila  povinnost  stanovenou 
v § 11 odst. 1 zákona č. 101/2000 Sb. 

[23]  Odvolací  orgán  v této  souvislosti  znovu  posoudil  důkazní  prostředky  předložené 
obviněnou v rámci předchozího rozkladu, na které nyní odkazuje. Soubor deploy.log je textový 
soubor upravitelný v jakémkoliv textovém editoru, z jehož vlastností vyplývá, že byl v pondělí 
8.  července  2019  v 12:07:56  hodin  pozměněn,  přičemž  ani  jeho  obsah  nevypovídá  nic 
o obsahu  webové  stránky  www.XXXXXX,  kde  se  dle  informací  obsažených  v souhlasu  se 
zpracováním  osobních  údajů  měl  kompletní  seznam  nacházet.  Dle  tvrzení  obviněné  má 
předmětný  log  dokládat  obsah  webové  stránky  http://XXXXXX.  Nejenže  by  tak  tvrzení 
o existenci seznamu příjemců na http://XXXXXX nekorespondovalo s textem souhlasu (který 
odkazuje  na  www.XXXXXX),  který  je  nadto  z pohledu  posouzení  kvalit  informovanosti 
relevantní, nejsou z něj patrné ani takto obviněnou tvrzené skutečnosti. Z předmětného logu 
žádným  způsobem  nevyplývá,  že  by  se  skriptem  zpracované  soubory  měly  týkat  obsahu 
webové stránky http://XXXXXX, a současně není ani zřejmé, zda zpracovaný soubor list.html 
odpovídá poskytnutému souboru list.html v rámci rozkladu, z jehož vlastností nadto vyplývá, 
že byl pozměněn, a to ve čtvrtek 4. července 2019 v 19:39:32 hodin. S ohledem na vše výše 
uvedené,  včetně  toho,  že  sama  obviněná  ve  vyjádření  ze  dne  14. května  2018  obsahující 
námitky  proti  protokolu  o  kontrole  s kontrolním  závěrem  o informačních  nedostatcích 
souhlasila,  přičemž  uvedla,  že  si  ho  je  vědoma  a  v současné  době  pracuje  na  nápravě 
závadného  stavu,  dospěl  odvolací  orgán  k závěru,  že  tvrzené  skutečnosti  ani  předkládané 
důkazní prostředky nemají na správnost závěru správního orgánu prvního žádný vliv. Současně 
je patrné, že ke dni podání námitek proti protokolu o kontrole závadný stav stále trval. 

 

6/8 

[24]  Pokud  jde  o  rozsah  zjištění  ohledně  množství  nezákonně  zpracovávaných  osobních 
údajů  odvolací  orgán  konstatuje,  že  toto  hodnocení  již  napadené  rozhodnutí  neobsahuje. 
Jelikož  se  správnímu  orgánu  prvního  stupně  nepodařilo  množství  dotčených  subjektů 
prokázat,  nebylo  k této  skutečnosti  přihlíženo  jako  ke  skutečnosti  zvyšující  závažnost 
přestupku  a  z tohoto  důvodu  byla  uložená  sankce  snížena  z původních  250.000  Kč  na 
175.000 Kč. 

[25]  Odvolací orgán přezkoumal i výrok I. bod 3 napadeného rozhodnutí, podle něhož měla 
obviněná porušit povinnost dle § 13 odst. 2 zákona č. 101/2000 Sb. Ze spisového materiálu je 
dle  odvolacího  orgánu  zřejmé,  že  obviněná  byla  v  průběhu  kontroly  opakovaně  vyzývána 
k doložení  technicko-organizačních  opatření  k zajištění  ochrany  osobních  údajů  před  jejich 
zneužitím, avšak ze strany obviněné nebylo kromě několika tvrzení nic doloženo, a ani nebyla 
předložena  jakákoliv  dokumentace těchto  opatření.  Jak  vyplývá  z části  II.  bod  12  protokolu 
o kontrole, obviněné bylo porušení předmětného ustanovení vytýkáno již v rámci kontrolního 
řízení. Povinnost řádného zabezpečení je zakotvena v § 13 zákona č. 101/2000 Sb. Ustanovení 
prvního  odstavce  uvedeného  paragrafu  je  obecného  rázu  a stanovuje  povinnost  přijetí 
adekvátních opatření (která lze v zásadě rozdělit na opatření technického rázu a organizační). 
Takto  obecně  formulovaná  povinnost  je  v následujících  odstavcích  doplňována,  rozváděna 
a upřesňována, a to včetně zahrnutí povinnosti vést řádnou dokumentaci o přijatých opatření 
dle ustanovení § 13 odst. 2 citovaného zákona. Jde tak o legálně stanovenou povinnost tvořící 
spolu  s dalšími  neoddělitelný  soubor  opatření  mající  za  cíl  zajistit  důvěrnost  a integritu 
zpracovávaných  dat.  Ostatně  bez  řádné  dokumentace  není  ani  možné  další  opatření 
vyhodnocovat  ve  vzájemných  souvislostech,  revidovat  či  jinak  hodnotit  adekvátnost  přijaté 
úrovně bezpečnosti. Uvedené reflektuje i samotná skutková podstata deliktu vyjádřená v § 45 
odst.  1  písm.  h)  zákona  č. 101/2000  Sb.,  jež  v rámci  neprovedení  bezpečnostních  opatření 
výslovně  odkazuje  na  § 13  jako  celek,  a nikoliv  pouze  na  § 13  odst.  1  [srov.  ustanovení 
písm. a-e) téhož odstavce]. Samo reálné prolomení bezpečnosti a zneužití osobních údajů tak 
není  nezbytným  předpokladem  spáchání  předmětného  přestupku,  přičemž  případné 
prokázané zneužití by naopak mohlo být důvodem pro využití značně přísnějších sankcí.     

[26]  Ohledně uložené sankce odvolací orgán uvádí, že obviněné byla uložena pokuta ve výši 
100.000 Kč (sp. zn. UOOU-00313/19) za nesplnění uložených opatření k nápravě závadného 
stavu, přestože lhůta ke splnění nápravných opatření jí byla prodloužena. Další pokuta ve výši 
10.000  Kč  (sp.  zn.  UOOU-01096/19)  byla  obviněné  uložena  v souladu  se  zákonem 
č. 480/2004 Sb.,  o  některých  službách  informační  společnosti  a  o  změně  některých  zákonů 
(zákon o některých službách informační společnosti), za rozesílání nevyžádaných obchodních 
sdělení. Lze souhlasit s námitkou obviněné, že účelem pokuty není likvidace podnikatelských 
subjektů,  nicméně  je  třeba  brát  v úvahu  to,  že  správní  sankce  musí  plnit  nejen  funkci 
preventivní, ale rovněž i represivní, což znamená, že uloženou sankci musí pachatel přestupku 
pociťovat  jako  nezanedbatelnou  újmu  –  v tomto  případě  jako  negativní  zásah  do  své 
majetkové  sféry.  Z  usnesení  rozšířeného  senátu  Nejvyššího  správního  soudu  ze  dne  20.  4. 
2010, č. j. 1 As 9/2008–133, vyplývá, že: „[b]ude tedy záležet především na účastníku řízení, 
zda projeví svůj zájem na tom, aby uložená pokuta pro něj neměla likvidační důsledky, tím, že 
správnímu orgánu poskytne základní údaje o svých osobních a majetkových poměrech a tyto 
také věrohodným způsobem doloží či umožní správnímu orgánu, aby ověřil jejich pravdivost.“ 
Obviněná  předložila  přiznání  k  dani  z  příjmů  právnických  osob  za  zdaňovací  období  2019 
přílohu  k účetní  závěrce  k 31.  prosinci  2019,  přičemž  z těchto  dokumentů  vyplývá,  že 
k 31.prosinci  2019  vykázala  záporný  vlastní  kapitál  ve  výši  -977.000  Kč  (celková  výše  pasiv 

 

7/8 

10.246.000  Kč)  a  výsledek  hospodaření  za  dané  účetní  období  -5.067.331  Kč.  Pravost 
předložených písemností však nelze spolehlivě zjistit a ve sbírce listin účetní závěrky obviněné 
zveřejněny nejsou. Jak také uvedl Nejvyšší správní soud v rozsudku ze dne 14. 8. 2014 č. j. 10 
Ads  140/2014-58:  „[v]  případě  ukládání  sankce  a  posuzování  jejího  likvidačního  charakteru 
na obchodní  společnost  nelze  vycházet  pouze  a  jen  ze  samotného  zisku,  nýbrž  též  z  dalších 
skutečností, jako je např. obrat společnosti a její obchodní aktivita, které pomáhají vytvořit si 
bližší představu o ekonomické síle subjektu.“ Samotné ztrátové hospodaření tak samo o sobě 
likvidační charakter pokuty nedokládá. Jedním z hlavních ukazatelů ekonomické síly obchodní 
společnosti je její obrat, přičemž předložených dokumentů o finanční situaci obviněné vyplývá, 
že roční úhrn jejího čistého obratu za rok 2019 byl 31.559.600 Kč. Nad rámec uvedeného lze 
doplnit,  že  dle  čl.  83  odst.  4  obecného  nařízení  lze  podniku  uložit  pokutu  až  do  výše  2  % 
celkového ročního obratu celosvětově za předchozí finanční rok. Vychází se zde tedy z ročního 
obratu,  nikoli  ze  zisku  podniku.  Co  se  týká  uložené  pokuty  odvolací  orgán  především 
připomíná, že tato mohla být v souladu s § 45 odst. 3 zákona č. 101/2000 Sb. vyměřena až 
do výše 5.000.000 Kč. Reálně tedy byla uložena při samé spodní hranici možné sazby (ve výši 
3,5  %)  a  odvolací  orgán  se  plně  ztotožnil  se  zdůvodněním  této  výměry  obsaženým 
v napadeném rozhodnutí. V této souvislosti odvolací orgán také připomíná, že obviněná může 
podle  zákona  č. 280/2009 Sb.,  daňový  řád,  požádat  o  posečkání  anebo  o povolení  rozložit 
úhradu  pokuty  na  splátky.  Současně  odvolací  orgán  dodává,  že  obviněná  nepodala  návrh 
na zahájení insolvenčního řízení, proto lze předpokládat, že není v úpadku. S ohledem na vše 
výše uvedené má odvolací orgán za to, že likvidační charakter pokuty nebyl doložen. 

[27]  Argumentaci  obviněné  tedy  odvolací  orgán  odmítl  a  po  celkovém  přezkoumání 
neshledal  v postupu  správního  orgánu  prvního  stupně  žádná  pochybení  způsobující 
nezákonnost rozhodnutí. 

[28]  Ze  všech  výše  uvedených  důvodů  proto  odvolací  orgán  rozhodl  tak,  jak  je  uvedeno 

ve výroku tohoto rozhodnutí.  

 

Poučení: 

Proti  tomuto  rozhodnutí  se  podle  ustanovení  §  91  odst.  1  zákona 
č. 500/2004 Sb., správní řád, nelze odvolat. 

 
 
Praha 8. října 2020 

 

 
 

  

 

otisk úředního razítka 

Mgr. Jiří Kaucký 

předseda 

(podepsáno elektronicky) 

8/8 

