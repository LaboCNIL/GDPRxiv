 

ÚŘAD PRO OCHRANU OSOBNÍCH ÚDAJŮ 
Pplk. Sochora 27, 170 00 Praha 7 
tel.: 234 665 111, fax: 234 665 444 
posta@uoou.cz, www.uoou.cz  

*UOOUX00C0SD6* 

 

 

Čj. UOOU-00148/13-107 
 
 
 
 
 
 
 

 

ROZHODNUTÍ 

 
Předsedkyně Úřadu pro ochranu osobních údajů jako odvolací orgán příslušný podle § 2, § 29 
a § 32 zákona č. 101/2000 Sb., o ochraně osobních údajů a o změně některých zákonů, a podle 
§ 10 a § 152 zákona č. 500/2004 Sb., správní řád, rozhodla dne 11. května 2018 podle § 152 
odst. 6 písm. b) zákona č. 500/2004 Sb., správní řád, takto:  
 
Rozklad podaný účastníkem řízení, Českou republikou – Ministerstvem vnitra, se sídlem Nad 
Štolou 936/3, 170 34 Praha 7, IČO: 000 07 064, proti rozhodnutí Úřadu pro ochranu osobních 
údajů  čj.  UOOU-00148/13-100  ze  dne  20.  března  2018,  se  zamítá  a napadené  rozhodnutí 
se potvrzuje. 
 
 

Odůvodnění 

 
 
Správní řízení pro podezření ze spáchání správního deliktu podle § 45 odst. 1 písm. e) zákona 
č.  101/2000  Sb.,  o ochraně  osobních  údajů  a o změně  některých  zákonů,  bylo  zahájeno 
oznámením Úřadu pro ochranu osobních údajů (dále jen „Úřad“), které bylo účastníku řízení, 
České  republice  –  Ministerstvu  vnitra,  se  sídlem  Nad  Štolou  936/3,  170 34  Praha  7, 
IČO: 000 07 064  (dále  jen  „účastník  řízení“),  doručeno  dne  7. února  2013.  Podkladem  byl 
písemný materiál  shromážděný  v rámci  kontroly provedené  u účastníka  řízení  inspektorkou 
Úřadu  RNDr.  Kamilou  Bendovou,  CSc.,  ve  dnech  7. června  2011  až  20.  června 2012,  včetně 
kontrolního  protokolu  sp.  zn.  INSP1-4652/11-61/BYT  ze  dne  4. července  2012  a rozhodnutí 
předsedy Úřadu o námitkách kontrolovaného čj. INSP1/4652/1-70 ze dne 7. listopadu 2012. 
 
Rozhodnutím Úřadu čj. UOOU-00148/13-79 ze dne 18. dubna 2013 byl účastník řízení shledán 
vinným  ze  spáchání  správního  deliktu  podle  § 45  odst.  1  písm.  e)  zákona  č. 101/2000 Sb., 
neboť  v souvislosti  se  zpracováním  osobních  údajů  v Národní  databázi  DNA  provozované 
Policií České republiky (dále jen „policie“) zpracovával citlivé údaje (profil DNA) 14 subjektů 
údajů bez jejich výslovného souhlasu, aniž by byla naplněna některá z výjimek dle § 9 písm. b) 
až i) zákona č. 101/2000 Sb., za což mu byla uložena pokuta ve výši 650.000 Kč. 

 

1/5 

Proti  výše  uvedenému  rozhodnutí  podal  účastník  řízení  v zákonné  lhůtě  rozklad,  který 
předseda  Úřadu  zamítl  rozhodnutím  čj.  UOOU-00148/13-86  ze  dne  2.  července  2013 
a napadené rozhodnutí potvrdil.  
 
Účastník řízení dále rozhodnutí předsedy Úřadu čj. UOOU-00148/13-86 napadl žalobou proti 
rozhodnutí  podanou  k Městskému  soudu  v Praze  (dále  jen  „městský  soud“),  který  ve  věci 
rozhodl  rozsudkem  čj.  3  A  86/2013-99  ze  dne  13. dubna  2016  tak,  že  rozhodnutí  předsedy 
Úřadu zrušil a věc vrátil správnímu orgánu k dalšímu řízení. 
 
Městský  soud  prvně  odkázal  na  rozhodnutí  Nejvyššího  správního  soudu  v rozsudku 
čj. 4 As 168/2013-40 ze dne 30. dubna 2014 a následně konstatoval, že policie je oprávněna 
odebírat  genetické  vzorky,  pro  účely  budoucí  identifikace  uchovávat  profily  DNA  a za  tím 
účelem též vést evidenci (informační systém), v níž tyto údaje zpracovává. Dále konstatoval, 
že  nezbytnost  odběru  genetického  materiálu,  zpracování  profilu  DNA  a jeho  uchování 
v databázi je nutno posuzovat „ve vztahu k postavení dotčeného subjektu v procesu trestního 
řízení, a to v širším rámci vymezení tohoto pojmu“. Městský soud zároveň z celkového počtu 
14 subjektů údajů posoudil každý ze 12 sporných případů, neboť v případě XXXXXX a XXXXXX 
sám  žalobce,  tj.  účastník  řízení,  své  pochybení  a protiprávnost  jednání  uznal.  U  4  sporných 
subjektů údajů městský soud přisvědčil názoru žalovaného, tj. Úřadu, a konstatoval, že policie 
porušila zákon č. 101/2000 Sb., neboť uchovávala citlivé údaje bez souhlasu subjektu údajů 
pro  účely  budoucí  identifikace,  aniž  by  byla  naplněna  některá  z výjimek  stanovených  v § 9 
písm. b) až i) zákona č. 101/2000 Sb. Ve zbývajících případech se s názorem Úřadu neztotožnil 
a uzavřel, že policie postupovala v těchto případech v souladu se zákonem, a proto s ohledem 
na částečnou důvodnost žaloby rozhodnutí Úřadu zrušil a věc vrátil k dalšímu řízení.  
 
Úřad  proti  rozsudku  městského  soudu  podal  kasační  stížnost,  tu  nicméně  Nejvyšší  správní 
soud zamítl rozsudkem čj. 8 As 134/2016-38 ze dne 24. října 2017.  
 
Po vrácení věci rozhodnutím předsedkyně Úřadu čj. UOOU-00148/13-96 ze dne 9. února 2018 
vydal Úřad nové rozhodnutí čj. UOOU-00148/13-100 ze dne 20. března 2018, jímž v bodě I. 
výroku uznal účastníka řízení vinným ze spáchání přestupku podle § 45 odst. 1 písm. e) zákona 
č. 101/2000  Sb.,  neboť  v případě  6  subjektů  údajů  zpracovával  osobní  údaje  bez  jejich 
souhlasu, za což mu v bodě II. výroku uložil pokutu ve výši 240.000 Kč v souladu s § 45 odst. 3 
zákona č. 101/2000 Sb. 
 
Účastník  řízení  proti  výše  uvedenému  rozhodnutí  podal dne  5.  dubna 2018  včasný rozklad, 
kterým napadl výrok v bodě I. vyjma části týkající se pánů XXXXXX a XXXXXX, a v bodě II. 
 
Účastník řízení odmítá vinu za přestupek ve smyslu neoprávněného zpracování citlivých údajů 
pánů  XXXXXX,  XXXXXX,  XXXXXX  a XXXXXX,  a je  přesvědčen  o souladu  zpracování  se  zákonem. 
K podpoře tvrzení  uvádí,  že  ustanovení  § 65  odst.  5 zákona  č.  273/2008 Sb.,  o Policii  České 
republiky (dále jen „zákon o Policii“), se nevztahuje pouze ke konkrétnímu trestnímu řízení, 
ale obecně k plnění úkolů policie za účelem budoucí identifikace osoby. Získané osobní údaje 
se tak nevztahují na konkrétní trestný čin, ale osobu pachatele jako celek. Vzhledem k tomu, 
že  z kriminologických  statistik  vyplývá,  že  u pachatelů  úmyslných  trestných  činů  je  značně 
zvýšená  pravděpodobnost 
zvýšená 
i pravděpodobnost budoucí potřeby jejich ztotožnění a právě sběr a uchování identifikačních 
údajů představuje účinný nástroj k prevenci recidivy. 
 

recidivy  nestejnorodé, 

recidivy 

včetně 

je 

 

2/5 

Současně  se  účastník  řízení  vyjádřil  k pojmu  „nezbytnost“.  Pojem  nezbytnost,  stejně  jako 
budoucí identifikace, je dle jeho názoru nutno vykládat v kontextu účelu a systematiky zákona 
o Policii, a to při zohlednění úkolů policie. Nezbytnost získání profilu DNA a jeho uchování je 
podle názoru účastníka řízení dána tehdy, je-li zpracování profilu DNA nezbytné pro zjištění 
spojitosti  mezi  konkrétní  osobou  a jednotlivým  trestným  činem  nebo  pro  identifikaci 
budoucího  pachatele.  Nezbytnost  uchování  profilu  DNA  je  tak  dána  tehdy,  pokud  je  profil 
nezbytný pro splnění úkolu policie.  
 
Účastník řízení má za to, že v případě plnění úkolů policie při objasňování trestné činnosti je 
v zájmu majoritní společnosti žijící spořádaným způsobem života upřednostnění bezpečnosti 
této  části  společnosti  před  právem  na  ochranu  osobních  údajů  pachatele  úmyslné  trestné 
činnosti.  Postupem  správního  orgánu  a uznáním  účastníka  řízení  vinným  ze  spáchání 
přestupku  tak  mělo  dojít  k narušení  rovnováhy  mezi  dotčenými  právy,  neboť  je  tím 
nepřiměřeně upřednostňováno právo na soukromí pachatelů. 
 
Dále  uvádí,  že  citlivé  údaje  všech  dotčených  subjektů  údajů  byly  získány  v souvislosti 
s konkrétním  trestním  řízením,  kde  byly  v postavení  obviněného  ze  spáchání  úmyslného 
trestného  činu.  Za  stěžejní  totiž  při  odběru  osobních  údajů  pro  účely  budoucí  identifikace 
a jejich  dalšího  zpracování  považuje  subjektivní  stránku  trestného  činu,  neboť  ta  vypovídá 
o vnitřním  vztahu  pachatele  k trestné  činnosti  a představuje  kvalitativní  změnu  v chování 
člověka,  a proto  je  to  i  s ohledem  na  kriminologické  statistiky  zásadní  atribut  odůvodňující 
zpracování  profilu  DNA.  V této  souvislosti  zpochybňuje  význam  skutečnosti,  že  tři  z výše 
uvedených pachatelů nebyli pravomocně odsouzení, neboť byl u nich uplatněn institut účinné 
lítosti. Ten ovšem předpokládá, že již došlo ke spáchání trestného činu, ale dříve než je o něm 
pravomocně  rozhodnuto,  nastane  skutečnost  způsobující  zánik  trestnosti  činu.  Z pohledu 
kriminalistiky  se  však  pachatel  dopustil  úmyslného  trestného  činu,  a proto  nezbytnost 
zpracování  profilu  DNA  nelze  podle  názoru  účastníka  řízení  formálně  vázat  na  určitý  typ 
rozhodnutí,  ale  je  nutno  zohledňovat  jeho  obsah.  Tomu  odpovídá  i podmínka  nezbytnosti 
v § 65  a § 79  zákona  o Policii  vztahující  se  k plnění  úkolů  policie  a nikoliv  k pravomocnému 
odsouzení z pohledu trestního práva. 
 
V případě  XXXXXX  účastník  řízení  uvádí,  že  se  dopustil  úmyslného  trestného  činu  (maření 
výkonu úředního rozhodnutí a vykázání), a proto i přes nižší míru společenské škodlivosti činu 
se  uplatní  stejné  jako  výše.  K podpoře  tohoto  názoru  odkázal  na  rozsudek  Nejvyššího 
správního  soudu  sp.  zn.  4  As  168/2013  a rozsudky  Městského  soudu  v Praze  sp.  zn. 
9 A 92/2012, čj. 11 A 50/2015-107, čj. 11 A 2/2017-69.  
 
K výši  uložené  sankce  účastník  řízení  uvádí,  že  v tomto  kontextu  je  zapotřebí  posuzovat 
i materiální stránku deliktního jednání. S ohledem na skutečnosti, že podle jeho názoru došlo 
k porušení právní povinnosti pouze v případě 2 subjektů údajů, Národní databáze DNA není 
veřejně přístupnou databází a nehrozí tak, že by třetí osoby získaly přístup k uloženým citlivým 
údajům,  považuje  uloženou  výši  sankce  za  nepřiměřenou.  Nadto,  konání  policie  po  zjištění 
neoprávněného zpracování by mělo být posuzováno jako polehčující okolnost.  
 
S ohledem na vše výše uvedené účastník řízení navrhl napadené rozhodnutí zrušit. 
 
Odvolací  orgán  přezkoumal  napadené  rozhodnutí  v celém  rozsahu,  včetně  procesu,  který 
předcházel jeho vydání, a dospěl k následujícím závěrům. 

 

3/5 

Úvodem lze konstatovat, že účastník řízení setrvává na svém názoru, podle něhož subjektivní 
stránka trestného činu v podobě úmyslu je sama o sobě postačujícím kritériem k posouzení 
nezbytnosti  zpracování  citlivých  údajů  podle  § 65  odst.  5  a § 79  odst.  1  zákona  o Policii. 
S ohledem k výše uvedenému zároveň účastník řízení v podaném rozkladu žádným způsobem 
nepodává  vyjádření  ke  kritériím,  jejichž  zohlednění  bylo  správním  orgánem  i městským 
soudem označeno za stěžejní pro zařazení profilu DNA do Národní databáze DNA. 
 
Vzhledem  k principu  soudního  přezkumu  zákonnosti  rozhodnutí  správních  orgánů  by  bylo 
nežádoucí, aby se správní orgán vyjma výjimečné případy odchýlil od právního názoru soudu, 
a takové rozhodnutí by bylo nezákonné. To je na zákonné úrovni vyjádřeno § 78 odst. 5 zákona 
č. 150/2002  Sb.,  soudní  řád  správní,  a proto  správní  orgán  prvního  stupně  byl  při  svém 
rozhodování  plně  vázán  právním  názorem  městského  soudu  v rozsudku  čj. 3 A 86/2013-99, 
který byl následně potvrzen i rozsudkem Nejvyššího správního soudu čj. 8 As 134/2016-38.  
 
Pojem „nezbytnost“ je neurčitý právní pojem a při jeho posuzování podle § 79 odst. 1 zákona 
o Policii jakožto další podmínky vedle souvislosti s úkoly policie je třeba přihlédnout k účelu 
každého  jednotlivého  zpracování  osobních  údajů  policií,  v tomto  případě  účelu  Národní 
databáze DNA. Vzhledem ke skutečnosti, že úkoly policie jsou zákonem o Policii definovány 
příliš obecně, musí být ještě před rozhodnutím o vložení a uchování profilu v Národní databázi 
DNA posouzen  každý  případ  jednotlivě,  a to zejména  s ohledem na povahu trestného  činu. 
Ačkoliv ustanovení § 79 odst. 1 zákona o Policii již nepoužívá jakožto omezující kritérium pro 
zpracování citlivých údajů povahu trestného činu, jak činilo ustanovení § 42g odst. 3 zákona 
č. 283/1991 Sb., o Policii České republiky, je toto kritérium stále nejvýznamnějším hlediskem, 
na  základě  kterého  lze definovat  okruh  osob,  jejichž  profil bude do  Národní databáze  DNA 
zařazen, aby se nejednalo o zcela svévolný a náhodný postup.  Totožně se vyjádřil i městský 
soud v rozsudku čj. 10 A 30/2010-67, následně potvrzeném i rozsudkem Nejvyššího správního 
soudu  čj.  4  As  168/2013-40,  na  který  i sám  účastník  řízení  v rozkladu  odkazuje.  Povaha 
trestného činu je v tomto směru dána zejména významem chráněného zájmu, okolnostmi, za 
nichž byl  čin  spáchán, a faktickou  využitelností profilu  DNA  pro  odhalení  pachatele daného 
druhově vymezeného trestného činu. Městský soud v rozsudku čj. 3 A 86/2013-99 zdůraznil, 
že  významným  kritériem  pro  posouzení  nezbytnosti  zpracování  citlivých  údajů  v Národní 
databázi DNA je i závažnost trestného činu spočívající zejména v typovém stupni společenské 
škodlivosti  činu, způsobu  provedení  trestného  činu  a  s tím  související  pravděpodobnosti 
zanechání  biologické  stopy  na  místě  činu,  opakovanosti  útoku  či  recidivě  úmyslné  trestné 
činnosti.   
 
Vzhledem  k výše  uvedenému  nelze  přijmout  argument,  že  policie  dostatečným  způsobem 
zohledňuje  princip  proporcionality,  jestliže  na  základě  kriminologických  statistik  plošně 
zpracovává citlivé údaje všech osob, u nichž posuzuje výhradně subjektivní stránku trestného 
činu, neboť tím dochází ke značné redukci obligatorně posuzovaných kritérií. Na tomto místě 
nelze  akceptovat  ani  účastníkem  řízení  citovaný  názor  městského  soudu  z rozsudku  čj.  9  A 
92/2012-45, neboť je vytržen z kontextu celého rozsudku. Prvně, městský soud v uvedeném 
rozsudku  výslovně  navazuje  na  rozsudek  městského  soudu  čj.  10  A  30/2010-67  a rozsudek 
Nejvyššího  správního  soudu  čj.  4  As  168/2013-40,  aniž  by  jakkoliv  naznačoval,  že  je  jeho 
úmyslem se od názorů vyřčených v uvedených rozsudcích odchýlit, a jednak v uvedeném řízení 
byla posuzována zákonnost uchování profilu DNA pachatele, který byl pravomocně odsouzen 
za zločin podvodu podle § 209 odst. 1 a 5 písm. a) trestního zákoníku, kterého se měl dopustit 
opakovanými dílčími útoky, což značí, že chráněný zájem porušil opakovaně. Šlo tak o osobu, 
která by zřejmě naplnila i výše uvedená kritéria posouzení nezbytnosti uchování profilu DNA 

 

4/5 

v Národní databázi, a proto tento názor nelze zobecňovat na zpracování profilu DNA jakékoliv 
osoby.  Nadto  je  třeba  zdůraznit,  že  i Nejvyšší  správní  soud  v rozsudku  čj.  8 As 134/2016-38 
nepřímo vyslovil názor, že úmysl spáchání trestného činu je sám o sobě relevantním kritériem 
pouze z hlediska oprávněnosti sběru osobních, resp. citlivých údajů podle § 65 odst. 1 zákona 
o Policii, zatímco v rámci posuzování nezbytnosti dalšího zpracování je významné i posouzení 
charakteru spáchaného trestného činu. 
 
K námitce  ohledně  výše  uložené  sankce  je  třeba  uvést,  že  správní  orgán  zvážil  všechny 
rozhodné  skutečnosti  při  jejím  stanovení  a  v rozhodnutí  je  řádně  popsal.  Sankce  odráží 
charakter  citlivých  údajů,  délku  neoprávněného  zpracovávání  profilu  DNA  a profesionální 
postavení  subjektu  při  zpracování  osobních  údajů.  Skutečnost,  že  došlo  k nápravě 
protiprávního stavu a odstranění profilů dvou osob z databáze, nelze hodnotit jako polehčující 
okolnost, a to zejména s přihlédnutím k době jejich neoprávněného zpracování a provedení 
nápravy nikoliv z vlastní činnosti, ale až v návaznosti na upozornění ze strany Úřadu. 
 
Na základě všech výše uvedených důvodů odvolací orgán argumentaci účastníka řízení odmítl 
a po  celkovém  přezkoumání  neshledal  napadené  rozhodnutí  nezákonným  či  nesprávným. 
Neshledal  zde  ani  žádná  pochybení  v postupu  předcházejícímu  vydání  napadeného 
rozhodnutí. Proto odvolací orgán rozhodl tak, jak je uvedeno ve výroku tohoto rozhodnutí. 

 
 
Poučení: 

Proti  tomuto  rozhodnutí  se  podle  ustanovení  § 91  odst.  1  zákona 
č. 500/2004 Sb., správní řád, nelze odvolat. 

 
 
Praha 11. května 2018 
 
 

 

 
 
 
 

 

otisk úředního razítka 

JUDr. Ivana Janů 

předsedkyně Úřadu 

5/5 

