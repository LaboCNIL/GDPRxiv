ÚŘAD PRO OCHRANU OSOBNÍCH ÚDAJŮ 
Pplk. Sochora 27, 170 00 Praha 7 
tel.: 234 665 111, fax: 234 665 444 
posta@uoou.cz, www.uoou.cz  

*UOOUX00BMIEI* 

 
 
 
 
 
 
 
 
Čj. UOOU-01670/14-25 

 

 

 
 
 
 

ROZHODNUTÍ 

 
Předsedkyně Úřadu pro ochranu osobních údajů jako odvolací orgán příslušný podle § 2, § 29 
a § 32 zákona č. 101/2000 Sb., o ochraně osobních údajů a o změně některých zákonů, a podle 
§ 10 a § 152 odst. 2 zákona č. 500/2004 Sb., správní řád, rozhodla dne 31. ledna 2018 podle § 
152 odst. 6 písm. a), § 152 odst. 5 a § 90 odst. 1 písm. a) správního řádu takto: 
 
Rozhodnutí Úřadu pro ochranu osobních údajů čj. UOOU-01670/14-11 ze dne 18. dubna 2014 
se zrušuje a řízení se zastavuje.    
 

Odůvodnění 

 

Správní řízení pro podezření ze spáchání správního deliktu podle § 45 odst. 1 písm. h) zákona 
č.  101/2000  Sb.,  o  ochraně  osobních  údajů  a  o  změně  některých  zákonů,  v  souvislosti  se 
zpracováním  osobních  údajů  obsažených  v  záznamech  zachycujících  průběh  úkonů  Policie 
České republiky (dále jen „Policie“) při zadržení osoby bylo zahájeno oznámením Úřadu pro 
ochranu  osobních  údajů  (dále  jen  „Úřad“),  které  bylo  účastníku  řízení,  České  republice  – 
Ministerstvu  vnitra,  se  sídlem  Nad  Štolou  936/3,  170  00  Praha  7,  IČ:  00007064  (dále  jen 
„účastník řízení“), doručeno dne 17. února 2014. Podkladem pro zahájení řízení byl podnět 
předsedy Úřadu RNDr. Igora Němce ze dne 12. února 2014 a skutečnosti uvedené ve zjištěních 
Úřadu.   
 
Ze spisového materiálu vyplynulo, že XXXXXX, poskytl dne XXXXXX 2013 k odvysílání v pořadu 
České televize s názvem „Otázky Václava Moravce“, kterého se účastnil jako host, zkrácený 
audiovizuální záznam, který byl původně vyhotovený dne XXXXXX 2013 Policií při XXXXXX (dále 
„XXXXXX“). V tomto záznamu byly technickými prostředky rozostřeny tváře osob, které jsou 
na záznamu zachyceny.  
 
K tomu byl správním orgánem prvního stupně pořízen výtisk článku s názvem „XXXXXX“ ze dne 
XXXXXX  2013  zveřejněného  zpravodajským  portálem 
iDNES.cz,  a  to  včetně  stažení 
audiovizuálního  záznamu  ze  zadržení  XXXXXX  v  délce  trvání  4:18  minut,  který  je  součástí 
předmětného článku a byl převzat z pořadu „Otázky Václava Moravce“, neboť obsahuje záběr 

1/5 

 

na moderátora v poslední vteřině záznamu, o čemž byl vyhotoven úřední záznam (čj. UOOU-
01670/14-2 ze dne 17. února 2014). V článku bylo uvedeno, že celý záznam ze zadržení XXXXXX 
trvá zhruba 20 minut a že ve zkrácené podobě jej odvysílala Česká televize v pořadu „Otázky 
Václava Moravce“. Dále byl v těchto souvislostech v článku citován plk. Mgr. Robert Šlachta, 
ředitel Útvaru pro odhalování organizovaného zločinu Služby kriminální policie a vyšetřování, 
který uvedl v České televizi následující: „Byl to standardní postup, který děláme, nikdo nevběhl 
do bytu, nikdo nikde nemlátil, žádné beranidlo použito nebylo. To naprosto odmítám. Ty osoby 
v kuklách, jak vidíte, se okamžitě stahovaly a v žádném případě u toho zákroku nebyly,“ dodal 
s  tím,  že  nikdo  z  Útvaru  pro  odhalování  organizovaného  zločinu  při  zákroku  kuklu  neměl. 
K tomu bylo v článku konstatováno, že o vytloukání dveří beranidlem, skupině zakuklenců a 
nevybíravých  metodách  hovořil  XXXXXX,  její  dcery  i obhájce.  Dále  z  článku  vyplývá,  že 
plk. Mgr. Robert  Šlachta  uvedl,  že  záznam  Policie  zveřejňuje  jako  obranu  proti  neustálému 
napadání. Následně je zde plk. Mgr. Robert Šlachta citován takto: „Myslím, že nastala doba, 
po tom prošetření, abychom se začali i my aktivně bránit, protože já si nemyslím, že je tady 
nějaká možnost, abychom byli srovnáváni s gestapem, StB a hovadským chováním, jak jsem 
se  tento  týden  dočetl.  My  bychom  k  tomu  zveřejnění  nepřikročili,  bohužel  ale  po  těchto 
atacích,  kdy  nejsme  po  půl  roce  schopni  vysvětlit  svoji  činnost,  jsme  se  k  tomu  odhodlali, 
abychom  tomu  (atakům)  učinili  přítrž,“  konstatoval  plk.  Mgr.  Robert  Šlachta  s  tím,  že  celý 
záznam měl k dispozici bezpečnostní výbor Poslanecké sněmovny. V článku bylo dále uvedeno, 
že XXXXXX opakovaně označoval zadržení v médiích za neadekvátní. V časopisu Reflex o této 
události v týdnu vydání předmětného článku uvedl: „Bezúhonnou občanku, která nikdy nebyla 
spjata s násilnou trestnou činností (...), zatýká komando 12 zakuklených policistů.“  
 
Z úředního záznamu čj. UOOU-01670/14-3 ze dne 17. února 2014 vyplynulo, že na webových 
stránkách  České  televize  byl  ke  dni  zahájení  řízení  dostupný  záznam  televizního  pořadu 
s názvem  „Otázky  Václava  Moravce“  odvysílaný  dne  XXXXXX  2013.  Pořadu  se  jako  hosté 
účastnili  příslušníci  Policie  Robert  Šlachta,  ředitel  Útvaru  pro  odhalování  organizovaného 
zločinu a Milan Komárek, ředitel Útvaru pro odhalování korupce a finanční kriminality. Dále 
bylo z předmětného záznamu zjištěno, že v rámci diskuze vedené s výše jmenovanými hosty 
pořadu (tj. ve 2:06 až 48:37 minutě záznamu pořadu) na téma stav vyšetřování závažných kauz, 
situace  v  Policii  a  spolupráce  s  dalšími  orgány  činnými  v  trestním  řízení  byla  odvysílána 
zkrácená  verze  audiovizuálního  záznamu  pořízeného  ze  zatčení  XXXXXX  dne  XXXXXX  2013 
(tj. ve 27:59 až 32:17 minutě záznamu pořadu). Jak vyplynulo ze sdělení moderátora pořadu 
Václava Moravce, o zveřejnění záznamu bylo rozhodnuto s ohledem na veřejný zájem, kvůli 
razantní  kritice  XXXXXX.  Citace  obsažené  v  článku  s názvem  „XXXXXX“  zveřejněném  na 
zpravodajském portálu iDNES.cz, jak jsou popsány výše, přitom obsahově odpovídají tomu, co 
zaznělo v pořadu „Otázky Václava Moravce“.  
 
Na  základě  takto  zjištěného  stavu  věcí  pak  správní  orgán  prvního  stupně  vydal  rozhodnutí 
čj. UOOU-01670/14-11 ze dne 18. dubna 2014. V něm jednání účastníka řízení kvalifikoval jako 
porušení povinností uvedených v  § 13 odst. 1 zákona č. 101/2000 Sb. spočívající v nepřijetí 
opatření  zabraňujících  neoprávněnému  předání  zkráceného  a  upraveného  audiovizuálního 
záznamu  ze  zadržení  XXXXXX  České  televizi,  a  tedy  jako  spáchání  správního  deliktu  podle 
§ 45 odst. 1 písm. h) zákona č.101/2000 Sb., za což mu byla v souladu s § 45 odst. 3 zákona 
č. 101/2000 Sb. uložena pokuta ve výši 60.000 Kč. Rozhodnutí čj. UOOU-01670/14-11 ze dne 
18.  dubna  2014  pak  bylo  potvrzeno  rozhodnutím  předsedy  Úřadu  čj.  UOOU-01670/14-17 
ze dne 23. června 2014 (dále jen „rozhodnutí“). 
 

2/5 

 

Rozhodnutí ovšem účastník řízení napadl správní žalobou. Rozsudek Městského soudu v Praze 
čj.  5A  138/2014-38  ze  dne  2.  listopadu  2017  (ve  vyhotovení  tohoto  rozhodnutí  ovšem  je 
uvedeno datum 2. října 2017, což je nutno považovat za zřejmou nesprávnost) pak této správní 
žalobě vyhověl, a to tak, že rozhodnutí zrušil a věc vrátil Úřadu k dalšímu řízení.  
 
V rozsudku čj. 5A 138/2014-38 ze dne 2. listopadu 2017 (dále jen „rozsudek“) Městský soud 
v Praze  (dále  jen  „soud“)  především  připomenul,  že  ustanovení  §  8d  odst.  1  zákona 
č. 141/1961  Sb.,  o  trestním  řízení  soudním  (trestní  řád),  umožňuje  zveřejnění  informace, 
odůvodňuje-li to veřejný zájem, pokud převažuje nad právem na ochranu soukromí dotčené 
osoby.  Toto  ustanovení  trestního  řádu  zároveň  představuje  výjimku  ze  zákazu  zveřejňovat 
informace, který je zakotvený v ustanovení § 8a trestního řádu. V dané věci pak soud shledal, 
že na zveřejnění informace byl silný veřejný zájem. Přitom vzal v potaz celý kontext situace. 
Zadržení  XXXXXX  totiž,  jak  uvedl  soud,  bylo  podstatným  faktorem,  který  vedl  k  demisi 
premiéra, pádu celé vlády a následně k předčasným volbám do Poslanecké sněmovny. V reakci 
na zadržení a obvinění XXXXXX a dalších osob byly Policie a státní zastupitelství ve veřejném 
prostoru  obviňovány  ze  zapříčinění  pádu  vlády  a  nepřípustného  zasahování  do  politiky. 
Součástí kritiky Policie byla i neadekvátnost postupu při zadržení XXXXXX. Soud souhlasil s tím, 
že  situace  byla  natolik  vážná  a  vypjatá,  že  nebylo  možno,  aby  na  ni  Policie  nereagovala  a 
obviněním  se  nebránila.  V  důsledku  opakovaných  zveřejňovaných  výhrad  o  nevhodném 
postupu  při  zadržení  XXXXXX  hrozila  vážná  ztráta  důvěry  v Policii,  která  v  demokratickém 
právním  státu  má  zajišťovat  nestranné  dodržování  právních  předpisů  a  je  předním 
vykonavatelem  monopolu  státní  moci  na  používání  síly.  Pokud  veřejnost  ztratí  důvěru,  že 
Policie  postupuje  nestranně  a  s  respektem  k právům  osob,  mohlo  by  to  mít  dalekosáhlé 
důsledky  pro  fungování  právního  státu.  Jak  vyplývá  ze  spisového  materiálu,  Policie  na  tato 
obvinění reagovala skrze opakovaná slovní a písemná vyjádření, avšak kritika jejího postupu, 
včetně  postupu  při  zadržení  XXXXXX  přetrvávala.  Z  neadekvátnosti  postupu  Policii  stále 
obviňoval například  XXXXXX,  který  17.  června  2013  podal  demisi.  Za  této  situace  se  Policie 
rozhodla zveřejnit video ze zadržení XXXXXX. Učinila tak proto, aby důvěra v Policii nebyla dále 
snižována, jak uvedl ředitel Útvaru pro odhalování organizovaného zločinu, který vystoupil v 
pořadu,  v  němž  byl  videozáznam  zveřejněn.  Soud  tedy  došel  k  názoru,  že  zveřejnění  videa 
sledovalo veřejný zájem a § 8d odst. 1 trestního řádu obecně mohl být zákonným podkladem 
pro  jeho  zveřejnění.  K  tomu,  aby  zveřejnění  konkrétní  informace  bylo  tímto  ustanovením 
ospravedlněno,  ovšem  bylo  třeba  posoudit  i  to,  zda  tento  veřejný  zájem  převažoval  nad 
právem na ochranu soukromí dotčené osoby, zde XXXXXX. Soud přitom neměl žádných pochyb 
o tom, že zveřejnění videa do soukromého života XXXXXX skutečně zasáhlo.  
 
Zároveň  ale  došel  k  názoru,  že  zveřejnění  videozáznamu  bylo  způsobilé  dosáhnout  cíle 
obnovení důvěry v Policii a odmítl opačný názor Úřadu. Na daném videu totiž je vidět počátek 
zásahu, jeho konec a určitá část mezi tím. Po celou dobu zveřejněného záznamu se policisté i 
XXXXXX chovají klidně. Lze důvodně předpokládat, že pokud by v té části zadržení, která není 
součástí sestříhaného záznamu, došlo k nějaké exaltované situaci, tak by přítomné osoby ani 
na konci zásahu nepůsobily klidným dojmem, nezabývaly by se zajištěním přístupu psů k vodě 
a  XXXXXX  by  z  bytu  neodcházela  klidně  a  bez  použití  jakýchkoliv  donucovacích  prostředků. 
I sestříhané video bylo tedy schopno s velkou mírou důvěryhodnosti sdělit informaci o tom, 
jak  zadržování  XXXXXX  skutečně  probíhalo.  Z druhé  strany  soud  uvedl,  že  zveřejnění 
policejního videozáznamu ze zadržení osoby není standardním postupem, neboť zasahuje do 
soukromí  zadržené  osoby.  Tato  skutečnost  však  nemá  vliv  na  posouzení  splnění  kroku 
vhodnosti, ale jde až o otázku proporcionality v užším smyslu. Soud se pak ztotožnil s Úřadem 

3/5 

 

v tom smyslu, že sledovaného cíle by bylo možno lépe dosáhnout zveřejněním nesestříhaného 
videa.  Nicméně  to  by  zase  mohlo  narážet  na  otázku  přiměřenosti  zásahu  do  soukromí.  V 
každém případě, podle názoru soudu, však nelze dovodit, že sestříhané video nebylo vůbec 
způsobilé sledovaného cíle obnovení důvěry v Policii dosáhnout. V kroku potřebnosti totiž je 
třeba zkoumat, zda sledovaného cíle nebylo možno ve stejné nebo podobné míře dosáhnout 
jinými  prostředky,  které  by  méně  zasahovaly  do  základního  práva.  Úřad  v  tomto  kontextu 
nabídl dvě možnosti. Jednak slovní a písemné informování, a jednak přezkoumání nezávislými 
orgány. Slovní a písemné informování však nebylo schopno cíle dosáhnout v podobné míře. Je 
zásadní rozdíl mezi tím, pokud veřejnost na vlastní oči vidí, co se při zásahu Policie dělo, a tím, 
co  Policie  pouze  tvrdí,  že  se  dělo. Tvrzení  Policie  pak  není  schopno  stejným  ani  podobným 
způsobem  vyvrátit  podezření  o  nepřiměřeném  zásahu  Policie.  To  zvláště  za  situace,  kdy 
podezření je vysloveno právě v kontextu snižování důvěry v Policii. Stejně tak by sledovaného 
účelu nemohlo být dosaženo cestou přezkumu jinými orgány.  
 
Soud také odmítl názor, že by zveřejnění videozáznamu mělo nějaký negativní dopad na trestní 
řízení proti XXXXXX. Informace, že XXXXXX  byla zadržena, byla v té době již všeobecně známou 
informací,  o  které  samozřejmě  orgány  činné  v  trestním  řízení  věděly.  Ze  zveřejněného 
záznamu bylo možno se nad rámec již známých informací pouze dozvědět, jak k zadržení došlo. 
Tato  informace  však  žádným  způsobem  negativně  neovlivnila  presumpci  neviny  XXXXXX, 
nestrannost orgánů činných v trestním řízení, či jinak negativně neovlivnila řízení. Soud také 
vyslovil  souhlas  s  názorem  Úřadu,  že  zveřejnění  videozáznamu  je  citelnějším  zásahem  do 
soukromí  než  slovní  či  písemná  informace,  jelikož  rozsah  informací  a  intenzita  vjemu  je  při 
obrazovém záznamu vyšší než při jeho slovním popisu. Na druhou stranu však rozsah těchto 
vedlejších informací nebyl velký. Z videozáznamu se totiž veřejnost dozvěděla pouze to, jak 
vypadá  byt  XXXXXX.  Záběry  na  zařízení  bytu  jsou  minimální.  Kromě  pár  obrazů  na  stěně 
v předsíni a kuchyňské linky nic jiného vidět nebylo. Videozáznamem nebyly zveřejněny žádné 
velmi osobní informace ze života či bydliště XXXXXX. Pokud jde o informace, že tato má psy a 
dvě  dcery,  tak  ani  v  tom  soud  nespatřoval  nějakou  silně  osobní  informaci.  Navíc  tyto 
skutečnosti  byly  v  době  zveřejnění  videa  již  veřejně  známé.  Soud  dále  měl  za  zásadní,  že 
záznam  neukazuje  XXXXXX  v  žádné  choulostivé  či  nedůstojné  situaci.  Není  tak  způsobilý 
negativně ovlivnit její čest a důstojnost, tedy kromě samotné informace, že byla zadržena ve 
svém bytě ve večerních hodinách. To je však opět informace, která již byla známa a nebyla 
tedy zveřejněna předmětným videozáznamem. Soud  se ani nedomníval, že by XXXXXX byla 
zobrazena v nějakém velmi osobním, či neveřejném oblečení. Podle kritiků  Policie měla být 
zadržena  v  noční  košili.  Na  zveřejněném  videozáznamu  však  nic  takového  vidět  není.  Po 
otevření  dveří  je  vidět  jen  její  horní  polovina  těla  a  je  oblečená  do  pruhovaného  svršku 
s dlouhým rukávem. Z toho nelze dovodit, že jde o  noční košili, neboť se může také jednat 
o tričko s dlouhým rukávem. Následně je XXXXXX na záznamu již vidět pouze v bundě, ve které 
poté byt opustila. Rovněž je podstatné, že na záznamu je obličej XXXXXX rozostřen. Není tedy 
vidět výraz její tváře a její emoce, což by bylo větším zásahem do jejího soukromí. Podle soudu 
je  také  třeba  vzít  v  potaz,  že  XXXXXX  jako  nejbližší  spolupracovnice  premiéra  byla  osobou 
veřejného zájmu, která musí strpět intenzivnější zásahy do soukromí.  
 
Z rozsudku  tudíž  vyplynulo,  že  zásah  do  soukromí  XXXXXX  nebyl  velký,  zatímco  sledovaný 
legitimní  cíl  měl  velký  význam.  Policie  tak  byla  oprávněna  videozáznam  zveřejnit  v souladu 
s § 8d odst. 1 trestního řádu. Tím je a priori vyloučeno, aby mohlo dojít k porušení § 13 odst. 1 
zákona č. 101/2000 Sb., a tudíž i ke spáchání správního deliktu dle § 45 odst. 1 písm. h) zákona 
č. 101/2000 Sb.   

4/5 

 

 
Právním názorem vysloveným v rozsudku je Úřad, podle § 78 odst. 5 zákona č. 150/2002 Sb., 
soudní  řád  správní,  vázán.  Proto  odvolací  orgán  rozhodl,  jak  je  uvedeno  ve výroku  tohoto 
rozhodnutí.  Přitom  odvolací  orgán  přihlédl  i  k tomu,  že  tímto  bylo  vyhověno  původnímu 
rozkladu a zároveň nemůže být způsobena újma žádnému z účastníků řízení.  
               
     
Poučení: 

Proti  tomuto  rozhodnutí  se  podle  ustanovení  §  91  odst.  1  zákona 
č. 500/2004 Sb., správní řád, nelze odvolat. 

 

otisk úředního razítka 

JUDr. Ivana Janů 

předsedkyně 

 
 
Praha 31. ledna 2018 
 

 
 

 
 
 

 

 
 

 
 

 

5/5 

