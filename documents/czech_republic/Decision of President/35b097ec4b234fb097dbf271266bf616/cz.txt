ÚŘAD PRO OCHRANU OSOBNÍCH ÚDAJŮ 
Pplk. Sochora 27, 170 00 Praha 7 
tel.: 234 665 111, fax: 234 665 444 
posta@uoou.cz, www.uoou.cz  

*UOOUX00E5ATP* 

 

 

 

Čj. UOOU-00169/20-13 

 
 

 

 

 

 

ROZHODNUTÍ 

Předsedkyně  Úřadu  pro  ochranu  osobních  údajů  jako  odvolací  orgán  příslušný  podle  §  10 
a § 152 odst. 2 zákona č. 500/2004 Sb., správní řád, rozhodla podle ustanovení § 152 odst. 6 
písm. b) zákona č. 500/2004 Sb., správní řád, takto: 

Rozklad  podaný  společností  XXXXXX  proti  usnesení  Úřadu  pro  ochranu  osobních  údajů  čj. 
UOOU-00169/20-7 ze dne 3. března 2020, se zamítá a napadené usnesení se potvrzuje.  

Odůvodnění 

  Vymezení věci 

[1]  Usnesením Úřadu pro ochranu osobních údajů (dále jen „Úřad“) čj. UOOU-00169/20-7 
ze  dne  3.  března  2020  byla  zamítnuta  žádost  společnosti  XXXXXX  (dále  jen  „žadatel“), 
o nahlédnutí do spisu vedeného ve věci stížností na zasílání nevyžádaných obchodních sdělení, 
které byly vyhodnoceny jako jím zaslané obchodní sdělení. 

[2]  Žadatel požádal o nahlédnutí do spisu obsahující podněty směřující vůči němu, které 
již nebyly zařazeny do správního řízení, resp. rozhodnutí čj. UOOU-01734/19-60. K tomu uvedl, 
že má právo vědět, zda a jaká obviněná jsou proti němu vznášena a jaká případná pochybení 
má napravit. Smyslem nahlédnutí totiž mělo být předejít situaci, kdy správní orgán opakovaně 
zadržoval informace o podobných podáních, čímž fakticky znemožňoval případná pochybení 
napravit a minimalizovat tím dopady jak na subjekty údajů, tak i na samotného žadatele. Dále 
argumentoval, že se jej spis týká, přičemž je nepochybně veden za účelem zahájení správního 
řízení z moci úřední proti žadateli, na základě čehož měl za to, že naplnil předpoklady právního 
zájmu na nahlédnutí ve smyslu ustanovení § 38 odst. 2 zákona č. 500/2004 Sb., správní řád.  

 

1/6 

[3]  Úřad žádosti nevyhověl. V odůvodnění usnesení nejprve správní orgán prvního stupně 
konstatoval,  že  ve  věci  není  vedeno  žádné  správní  řízení,  čímž  je  vyloučena  aplikace  §  38 
odst. 1 správního řádu. Dále se zabýval tím, zda existoval právní či jiný vážný zájem žadatele 
na  nahlédnutí  do  spisu  v režimu  §  38  odst.  2  správního  řádu.  K tomuto  zdůvodnil,  že 
argumenty o ochraně subjektů údajů jsou liché, neboť ti se snažili domoci svých práv přímo po 
žadateli, nicméně jim nebylo vyhověno, a tak následně zvolili cestu ochrany prostřednictvím 
stížnosti  k dozorovému  orgánu.  Jsou  to  přitom  oni  sami,  kdo  rozhoduje,  jakým  způsobem 
chtějí  svá  práva  chránit.  Dále  uvedl,  že  po  řadě  správních  řízení  s  žadatelem,  kde  mu  byly 
nedostatky opakovaně vytýkány, měl své postupy v oblasti šíření obchodních sdělení náležitě 
upravit. Pokud se tak nestalo, snaha o ex post nápravu po podání stížnosti k Úřadu nezakládá 
právo nahlížet do spisu nezahájeného řízení. Současně odkázal na § 22 zákona č. 255/2012 Sb., 
o kontrole, podle něhož jsou z nahlížení vyloučeny dokumenty nebo jejich části, umožňující 
zjištění totožnosti osoby, která podala podnět ke kontrole. 

[4]  Žadatel se proti usnesení ohradil v zákonné lhůtě rozkladem. 

  Obsah rozkladu 

[5]  Žadatel nejprve shrnul dosavadní průběh komunikace s Úřadem a zdůvodnil, že žádost 
byla  vznesena  s ohledem  na  sankci  v rámci  rozhodnutí  čj.  UOOU-01734/19-60,  kdy  jako 
okolnost  pro  stanovení  výše  pokuty  byl  vzat  počet  porušení,  doba,  po  níž  k porušování 
docházelo,  a  v některých  případech  též  opakovanost  zaslání  témuž  adresátu  bez  platného 
souhlasu.  Dále  rozvedl  povinnost  dle  §  76  odst.  1  písm.  k)  zákona  č.  250/2016  Sb., 
o odpovědnosti za přestupky a řízení o nich, na jejímž základě usuzuje, že Úřad je povinen ve 
lhůtě 60 dní od obdržení podnětu tento podezřelému z přestupku postoupit a vyzvat k podání 
vysvětlení a neodloží-li věc v této lhůtě, zahájit přestupkové řízení. Žadatel se dále domnívá, 
že identita stěžovatele mu nejpozději v rámci žádosti o podání vysvětlení musí být odhalena, 
neboť  jen  tak  se  může  relevantně  vyjádřit.  Argument  správního  orgánu  prvního  stupně 
o ochraně  identity  stěžovatele  tak  považuje  za  nemístný.  Taktéž  odůvodnění  usnesení 
o neumožnění nahlížení do spisu má být pouze stručné a formální, a to založeném na jediném 
argumentu  –  absenci  zahájeného  řízení.  S ohledem  na  §  76  odst.  1  písm.  k)  zákona 
č. 250/2016 Sb. však má jít o argumentaci kruhem a jednání v rozporu se základními principy 
správní činnosti, neboť brání přístupu ke spravedlnosti, je netransparentní, nepředvídatelné 
a vykazuje znaky úřední svévole.  

[6]  Žadatel vyjádřil přesvědčení existence svého práva na přístup do spisu, neboť je spis 
veden proti němu, týká se jej, a má tak legitimní právo znát předmět vznášených obvinění, aby 
se  k nim  mohl  vyjádřit  a,  jak  lze  dovodit  z kontextu  odůvodnění  rozkladu,  vypořádat  je. 
Závěrem  poukázal  na  dílčí  judikaturu  dotýkající  se  nutnosti  postupu  orgány  veřejné  moci 
předvídatelným  a  transparentním  způsobem  za  aplikace  práva  s důrazem  na  právní  jistotu 
a spravedlivé  uspořádání  vztahů.  Na  tomto  dovozuje,  že  praktiky  Úřadu  jsou  nepřijatelné, 
a navrhuje  proto,  aby  bylo  napadené  usnesení  zrušeno  a  věc  vrácena  správnímu  orgánu 
prvního stupně k dalšímu řízení. 

  Posouzení orgánem druhého stupně 

[7]  Odvolací orgán na základě podaného rozkladu přezkoumal napadené usnesení v celém 

rozsahu, včetně procesu, který předcházel jeho vydání, a dospěl k následujícím závěrům. 

 

2/6 

[8]  Ustanovení § 38 správního řádu upravuje možnost nahlížet zde blíže  specifikovaným 
osobám do spisu. Spis ve smyslu správního řádu je potom blíže vymezen v jeho § 17 v zásadě 
jako  souhrn  dokumentů  týkající  se  téže  věci,  resp.  správního  řízení  či  postupu,  kde  je  na 
přiměřené použití odkazováno.1 Vést spis je povinností správního orgánu. Podle § 17 odst. 1 
věta  první  a  třetí  správního  řádu  platí:  „[v]  každé  věci  se  zakládá  spis;  [s]pis  tvoří  zejména 
podání,  protokoly,  záznamy,  písemná  vyhotovení  rozhodnutí  a  další  písemnosti,  které  se 
vztahují k dané věci.“ Tato úprava navazuje na úpravu v zákoně č. 499/2004 Sb., o archivnictví 
a spisové službě a o změně některých zákonů; podle § 65 odst. 1 věty první tohoto zákona: 
„[p]ři  vyřizování  dokumentů  se  všechny  dokumenty  týkající  se  téže  věci  spojí  ve  spis.“ 
Judikatura  a  odborná  literatura  k  vedení  spisu  dále  uvádí:  „správní  spis  tvoří  všechny 
dokumenty týkající se téže věci. Toto pravidlo se neuplatní pouze tehdy, stanoví-li zákon jinak. 
Je  to  ostatně  i  logické,  ve  spisu  musí  zůstat  vše,  co  svědčí  o  úkonech  správního  orgánu 
a účastníků řízení, neboť jde o materiální ‚stopu‘ postupu řízení.“2; „[s]oučástí spisu jsou jak 
dokumenty,  z  nichž  správní  orgán  přímo  vycházel,  tak  i  ty,  které  správnímu  orgánu  ‚příliš 
nepomohly‘,  případně  byly  získány  v  rozporu  se  zákonem.  S  obsahem  spisu  není  možné 
svévolně a účelově manipulovat.“3 Konečně v rozsudku čj. 8 As 236/2016–51 ze dne 28. června 
2017  dospěl  Nejvyšší  správní  soud  k  závěru,  že  součástí  správního  spisu  musí  být  též 
dokumenty  obdržené  či  vytvořené  ve  fázi  předcházející  zahájení  správního  řízení:  „Postup 
žalovaného, který podklady opatřené před zahájením správního řízení vedl v samostatném tzv. 
podnětovém  spise,  byl  správný  pouze  do  okamžiku  zahájení  správního  řízení.  Poté,  kdy 
žalovaný dospěl k závěru, že je nezbytné správní řízení zahájit, a také tak učinil, měl i nadále 
pokračovat ve vedení již založeného spisu, případně učinit podnětový spis součástí správního 
spisu, založeného při zahájení správního řízení.“ 

[9]  Z výše naznačeného, jakož i z odborné literatury,4 lze dovodit, že v rámci dokumentace 
úkonů  předcházejících  zahájení  řízení  je  spis  veden  toliko  v režimu  zákona  o  archivnictví 
a spisové službě (a souvisejících předpisů), nikoliv však ve smyslu § 17 správního řádu. Spis se 
stává spisem dle tohoto ustanovení či jeho součástí až okamžikem zahájení řízení. Judikatura 
však dovodila možnost získat informace o obsahu i těchto spisů, a to na základě žádosti podle 
zákona č. 106/1999 Sb., o svobodném přístupu k informacím, či v režimu nahlížení do spisu 
podle  §  38  správního  řádu.5  Nejvyšší  správní  soud  v posledně  zmíněných  rozsudcích  taktéž 
zdůraznil,  že  z objektivních  důvodů  absence  zahájeného  řízení  je  aplikace  § 38  odst.  1 
správního řádu vyloučena a přichází tak v úvahu pouze režim osoby prokazující právní zájem 
či jiný vážný důvod podle § 38 odst. 2 správního řádu. „Nejvyšší správní soud zdůrazňuje, že 
povinnost tvrzení a povinnost důkazní není ve vztahu k nahlížení do spisu podle § 38 odst. 2 
správního řádu samoúčelnou. Jsou to totiž právě skutečnosti uváděné žadatelem o nahlížení 
do  spisu  a  týkající  se  tvrzeného  právního  zájmu  či  jiného  vážného  důvodu,  které  správnímu 
orgánu  umožňují  posoudit,  zda  je  v  konkrétním  případě  na  místě  umožnit  žadateli  do  spisu 
                                                      
1 rozsudek NSS 2 As 418/2017 ze dne 30. května 2018: „Podle § 158 odst. 1 a § 177 odst. 2 správního řádu se na výkon kontrolní 
činnosti  podpůrně  uplatní  část  čtvrtá  správního  řádu  a  obdobně  též  ustanovení  části  první  a  v  §  154  správního  řádu 
vyjmenovaná ustanovení části druhé. Podle doktríny úprava týkající se vedení spisu (§ 17 správního řádu) nebo nahlížení do 
spisu (§ 38 správního řádu) sice není v § 154 správního řádu uvedena výslovně (nepoužije se tedy obdobně), ale uplatní se na 
ni nezbytnost jejího přiměřeného použití, pokud je to potřebné. Že to potřebné je, vychází z předpokladu, že i o vedení kontroly 
musí být veden správní spis. To předpokládá nejen § 17 správního řádu (hovořící o vedení spisu ve všech  ‘věcech’, nejen ve 
všech ‘řízeních’)“ 
2 rozsudek NSS čj. 1 Afs 58/2009-541 ze dne 31. března 2010 (2119/2010 Sb. NSS) 
3 Potěšil, L., Hejč, D., Rigel, F., Marek, D. Správní řád. Komentář. 1. vydání. Praha: C. H. Beck, 2015, s. 103-106. 
4 Vedral, J. Správní řád. Komentář. 2. vydání. Praha: Bova Polygon, 2012, s. 217-218 a 431-432 
5 viz např. rozsudky NSS čj. 8 As 81/2010-63 ze dne 29. července 2011 a čj. 8 As 80/2010-68 ze dne 28. února 2011  

 

3/6 

(příp. do jeho části) nahlédnout, nebo zda je případné poskytnout ochranu právům některého 
z účastníků, popřípadě dalších dotčených osob anebo veřejnému zájmu, a nahlédnutí do spisu 
žadateli s odkazem na překážku předvídanou § 38 odst. 2 správního řádu in fine neumožnit. 
(…)  Po  žalobkyni  bylo  možné  důvodně  požadovat,  aby  tvrdila  a  prokazovala  skutečnosti 
svědčící  o  naplnění  podmínky  právního  zájmu  či  jiného  vážného  důvodu,  a  umožnila  tak 
správním orgánům vážit, zda vyhovění žádosti o nahlížení do spisu (příp. jeho části) nebude 
v rozporu s právy jiných dotčených osob či veřejným zájmem, obzvláště pak tehdy, jednalo-li se 
v  daném  případě  o  žádost  podanou  osobou  podezřelou  před  vlastním  zahájením 
přestupkového  řízení,  kdy  by  tato  osoba  mohla  ze  spisu  seznat  obsah  vysvětlení  podaných 
jinými osobami.“6 

[10]  Existenci  právního  zájmu  či  jiného  vážného  důvodu  na  straně  žadatele  tak  nestačí 
pouze tvrdit, nýbrž je třeba i prokázat. Z výše citovaného rozsudku Nejvyššího správního soudu 
je též patrné, že sama skutečnost, že žadatelem je osoba podezřelá z přestupku, tedy osoba, 
proti níž je spis veden, není dostatečným důvodem, neboť i v takovém případě musí být důvod 
prokázán.  Za  takto  tvrzený  důvod  tak  lze  považovat  snahu  o  nápravu  vztahů  se  stěžovateli 
coby  subjekty  údajů  a  potom  především  minimalizaci  dopadů  na  žadatele  z pohledu 
(ne)pokračování  v protiprávním  jednání,  z něhož  je  podezřelý,  a  tím  nezvyšování  jeho 
společenské škodlivosti. 

[11]  V této  souvislosti  odvolací  orgán  především  zdůrazňuje,  že  šířit  obchodní  sdělení  ve 
smyslu § 2 písm. f) zákona č. 480/2004 Sb. na základě platného titulu a plnit veškeré související 
povinnosti jsou povinnosti vyplývající přímo ze zákona a jejich dodržování musí být zajištěno 
od  samého  počátku  činnosti.  Dodržování  zákonných  povinností  nelze  odkládat,  „dokud  si 
někdo  nebude  stěžovat“,  případně  do  upozornění  ze  strany  dozorového  orgánu.  Na  tomto 
místě nelze odhlédnout od faktu, že stížnosti na šíření obchodních sdělení žadatelem řeší Úřad 
dlouhodobě, přičemž nejde o ojedinělé excesy, čehož jsou důkazem jak předchozí řízení ve 
věci  neoprávněného  šíření  obchodních  sdělení  (např.  sp.  zn.  UOOU-03164/17  –  udělena 
pokuta  ve  výši  28.500  Kč,  UOOU-08227/18  –  udělena  pokuta  ve  výši  90.000  Kč, 
UOOU-01734/19 – udělena pokuta ve výši 350.000 Kč), tak  i méně formální upozornění ze 
strany  Úřadu,  která  byla  žadateli  zasílána,  než  bylo  přistoupeno  k  vedení  shora  uvedených 
správních  řízení  (např.  v  rámci  spisů  sp.  zn.  UOOU-00921/16,  UOOU-05638/16).  Též  nelze 
odhlédnout  od  skutečnosti,  že  velké  části  stížností  a  podnětů  na  šíření  obchodních  sdělení 
předcházely  výzvy  a  žádosti  samotných  příjemců  (stěžovatelů)  nevyžádaných  obchodních 
sdělení  vůči  žadateli,  aby  jim  sdělení  nebyla  zasílána,  nicméně  to  žadatel  nikterak 
nereflektoval.  Žadatel  si  tak  musí  být  ve  snaze  o  naplňování  souladu  s pravidly  pro  šíření 
obchodních  sdělení  svých  dlouhodobých  nedostatků  plně  vědom,  přičemž  však  jejich 
odstranění nemůže být vázáno na nutnost seznámení se s jednotlivými stížnostmi, které Úřad 
průběžně  dostává.  Odstraněním  těchto  nedostatků  dojde  taktéž 
i  k naplnění  zájmu 
stěžovatelů,  jejichž  ochranou  se  žadatel  v odůvodnění  rozkladu  zaštiťuje.  Jde  však  pouze 
o záštitu  zdánlivou,  neboť  nedovolali-li  se  příjemci  nevyžádaných  obchodních  sdělení  svých 
práv u šiřitele, je podání stížnosti k dozorovému orgánu plně legitimním postupem ochrany, 
jež  si  dobrovolně  zvolili  –  byť  jde  o ochranu  nepřímou  a  s ohledem  na  neexistenci 
veřejnoprávního subjektivního práva na zahájení řízení z moci úřední či jeho zahájení v určité 
lhůtě v zásadě nevymahatelnou.    

                                                      
6 rozsudek NSS čj. 8 As 80/2010-68 ze dne 28. února 2011 

 

4/6 

[12]  Za  lichý  argument  nepovažuje  odvolací  orgán  ani  poukaz  správního  orgánu  prvního 
stupně na ustanovení § 22 kontrolního řádu, jež stanoví: „Z nahlížení do spisu jsou vyloučeny 
dokumenty  nebo  jejich  části,  z  nichž  lze  zjistit  totožnost  osoby,  která  podala  podnět  ke 
kontrole.“  Přestože  se  žadatel  domnívá,  že  jakýkoliv  další  postup  Úřadu  ve  věci  nezbytně 
vyžaduje plné odhalení totožnosti všech stěžovatelů a obsahu jejich stížností, i v tomto případě 
vychází  z mylného  předpokladu.  Z kontextu  dosavadních  vyjádření  žadatele  vyplývá  zřejmá 
domněnka,  že  Úřad  má  být  stížnostmi  a  jejich  obsahem  nějakým  způsobem  vázán  a  další 
postup ve věci se tak nutně musí týkat stížností samotných. S ohledem na charakter stížností, 
jež jsou svojí povahou toliko podnětem k zahájení řízení z moci úřední, nemají samy o sobě na 
zahájení řízení, jeho průběh či rozsah žádný vliv. Nepředurčují ani typ řízení, jenž má být ve 
věci proveden, neboť právě i např. kontrola, jenž je zvláštním postupem kontrolního orgánu, 
při  němž  zjišťuje,  zda  a  jakým  způsobem  kontrolovaný  plní  povinnosti  vyplývající  z jiných 
právních předpisů či mu na základě těchto předpisů uložených (viz § 2 kontrolního řádu), je 
řízením zahajovaným z moci úřední. Stížnosti proto mohou sloužit jako pouhé „indikátory“, 
jakým  směrem  či  ve  vztahu  k jakým  povinnostem  kontrolu  vést.  Rozsah  kontrolovaných 
povinností však může stížnosti i značným způsobem převyšovat a v zásadě s jejich obsahem či 
podateli ani nemusí zcela napřímo souviset. Ochrana stěžovatelů dle § 22 kontrolního řádu tak 
má nepochybně svůj význam i v případě problematiky šíření obchodních sdělení.  

[13]  Pokud jde o údajnou povinnost zahájení řízení ve lhůtě 60dnů od obdržení stížnosti na 
základě § 76 odst. 1 písm. k) zákona č. 250/2016 Sb., je třeba především připomenout, že toto 
ustanovení  nepřikazuje  správnímu  orgánu  zahájit  řízení  z moci  úřední  v určené  lhůtě.  Jak 
popsal již správní orgán prvního stupně s odkazem na příslušnou judikaturu, řízení o přestupku 
může být zahájeno i po této lhůtě, neboť odložení v tomto případě není meritorním řešením 
věci.  Podezřelý  z přestupku  je  nadto  znám,  takže  jeho  případná  aplikace  je  i  vyloučena. 
Ve vztahu k došlým oznámením o podezření ze spáchání přestupku platí toliko povinnost dle 
§ 42 správního řádu, podle něhož správní orgán přijímá podněty k zahájení řízení z moci úřední 
a  požádá-li  o  to  podatel,  Úřad  jej  ve  lhůtě  30  dnů  informuje,  jak  s oznámením  naložil. 
S ohledem na množství stížností, jež proti žadateli průběžně přichází Úřadu v nepravidelných 
intervalech, není ani za dodržení principů správního práva na rychlost a ekonomičnost řízení, 
jakož  i  snahu  o  minimalizaci  zásahů  do  práv  všech  dotčených  osob,  tj.  včetně  žadatele 
a případných stěžovatelů, neustálé zahajování řízení, jejich nekonečné rozšiřování či vedení 
množství  paralelních  řízení  dobře  možné.  To  nelze  překonat  ani  potenciálním  snížením 
závažnosti  protiprávního  jednání  žadatele,  neboť  jak  bylo  již  uvedeno  výše,  absencí 
okamžitého  nástupu  právní  odpovědnosti  coby  sekundární  povinnosti  nelze  odůvodňovat 
neplnění  povinností  primárních.  Ty  musí  být  dodrženy  bezvýhradně  a  nadto  na  nutnost 
respektu  k nim  byl  žadatel  opakovaně  a  dlouhodobě  upozorňován,  a  to  nejen  ze  strany 
dozorového orgánu, nýbrž též i ze strany stěžovatelů, kteří se často snaží svých práv dovolat 
prvně vůči němu, bohužel však bezvýsledně. 

[14]  Lze  tedy  shrnout,  že  odvolací  orgán  argumentaci  žadatele  odmítl  a  po  celkovém 
přezkoumání neshledal napadené rozhodnutí nezákonným a neshledal ani žádná pochybení 
v postupu předcházejícímu vydání tohoto rozhodnutí.  

 

 

 

5/6 

Poučení: Proti tomuto rozhodnutí se podle ustanovení § 91 odst. 1 zákona č. 500/2004 Sb., 

správní řád, nelze odvolat. 

 

Praha 2. července 2020 

 

 

 

otisk úředního razítka 

 

JUDr. Ivana Janů 

předsedkyně 

(podepsáno elektronicky) 

6/6 

