ÚŘAD PRO OCHRANU OSOBNÍCH ÚDAJŮ 
Pplk. Sochora 27, 170 00 Praha 7 
tel.: 234 665 111, fax: 234 665 444 
posta@uoou.cz, www.uoou.cz  

 
 

 

ROZHODNUTÍ 

*UOOUX00ELOPR* 

Čj. UOOU-02022/20-24 

 

Předseda Úřadu pro ochranu osobních údajů jako odvolací orgán příslušný podle § 10 a § 152 
odst. 2 zákona č. 500/2004 Sb., správní řád, rozhodl podle ustanovení § 152 odst. 6 písm. b) 
zákona č. 500/2004 Sb., správní řád, takto: 

Rozklad obviněného, XXXXXX, se sídlem XXXXXX proti rozhodnutí Úřadu pro ochranu osobních 
údajů  čj. UOOU-02022/20-11  ze  dne  4.  srpna  2020,  se  zamítá  a  napadené  rozhodnutí  se 
potvrzuje. 

Odůvodnění 

  Vymezení věci 

[1]  Podkladem  pro  řízení  ve  věci  podezření  ze  spáchání  přestupku  podle  §  62  odst.  1 
písm. b) zákona č. 110/2019 Sb., o zpracování osobních údajů, v souvislosti s neoprávněným 
zveřejňováním  osobních  údajů    na  webových  stránkách  dostupných  na  internetové  adrese 
XXXXXX byl spisový materiál shromážděný na základě podnětů doručených Úřadu pro ochranu 
osobních údajů (dále jen „Úřad“), týkajících se možného porušení povinností při zpracování 
osobních údajů obviněným,  XXXXXX, se sídlem XXXXXX  (dále jen „obviněný“).    

[2]  Ze spisového materiálu bylo zřejmé, že obviněný na předmětných webových stránkách 
v přesně  nezjištěné  době,  nejméně  však  ode  dne  11.  května  2020,  a  to  minimálně  do  dne 
23. června 2020, uveřejnil dokumenty obsahující osobní údaje třiceti subjektů údajů v různém 
rozsahu sestávající vesměs ze jména, příjmení, titulu, rodného čísla, rodného příjmení, data 
narození,  adresy  trvalého  pobytu  a  dalších  informací  uvedených  v rámci  jednotlivých 
dokumentů,  aniž  by  tomuto  zpracování  svědčil  některý  z právních  titulů  podle  nařízení 
Evropského  parlamentu  a  Rady  (EU) 2016/679  ze  dne  27.  dubna  2016  o  ochraně  fyzických 
osob v souvislosti se zpracováním osobních údajů a o volném pohybu těchto údajů a o zrušení 
směrnice 95/46/ES (dále „obecné nařízení“).  

[3]  Z uvedeného  důvodu  proto  správní  orgán  prvního  stupně  vydal  příkaz  čj.  UOOU-
02022/20-5  ze  dne  23. června  2020,  jímž  bylo  jednání  obviněného  kvalifikováno  jako 
přestupek  podle  §  62  odst.  1  písm.  b)  zákona  č.  110/2019  Sb.  a  zároveň  byla  obviněnému 
uložena pokuta ve výši 150 000 Kč.  Uvedený příkaz však byl posléze zrušený na základě odporu 
obviněného. 

 

1/4 

[4]  Výsledkem  pokračujícího  řízení  o  přestupku  pak  bylo  vydání  rozhodnutí  čj.  UOOU-
02022/20-11 ze dne 4. srpna 2020 (dále jen „rozhodnutí“), jímž ovšem obviněný byl opětovně 
uznán vinným ze spáchání přestupku podle § 62 odst. 1 písm. b) zákona č. 110/2019 Sb. a byla 
mu  uložena  pokuta  ve  výši  150 000  Kč,  neboť  porušil  některou  ze  základních  zásad  pro 
zpracování osobních údajů podle čl. 5 až 7 nebo 9 obecného nařízení, čehož se jako správce 
osobních údajů dopustil tím, že  minimálně ode dne 11. května 2020, a to nejméně do dne 
23. června  2020  uveřejnil  dokumenty  obsahující  osobní  údaje  třiceti  ve  výroku rozhodnutí 
vyjmenovaných subjektů údajů v různém rozsahu sestávající vesměs ze jména, příjmení, titulu, 
rodného čísla, rodného příjmení, data narození, adresy trvalého pobytu a dalších informací 
obsažených  v jednotlivých  ve  výroku rozhodnutí  uvedených  dokumentech,  aniž  by  tomuto 
zpracování svědčil některý z právních titulů podle čl. 6 odst. 1 obecného nařízení. Pro úplnost 
nutno  doplnit,  že  zřejmé  nesprávnosti  ve  výroku  i  odůvodnění  písemného  vyhotovení 
rozhodnutí  byly  v souladu  s ustanovením  §  70  správního  řádu  opraveny  prostřednictvím 
vydání  rozhodnutí  čj.  UOOU-02022/20-18  ze  dne  11.  září  2020  a  rozhodnutí  čj.  UOOU-
02022/20-19 ze dne 14. října 2020.       

[5]  Proti rozhodnutí se však obviněný ohradil několikrát doplňovaným rozkladem.  

  Obsah rozkladu 

[6]  V rozkladu  obviněný  především  připomenul  blíže  nijak  nespecifikované  usnesení 
dozorujícího  státního  zástupce  XXXXXX,  podle  něhož  má  být  celý  server  obviněného 
výsledkem vážné duševní poruchy, a tudíž obviněnému nelze ukládat jakékoli sankce nebo na 
něm nelze požadovat žádné výmazy informací, přičemž k žádnému zveřejnění nemělo dojít.   

[7]  Dále, jak obviněný uvedl, Úřad si odůvodnění upravuje nikoli podle právních nároků, 
ale  především  podle  stylistické  argumentace  obviněného.  Nejprve  se  totiž  mělo  jednat 
„o nějaký  nahodilý  údaj,  který  je  však  součástí  základního  práva  na  veřejný  proces“. 
V okamžiku, kdy ale obviněný použil argumentaci o šíření veškerých osobních údajů ze strany 
katastrálních úřadů, Úřad měl argumentovat, že „se jedná o všechny informace o čemkoliv“, 
což by vedlo ke zrušení veřejnoprávního zpravodajství včetně internetu.    

[8]  Obviněný také  upozornil, že v jednom řízení s Úřadem byl úspěšný, přičemž probíhá 
řízení  o  odškodnění.  Proto  obviněný  žádá,  aby  jej  Úřad  již  neobtěžoval  vedením  dalších 
procesů.    

[9]  Rozklad  pak  obsahuje  řadu  vulgarit,  která  však  v rámci  toto  řízení  nemají  žádnou 

relevanci.           

[10]  Obviněný proto navrhl napadené rozhodnutí zrušit v celém rozsahu.        

  Rozhodné právo 

[11]  Ustanovení čl. 6 odst. 1. obecného nařízení zní: „Zpracování je zákonné, pouze pokud 

je splněna nejméně jedna z těchto podmínek a pouze v odpovídajícím rozsahu: 

a)  subjekt  údajů  udělil  souhlas  se  zpracováním  svých  osobních  údajů  pro  jeden  či  více 
konkrétních účelů; 

b) zpracování je nezbytné pro splnění smlouvy, jejíž smluvní stranou je subjekt údajů, nebo 
pro provedení opatření přijatých před uzavřením smlouvy na žádost tohoto subjektu údajů; 

 

2/4 

c) zpracování je nezbytné pro splnění právní povinnosti, která se na správce vztahuje; 

d) zpracování je nezbytné pro ochranu životně důležitých zájmů subjektu údajů nebo jiné 
fyzické osoby; 

e)  zpracování  je  nezbytné  pro  splnění  úkolu  prováděného  ve  veřejném  zájmu  nebo  při 
výkonu veřejné moci, kterým je pověřen správce; 

f) zpracování je nezbytné pro účely oprávněných zájmů příslušného správce či třetí strany, 
kromě případů, kdy před těmito zájmy mají přednost zájmy nebo základní práva a svobody 
subjektu  údajů  vyžadující  ochranu  osobních  údajů,  zejména  pokud  je  subjektem  údajů 
dítě.“ 

[12]  Ustanovení § 62 odst. 1 písm. b) zákona č. 110/2019 Sb. zní: „Správce nebo zpracovatel 
podle  hlavy  II  se  dopustí  přestupku  tím,  že….    b)  poruší  některou  ze  základních  zásad  pro 
zpracování osobních údajů podle čl. 5 až 7 nebo 9 nařízení Evropského parlamentu a Rady (EU) 
2016/679“. 

 Posouzení orgánem druhého stupně 

[13]  Odvolací  orgán  na  základě  podaného  rozkladu  přezkoumal  napadené  rozhodnutí 
v celém  rozsahu,  včetně  procesu,  který  předcházel  jeho  vydání,  a  nejprve  se  zabýval 
argumentací obviněného. 

[14]  Především shledal, že argumentace obviněného v rámci podaného rozkladu postrádá 
logickou konzistenci a také, jak již bylo uvedeno výše, obsahuje řadu vulgarit, jimiž se odvolací 
orgán i vzhledem k jejich irelevanci nehodlá jakkoli zabývat.          

[15]  Přes výše uvedené odvolací orgán konstatoval, že argumentace obviněného ohledně 
účelového přizpůsobování odůvodnění ani duševní poruchy nebyla nijak doložena a nemá ani 
žádnou oporu ve spisovém materiálu. Stejně tak, jak vyplývá především z úředního záznamu 
čj. UOOU-02022/20-3 ze dne 11. května 2020 pořízeného správním orgánem prvního stupně, 
je nepochybné, že obviněným byly předmětné osobní údaje zveřejněny. 

 

[16]  Co se týká zveřejněných výpisů z katastru nemovitostí, ten je sice veřejným seznamem.  
Nicméně zároveň je nutno připomenout § 53 zákona č. 256/2013 Sb., o katastru nemovitostí, 
podle  něhož  je  možno  předmětné  údaje  použít  jednak  v  souladu  s  §  1  odst.  2  zákona 
č. 256/2013  Sb.,  tedy  k ochraně  práv  k  nemovitostem,  pro  účely  daní,  poplatků  a  jiných 
obdobných peněžitých plnění, k ochraně životního prostředí, k ochraně nerostného bohatství, 
k  ochraně  zájmů  státní  památkové  péče,  pro  rozvoj  území,  k  oceňování  nemovitostí  a  pro 
účely  vědecké,  hospodářské  a  statistické,  včetně  tvorby  souvisících  informačních  systémů, 
přičemž  tento  rámec  obviněný  zjevně  překročil.  Dále  by  bylo  možno  podle  §  53  zákona 
č. 256/2013  Sb.  údaje  z katastru  šířit  za  splnění  podmínek  prováděcího  předpisu  a  se 
souhlasem  Českého  úřadu  zeměměřičského  a  katastrálního,  nicméně  obviněný  žádný 
takovýto souhlas nedoložil.  

 

[17]  Odvolací orgán také připomíná, že předchozí, resp. další řízení vedená ze strany Úřadu 
vůči obviněnému nemají na toto řízení žádný přímý vliv. Obviněný nadto na základě zrušení 
jednoho  z výroků  rozhodnutí  čj.  UOOU-09787/18-11  ze  dne  19.  prosince  2018  mylně 
vyvozuje, že byl v předmětném řízení zcela úspěšný. 

 

3/4 

 

[18]  Celkově pak odvolací orgán v souladu se správním orgánem prvního stupně neshledal 
žádný  relevantní  právní  titul  svědčící  předmětnému  zpracování.  Obviněný  především 
nedoložil  žádný  souhlas  subjektu  údajů.  Předmětné  zveřejnění  osobních  údajů  také  nelze 
kvalifikovat  podle  čl.  6  odst.  1  písm.  c)  a  e)  obecného  nařízení  jako  zpracování,  které  je 
nezbytné  pro  plnění  úkolů  uložených  zákonem  anebo  pro  výkon  úkolu  prováděného  ve 
veřejném zájmu či pro výkon veřejné moci. Takovéto zpracování by totiž muselo být založeno 
dalším  doplňkovým  právním  titulem.  Jím  je  i  §  17  zákona  č.  110/2019  Sb.  umožňující 
zpracovávat  osobní  údaje  pro  novinářské  účely  (resp.  posledně  uvedené  ustanovení 
představuje právní titul pro veřejnoprávní zpravodajství včetně internetu), pokud lze dospět 
k závěru, že v dané věci existuje legitimní zájem na tom, aby se osobní údaje staly  součástí 
veřejné diskuse. To platí především, pokud jsou dotčeny osoby veřejně činné v souvislosti se 
svou  veřejnou  činností.  Nic  takového  však  v traktovaných  případech  nelze  ani  doložit,  ani 
vyvozovat.  Dále by přicházelo v úvahu zpracování na základě čl. 6 odst. 1 písm. f) obecného 
nařízení, bylo-li by nezbytné pro ochranu určitých relevantních zájmů. Ty však nelze chránit 
prostřednictvím  zveřejnění  osobních  údajů,  jak  jej  praktikoval  obviněný,  ale  výhradně 
prostřednictvím příslušných řízení. Použití předmětných osobních údajů ryze v rámci těchto 
řízení,  tedy  v rámci  řádného  projednávání  trestněprávní  nebo  občanskoprávní  věci,  by  pak 
primárně  bylo  v souladu  s obecným  nařízením,  což  ostatně  konstatoval  i  správní  orgán 
prvního stupně.   

 

[19]  Dále odvolací orgán po celkovém přezkoumání neshledal v postupu správního orgánu 
prvního  stupně  žádná  pochybení  způsobující  nezákonnost  rozhodnutí.  Zejména  se  mu  jeví 
jako přiměřená výše pokuty vyměřené při samé dolní hranici sazby. 

 

[20]  Ze všech výše uvedených důvodů proto odvolací orgán rozhodl tak, jak je uvedeno ve 

výroku tohoto rozhodnutí.  
 

Poučení: 

Proti  tomuto  rozhodnutí  se  podle  ustanovení  §  91  odst.  1  zákona 
č. 500/2004 Sb., správní řád, nelze odvolat. 

 
 
Praha 4. března 2021 

 

 
 

  
 

 

otisk úředního razítka 

Mgr. Jiří Kaucký 

předseda 

(podepsáno elektronicky) 

4/4 

