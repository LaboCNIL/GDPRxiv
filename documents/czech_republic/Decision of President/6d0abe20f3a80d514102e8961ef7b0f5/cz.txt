ÚŘAD PRO OCHRANU OSOBNÍCH ÚDAJŮ 
Pplk. Sochora 27, 170 00 Praha 7 
tel.: 234 665 111, fax: 234 665 444 
posta@uoou.cz, www.uoou.cz  

*UOOUX00DKE1V* 

 
 
 
Čj. UOOU-01129/19-22 

 

 
 
 
 
 
 
 

ROZHODNUTÍ 

 
Předsedkyně  Úřadu  pro  ochranu  osobních  údajů  jako  odvolací  orgán  příslušný  podle  §  10 
a § 152 odst. 2 zákona č. 500/2004 Sb., správní řád rozhodla podle ustanovení § 152 odst. 6 
písm. a), § 152 odst. 5 a § 90 odst. 1 písm. a) zákona č. 500/2004 Sb., správní řád, takto: 
 
Rozhodnutí Úřadu pro ochranu osobních údajů čj. UOOU-01129/19-16 ze dne 10. června 2019 
se zrušuje a řízení se zastavuje. 
 

 

Odůvodnění 

 
Úřadu pro ochranu osobních údajů (dále jen „Úřad“) byla usnesením Městského úřadu Kuřim, 
čj.  MK/3142/19/KÚ  ze  dne  19.  února  2019  postoupena  k projednání  věc  pana  XXXXXXX, 
narozeného  dne  XXXXXXXX,  bytem  XXXXXXXX  (dále  „obviněný“).  Z  příslušného  spisového 
materiálu vyplynulo, že obviněný zveřejnil dne 8. srpna 2018 ve 14:23 a ve 14:51 hodin jako 
registrovaný uživatel „XXXXXXX“, pod článkem s názvem „Osahával kolegyni, teď se soudí o 
místo“  umístěným  na  webovém  portálu  www.novinky.cz  dva  komentáře.  Jeden  z  nich  měl 
obsahovat osobní údaje XXXXXXXX, konkrétně to, že XXXXXXX měla před 15 lety zkusit poprvé 
podat trestní oznámení o znásilnění na svého nadřízeného v minulém působišti ve Zlíně a dále 
informaci, že ji měl státní zástupce označit jako nevěrohodnou, přičemž nebyl nikdo odsouzen. 
 
Zveřejněné informace měl obviněný získat ze spisového materiálu vedeného v trestním řízení 
pod sp. zn. 4 T 73/2017, a to z části, která se týkala dřívějšího řízení a byla pouze neveřejnou 
přílohou  zmíněného  spisu.  V této  souvislosti  je  nutno  zvláště  podotknout,  že  na  základě 
soudního řízení vedeného u Městského soudu v Brně pod sp. zn. 4 T 73/2017 byl obviněný 
odsouzen  pro  dvojnásobný  přečin  znásilnění  a  v jeho  rámci  se  obviněný  snažil  XXXXXX 
znevěrohodnit  poukázáním  na  jinou  věc,  která  byla  řešena  v  dávnější  minulosti.  Příslušný 
trestní spis vedený u Okresního státního zastupitelství ve Zlíně se stal přílohou trestního spisu 
ve věci obviněného právě na základě vyžádání obviněného.    
 
Správní orgán prvního stupně na základě takto zjištěného stavu věci vydal  příkaz čj. UOOU-
01129/19-5 ze dne 19. března 2019, jímž bylo jednání obviněného kvalifikováno jako spáchání 

 

1/5 

přestupku podle § 44a odst. 1, 3 zákona č. 101/2000 Sb., o ochraně osobních údajů a o změně 
některých zákonů, za což mu byl uložen správní trest napomenutí.  Řádně podaným odporem 
však byl uvedený příkaz zrušen a správní orgán prvního stupně Úřadu pokračoval ve správním 
řízení. 
 
Na  základě  jeho  výsledků  pak  správní  orgán  prvního  stupně  vydal  rozhodnutí  čj.  UOOU-
01129/19-16 ze dne  10.  června 2019  (dále  jen „rozhodnutí“),  jímž  obviněného  ve  výroku  I. 
uznal  vinným  ze  spáchání  přestupku  podle  §  44a  odst.  1,  3  zákona  č.  101/2000  Sb.,  neboť 
předmětným  jednáním  porušil  prostřednictvím  veřejně  přístupné  počítačové  sítě  zákaz 
zveřejnění osobních údajů stanovený zvláštním právním předpisem, a to ve formě nepřímého 
úmyslu.  V této  souvislosti  správní  orgán  prvního  stupně    především  uvedl,  že  předmětným 
jednáním byla XXXXXX identifikována jako poškozená trestným činem znásilnění podle § 185 
zákona č. 40/2009 Sb., trestní zákoník, čímž došlo k porušení povinnosti stanovené v § 8b odst. 
2 zákona č. 141/1961 Sb., trestní řád, podle něhož nikdo nesmí v souvislosti s trestným činem 
spáchaným  na  poškozeném  jakýmkoli  způsobem  zveřejnit  informace  umožňující  zjištění 
totožnosti poškozeného, který je osobou mladší 18 let nebo vůči němuž byl spáchán trestný 
čin  vraždy,  zabití,  některý  z  trestných  činů,  kterým  byla  způsobena  těžká  újma  na  zdraví, 
trestný čin ohrožení pohlavní nemocí, některý z trestných činů proti těhotenství ženy, trestný 
čin  obchodování  s  lidmi,  některý  z  trestných  činů proti  lidské  důstojnosti  v sexuální  oblasti, 
trestný čin opuštění dítěte nebo svěřené osoby, týrání svěřené osoby, týrání osoby žijící ve 
společném  obydlí,  únosu  dítěte  a  osoby  stižené  duševní  poruchou  nebo  nebezpečného 
pronásledování. Z uvedených důvodů byl výrokem II. rozhodnutí obviněnému uložen správní 
trest  napomenutí  a  výrokem  III.  rozhodnutí  byla  obviněnému  uložena  povinnost  uhradit 
náklady řízení. 
 
Naproti tomu řízení s obviněným o přestupku podle § 44a odst. 1, 3 zákona č. 101/2000 Sb., 
který měl spáchat tím, „že ač byl obviněný o své povinnosti mlčenlivosti řádně poučen zveřejnil 
dne 8. srpna 2018 na webovém portále www.novinky.cz  komentář obsahující osobní  údaje 
XXXXXX,  které  získal  z  veřejně  nepřístupné  části  trestního  spisu,  který  byl  součástí  jiného 
spisového materiálu sp. zn. 4 T 73/2017“, čímž měl porušit povinnost stanovenou v § 8b odst. 1 
zákona č. 141/1961 Sb. bylo výrokem IV. rozhodnutí zastaveno, neboť spáchání tohoto skutku 
nebylo obviněnému prokázáno. 
 
Výroky I., II. a III. rozhodnutí ovšem byly napadeny řádným rozkladem obviněného. V něm bylo 
především uvedeno, že správní orgán prvního stupně vycházel z nesprávných a nepodložených 
skutkových  zjištění,  když  uvedl,  že  zveřejněné  údaje  měl  obviněný  získat  ze  spisového 
materiálu  vedeného  v  trestním  řízení  pod  sp.  zn.  4  T  73/2017,  a  to  z  části,  která  se  týkala 
dřívějšího řízení a byla pouze neveřejnou přílohou zmíněného spisu. Dále obviněný zdůraznil, 
že  jméno  XXXXXX  v rámci  diskuse  nebylo  uvedeno  a  má  proto  za  to,  že  nemohlo  dojít  k 
identifikování  její  osoby  informacemi  uvedenými  v  komentáři  k článku.  Jak  také  obviněný 
uvedl, nebylo předmětem dokazování, zda XXXXXX podávala nějaké trestní oznámení ve Zlíně 
ani to, zda věc byla rozhodována u soudu. Dále v komentáři nebyla uvedena spisová značka, 
také absentuje přesná skutková podstata trestného činu, stejně tak nebylo zohledněno časové 
hledisko  případu,  který  se  měl  odehrát  před  15  lety  a  není  ani  postaveno  na  jisto,  kdo 
komentář  fyzicky  psal.  Z uvedených  důvodů  obviněný  navrhl  rozhodnutí  v napadené  části 
zrušit a řízení zastavit. 
 

 

2/5 

Odvolací  orgán  přezkoumal  rozhodnutí  v  celém  rozsahu  a  zabýval  se  i  argumentací 
obviněného. 
 
V této souvislosti odvolací orgán především uvádí, že je třeba odmítnout tvrzení obviněného, 
podle nichž nebylo postaveno na jisto, kdo komentář fyzicky psal. Ze spisového materiálu, jak 
ostatně uvedlo i napadené rozhodnutí, konkrétně z odpovědi na žádost o poskytnutí informací 
k webovému portálu www.novinky.cz od provozovatele tohoto portálu společnosti Seznam.cz, 
a.s., vyplynulo, že účet „XXXXXX“ byl vytvořen uživatelem e-mailové adresy XXXXXX, přičemž 
registrační údaje k této e-mailové adrese jsou následující: jméno – XXXXXXX, rok narození – 
XXXXXX,  pohlaví  –  muž,  datum  založení  e-mailové  adresy  –  10.  srpna  2004.  Současně  byly 
společností  Seznam.cz,  a.s.,  poskytnuty  IP  adresy  (185.149.128.27;  185.149.130.160  a 
176.74.139.221),  ze  kterých  bylo  k  předmětnému  portálu  v  čase  uveřejnění  komentáře 
přistupováno.  První dvě IP  adresy  jsou  adresy  českého  poskytovatele,  třetí  IP  adresa  náleží 
providerům  z  Polska,  Brazílie  a  Argentiny,  což  ukazuje  na  použití  anonymizéru.  Na  základě 
zjištění  IP  adres  byl  Městským  soudem  v  Brně  dne  21.  listopadu  2018  vydán  příkaz  všem 
fyzickým  a  právnickým  osobám  provozujícím  telekomunikační  činnost  a  poskytující 
telekomunikační služby na území České republiky, aby poskytly údaje o uživatelích IP adres, 
které  dodala  společnost  Seznam.cz,  a.s.  U  IP  adres  185.149.128.27  a  185.149.130.160  byl 
zjištěn koncový uživatel XXXXXX a adresa připojení XXXXXX. U IP adresy 176.74.139.221 byl 
zjištěn uživatel společnost XXXXXX. Z takto zjištěného stavu věci je možno spolehlivě vyvodit 
závěr, že původcem předmětného komentáře je obviněný. 
 
Dále  odvolací  orgán  připomíná,  že  z hlediska  povinnosti  uložené  ustanovením  §  8b  odst.  2 
zákona  č.  141/1961  Sb.,  o  jejíž dodržování  se  v tomto případě  jedná,  je zdroj zveřejněných 
informací zcela  irelevantní.  Zabývat  se  tím, zda  zveřejněné  informace  pochází  ze  spisového 
materiálu vedeného v trestním řízení pod sp. zn. 4 T 73/2017 či nikoli, proto zcela postrádá na 
smyslu.  Zdroj  informací  by  byl  relevantní  pro  případ  řízení  o  přestupku  ohledně  porušení 
povinnosti stanovené v § 8b odst. 1 zákona č. 141/1961 Sb., nicméně předmětné řízení bylo 
výrokem IV. rozhodnutí zastaveno.   
 
Zároveň ale je nutno připomenout, že přestupek podle § 44a odst. 1 zákona č. 101/2000 Sb. 
ve  spojení  s  §  8b  odst.  2  trestního  řádu  postihuje  zveřejnění  osobních  údajů  ve  formě 
informace umožňující zjištění totožnosti poškozeného, který je osobou mladší 18 let anebo 
vůči  němuž  byl  spáchán  některý  z příslušným  ustanovením  vyjmenovaných  trestných  činů, 
včetně  tímto  případem  dotčených  trestných  činů  proti  lidské  důstojnosti  v sexuální  oblasti. 
Jedná se se tak o přestupek, který je součástí zákona č. 101/2000 Sb., k jehož projednání je 
příslušný  Úřad,  nicméně  tento  přestupek  nekoresponduje  s  hlavním  předmětem  úpravy 
zákona  č.  101/2000  Sb.,  jímž  je  zpracování  osobních  údajů,  tedy  „jakákoli  operace  nebo 
soustava operací, které správce nebo zpracovatel systematicky provádějí s osobními údaji, a to 
automatizovaně nebo jinými prostředky“ [viz § 4 písm. e) zákona č. 101/2000 Sb.]. To ovšem 
nic nemění na důvodnosti závěru učiněného správním orgánem prvního stupně, podle něhož, 
i přes zrušení zákona č. 101/2000 Sb. ke dni 24. dubna 2019, je třeba, vzhledem k ustanovení 
§ 66 odst. 5 zákona č. 110/2019 Sb., o zpracování osobních údajů, toto řízení dokončit podle 
zákona č. 101/2000 Sb.    
 
Základním znakem přestupku  podle § 44a odst. 1 zákona č. 101/2000 Sb. ve spojení s § 8b 
odst. 2 trestního řádu pak, jak již bylo naznačeno výše, je, že předmětným zveřejněním bylo 

 

3/5 

umožněno  zjistit  totožnost  (resp.  identifikovat)  poškozeného.  Tím  je  fakticky  míněno,  že 
zveřejněná informace dává reálnou možnost poškozeného odlišit od ostatních (nikoli  nutně 
poskytovat přímou identifikaci). Takováto možnost však je v traktované záležitosti založena už 
primárně  publikovaným článkem  „Osahával  kolegyni,  teď  se  soudí o  místo“.  Z něj  lze  zjistit 
plné jméno obviněného (včetně jeho fotografie), dále údaj o tom, že jako brněnský strážník 
obtěžoval svoji kolegyni, za což byl podmínečně odsouzen k trestu odnětí svobody. Je proto 
zřejmé, že poškozená byla blízkou spolupracovnicí obviněného. Na základě těchto indicií a také 
s přihlédnutím  ke  skutečnosti,  že  předmětné  trestní  řízení  bylo  veřejné  by  pak  bylo  možno 
poškozenou odlišit od ostatních,  tudíž zjistit její totožnost,  i když v rámci velmi omezeného 
okruhu osob. Zveřejnění uvedeného článku však nebylo předmětem tohoto řízení. Samotný 
komentář, za nějž byl obviněný postižen pak zněl takto: 
„Nu,  asi  by  jste  měli  především  všichni  vědět,  co  je  to  zač.  Před  15  lety  to  uvedená  zkusila 
poprvé a podala první trestní oznámení o znásilnění na svého nadřízeného v minulém působišti 
ve Zlíně, kde působila u Městské policie. Tehdy však byly soudy normální a uvedené neodsoudily 
a státní zástupce ji označil jako nevěrohodnou. Opakovaná režie v Brně, žádné důkazy, nic leč 
s  dovětkem  americké  zhovadilosti  s  názvem  MeToo,  odsoudí  nevinného  –  tomu  se  říká 
demokratická společnost.“ 
 
Komentář tak, co se týká poškozené, uvádí, že z její strany bylo před patnácti lety, kdy působila 
u  městské  policie  ve  Zlíně  podáno  trestní  oznámení  na  nadřízeného  ohledně  znásilnění 
a následně  měla  být  státním  zástupcem  označena  za  nevěrohodnou.  Tento  komentář  však 
neobsahuje  žádný  přímý  identifikátor  poškozené  a  ze samotného  komentáře  tudíž  její 
totožnost zjistit nelze. Údaj o působišti poškozené před 15 lety a průběhu jejího tehdejšího 
trestního oznámení je ze strany třetích osob (veřejnosti) natolik neověřitelný, že k identifikaci 
poškozené reálně nemůže sloužit. Toliko teoreticky (spekulativně) je možné zveřejněné údaje 
chápat jako podpůrnou „indicii“ ve spojení s primárně publikovaným článkem, přičemž však 
ani v tomto kontextu se nejedná o takovou konkretizaci, která by mohla vést ke ztotožnění 
poškozené  nad  rámec  velmi  omezeného  okruhu  osob,  který  byl  schopen  poškozenou 
identifikovat již na základě primárně publikovaného článku.  
 
Třeba poznamenat, že míra pravdivosti předmětného komentáře je z hlediska tohoto řízení, 
resp. vzhledem k dikci ustanovení § 44a odst. 1 zákona č. 101/2000 Sb. ve spojení s § 8b odst. 2 
trestního řádu (viz výše) v zásadě bez významu a nebyla tudíž nijak zvláště prověřována.  Je 
ovšem  patrné,  že  účelem  komentáře  nebylo  ani  tak  poškozenou  identifikovat  jako  spíše  ji 
znevěrohodnit  skrze  poukaz  na  její  údajné  charakterové  vady.  Nelze  přehlédnout,  že  tuto 
rovinu obhajoby obviněného vyhodnotil patrně jednoznačně trestní soud.   
 
Odvolací  orgán  tedy  shledal  výklad  relevantní  právní  úpravy  provedený  správním  orgánem 
prvního stupně nepřípustně extenzivním a z uvedených důvodů proto rozhodl, jak je uvedeno 
ve výroku tohoto rozhodnutí. Takto rozhodnout bylo možné, jelikož se vyhovělo původnímu 
rozkladu, přičemž nebude způsobena újma žádnému z účastníků řízení. Z obecného pohledu 
pak odvolací orgán podotýká, že s ohledem na subsidiaritu správního trestání není vyloučeno, 
resp.  bylo  by  vhodnější  věc  řešit  prostřednictvím  jiných  právních  instrumentů,  např. 
ustanovení občanského zákoníku upravujících ochranu osobnosti, kdy by možno primárně vzít 
v úvahu kvalitu (přesnost) zveřejněných informací a nikoli se zabývat mírou zjistitelné identity 
trestným činem poškozené osoby. 
            

 

4/5 

 
Poučení: 

Proti  tomuto  rozhodnutí  se  podle  ustanovení  §  91  odst.  1  zákona 
č. 500/2004 Sb., správní řád, nelze odvolat. 

 
 
Praha 25. září 2019 

 
 
 

otisk úředního razítka 

JUDr. Ivana Janů 

předsedkyně 

(podepsáno elektronicky) 

5/5 

 
 

 
 

 
 

 

 

