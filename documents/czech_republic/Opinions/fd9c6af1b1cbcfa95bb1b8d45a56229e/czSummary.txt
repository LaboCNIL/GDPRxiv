12. 8. 2021 – Úřad pro ochranu osobních údajů oslovil dopisem Ministerstvo spravedlnosti v souvislosti s Centrálním registrem oznámení. Cílem je zjistit, zda ministerstvo v současnosti poskytuje informace z registru, případně na základě jakého právního předpisu, v jakém rozsahu, a zda poučuje příjemce takových údajů o dalším nakládání s osobními údaji.
 
 
 
Úřad tak reaguje na informaci, podle které Ministerstvo spravedlnosti zpřístupňuje podaná oznámení o střetu zájmů na základě zákona č. 106/1999 Sb., o svobodném přístupu k informacím. Ústavní soud svým nálezem z 11. února 2020 zrušil protiústavní ustanovení zákona o střetu zájmů, uplynutím 31. prosince 2020, z toho důvodu, aby nebyly majetkové poměry veřejných funkcionářů, kterými jsou i představitelé územních samosprávných celků, nekontrolovatelně přístupné komukoliv na internetu.ÚOOÚ konstatuje, že se z hlediska ochrany osobních údajů nepodařilo dosud celou věc ukotvit legislativně (zákonodárce měl na novelu zákona bezmála 11 měsíců) a zacelit tak vytvořenou mezeru v právním řádu. Podle rozsudku Nejvyššího správního soudu z 20. února 2019 spadají informace o majetkových poměrech osoby do samého jádra ústavně chráněného soukromí. Podáním oznámení na základě zákona o střetu zájmů majetkové poměry veřejného funkcionáře dle soudu zásadně neztrácejí povahu soukromé informace (osobního údaje) a evidenční orgán má povinnost zpracovávat je pouze v souladu se zákonem. V návaznosti na vyjádření Ministerstva spravedlnosti k zaslanému dopisu zváží Úřad další postup.
 Zodpovídá: Mgr. Vojtěch MarcínVytvořeno / změněno: 12.8.2021 / 12.8.2021KontextUmístění: Složky dokumentů > Novinky 
