1. prosince 2016Včerejší
rozsudek Městského soudu v Praze, který zamítl žalobu Vlasty Parkanové, se
týkal rozhodnutí Úřadu z října roku 2013 potvrzeného rozhodnutím předsedy
Úřadu RNDr. Němce z ledna 2014. Těmito rozhodnutími byla Vlastě Parkanové
uložena pokuta ve výši 16.000 Kč za spáchání přestupku podle § 44 odst. 1
písm. c) zákona č. 101/2000 Sb., o ochraně osobních údajů. Tohoto se dopustila tím, že
prostřednictvím webových stránek umístěných na internetové adrese www.parkanova.cz nechala od 14. srpna 2013
zveřejnit kopie protokolů o výsleších 37 svědků a protokoly o výslechu
obviněného ze spisového materiálu Policie České republiky, které získala v
souvislosti s postavením obviněné v předmětném trestním řízení a které
obsahovaly jméno, příjmení a celé znění výpovědí svědků a obviněného učiněných
před orgány činnými v trestním řízení. Uvedeným jednáním žalobkyně porušila
povinnost podle § 15 odst. 1 zákona č. 101/2000 Sb., tedy povinnost
zachovávat mlčenlivost o osobních údajích.
Na tuto povinnost dle § 15 odst. 1 zákona č.101/2000 Sb. je nutno
nahlížet prizmatem ustanovení § 8a a § 8b trestního řádu, která mj. chrání
v rámci přípravného řízení identitu svědků a dalších osob. Předmětná
omezení v nakládání s předmětnými dokumenty se vztahují na dobu
přípravného řízení a nevylučují  použití předmětných údajů pro účely
obhajoby. Zveřejnění předmětných dokumentů respektive osobních údajů – o které
se v tomto případě jedná – v nich obsažených však již tento rámec
překročilo. 
Nutno doplnit, že trestní věc Vlasty Parkanové byla a stále je ve
stádiu přípravného řízení. To však je mimo působnost Úřadu a Úřad postihoval
pouze jednání z roku 2013. Lze dodat, že se jedná o hraniční resp.
precedenční případ a není vyloučeno, že další slovo bude mít Nejvyšší správní
soud, případně poté Ústavní soud.
 Zodpovídá: PhDr. David PavlátVytvořeno / změněno: 1.12.2016 / 1.12.2016KontextUmístění: Složky dokumentů > Mapa stránek > Základní odkazy > Názory a rozhodnutí Úřadu > Na aktuální téma 
