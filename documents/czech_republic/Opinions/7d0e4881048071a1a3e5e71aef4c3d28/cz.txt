 
 

R O Z B O R  

vládního návrhu zákona, kterým se mění zákon č. 258/2000 Sb., o ochraně 

veřejného zdraví a o změně některých souvisejících zákonů, ve znění pozdějších 

předpisů – sněmovní tisk 1231 – z pohledu ochrany osobních údajů 

1. 

Úvod 

ÚOOÚ opakovaně zdůrazňuje, že prakticky všechny konkrétní kroky a návrhy vlády v boji proti 
COVID-19 vyžadují odpovědi na otázky, které si však vláda ani ex post nepokládá. Naléhavost 
detailního vyhodnocení navrhovaných opatření se stupňuje s rozsahem základních práv, která 
mohou být v souvislosti se zpracováním osobních údajů dotčena. Názorně problém vystupuje 
při obecnějších úvahách o plošném a systematickém využívání informací o zdravotním stavu 
k podmínění  přístupu  ke  službám,  k  omezení  svobody  pohybu,  svobody  shromažďování 
a dalších práv, navíc často s hrozbou porušení zákazu diskriminace v úzkém právním smyslu, 
u něhož navíc není stanoven časový horizont. 

Pokud je výlučným realizovaným postupem vlády zajištění pouhého technicistního řešení, lze 
očekávat,  že  takové  řešení  nebude  splňovat  současné  nároky  na  ochranu  osobních  údajů 
v kontextu ostatních základních práv a svobod. Ochrana osobních údajů totiž musí být součástí 
samotného  zadání,  a  to  nikoliv  jen  jako  ochrana  před  vnějším  nezákonným  útokem,  nýbrž 
i jako ochrana před zneužitím státem samotným, který tyto osobní údaje shromažďuje a má 
k nim přístup. 

V případě  státu  je  to  především  požadavek  zákonnosti,  který  vyžaduje,  aby  uvažované 
zpracování osobních údajů bylo v maximu svých parametrů popsáno. Není tím míněn pouze 
výčet  zpracovávaných  osobních  údajů,  toliko  minimálních  a  nezbytných,  nýbrž  i  přesné 
vymezení cíle sledovaného navrhovaným postupem, včetně účelů, pro něž mohou být osobní 
údaje shromažďovány a využívány, stanovení doby uchování údajů s ohledem především na 
tento  účel,  volba  vhodných  a  bezpečných  technických  prostředků  apod.  Uvedené  má  být 
samozřejmostí v případě každého nově zaváděného zpracování. 

Výše  uvedené  povinnosti  se  váží  k samotnému  zpracování  osobních  údajů,  nikoliv  však 
samoúčelně. Nakládání s osobními údaji má prakticky vždy průmět do sféry základních práv, 
a to  nejen  práva  na  soukromí.  Varovně  často  bývá  opomíjena  dimenze  ochrany  ostatních 
základních práv prostřednictvím dodržování přísných podmínek pro použití osobních údajů.  

Riziko  dotčení  celé  řady  základních  práv  prostřednictvím  centrální  evidence  údajů 
o zdravotním stavu je – z definice – enormní. Nyní tedy nejen tím, že osobní údaje tohoto typu 
jsou shromažďovány, ale že jsou vytvářeny mechanismy, jakým způsobem tyto osobní údaje 
využívat  jako  prerekvizity  pro  realizaci  dalších  základních  práv.  Nemá  tím  být  řečeno,  že 
v zájmu ochrany veřejného zdraví je použití například nyní koncipovaných certifikátů právně 
či ústavně vyloučeno. Je tím míněno, že text návrhu zákona a důvodové zprávy musí podrobně 
závažnost těchto nároků reflektovat. 

 

1 

Je  zřejmé,  že  v krizových  situacích  epidemie  je  nutno  kroky  Parlamentu  i  vlády  podřizovat 
časovým  hlediskům.  Neurčitý  a  mezerovitý  text  zákona  však  řešení  krize  neusnadní,  neboť 
bezbřehé  zmocnění  bez  odstupňovaných  zákonných  mezí  přetěžuje  orgány  vydávající 
konkrétní opatření, jejichž akty pak nemohou z hlediska zákonnosti před soudem obstát.  

Z tohoto  pohledu 
je  třeba  předkládaným  návrhům  věnovat  mimořádnou  pozornost 
a vyžadovat promyšlení řádného zpracování osobních údajů i v případě naléhavých novelizací. 
Předkládání  novelizací  zákonů  doslova  „obratem“,  když  je  zřejmé,  že  věcná  diskuze 
k uvedeným  otázkám  vůbec  nemohla  problematiku  dopadů  do  základních  práv  pojmout, 
pochopitelně nemůže vést k uspokojivým výsledkům. Identifikace zásadních vad právní úpravy 
ze strany ÚOOÚ nemůže odpovědnost vlády za přípravu návrhu právního předpisu nahradit 
ani zhojit. 

2. 

Širší kontext návrhu 

Určujícím právním rámcem aktuálního boje s pandemií COVID-19 se stal zákon č. 94/2021 Sb., 
o  mimořádných  opatřeních  při  epidemii  onemocnění  COVID-19  a  o  změně  některých 
souvisejících  zákonů.  Pro  větší  přehlednost  jej  tento  rozbor  bude  označovat  jako  „zákon 
o covidu“.  Obecným  předpisem  je  zákon  č.  258/2000  Sb.,  o  ochraně  veřejného  zdraví 
a o změně  některých  souvisejících  zákonů,  ve  znění  pozdějších  předpisů,  tedy  standardní 
legislativní zkratkou „zákon o ochraně veřejného zdraví“. 

Vládní  návrh  zákona,  kterým  se  mění  zákon  č.  258/2000  Sb.,  o  ochraně  veřejného  zdraví 
a o změně některých souvisejících zákonů, ve znění pozdějších předpisů, a zákon č. 94/2021 
Sb.,  o  mimořádných  opatřeních  při  epidemii  onemocnění  COVID-19  a  o  změně  některých 
souvisejících zákonů  –  sněmovní tisk  1225  –  měl  zásadní  vady, na  které se  soustředí  partie 
Vady původního návrhu. Vláda proto v pondělí 31. května 2021 v 17.55 předložila Poslanecké 
sněmovně návrh zákona, kterým se mění zákon č. 258/2000 Sb., o ochraně veřejného zdraví 
a o změně některých souvisejících zákonů, ve znění pozdějších předpisů – sněmovní tisk 1231, 
kde nejvážnější vady odstranila. Tento rozbor bude pro větší přehlednost sněmovní tisk 1231 
označovat jako „zákon o covid pasech“. 

Unijním  základem  je  návrh  nařízení  Evropského  parlamentu  a  Rady  o  rámci  pro  vydávání, 
ověřování  a  uznávání  interoperabilních  certifikátů  o  očkování,  testování  a  uzdravení  za 
účelem usnadnění volného pohybu  během pandemie COVID-19 (digitální certifikát COVID v 
EU) – DGCR, CELEX 52021PC0130, který 21. května 2021 schválil Výbor stálých zástupců vlád 
členských  států  Evropské  unie.1  Po  projednání  v  Radě  EU  byl  digitální  zelený  certifikát 
přejmenován na EUDCC. Podle bodu 37 preambule tohoto nařízení: „Právní základ zpracování 
údajů  pro  jiné  účely  má  být  stanoven  vnitrostátními  právními  předpisy,  které  musí  být 
v souladu s právními předpisy Unie v oblasti ochrany údajů.“ Jinými účely se rozumí jiné účely, 
než je usnadnění volného pohybu během pandemie COVID-19. 

                                                      

1 https://eur-lex.europa.eu/legal-content/EN/TXT/?uri=consil%3AST_9038_2021_INIT.  

Předmětem zákona o covid pasech je stanovit právní rámec pro vydávání certifikátů fyzickým 
osobám  osvědčujících  skutečnost,  že  byly  očkovány  proti  onemocnění  COVID-19,  prodělaly 
onemocnění  COVID-19  nebo  byly  testovány  na  onemocnění  COVID-19.  K  tomu  účelu 
přizpůsobuje veřejnoprávní registry k snazší identifikaci žadatelů. 

3. 

Posouzení zákona o covid pasech z hlediska ochrany osobních údajů 

Základem je posouzení vlivu na ochranu osobních údajů podle článku 35 obecného nařízení 
o ochraně osobních údajů, které předkladatel začlení do obecné části důvodové zprávy. Podle 
článku 36 odst. 4 obecného nařízení o ochraně osobních údajů jej má projednat ÚOOÚ, což se 
nestalo. 

Posouzení  vlivu  na  ochranu  osobních  údajů  má  dvě  části:  ochrana  osobních  údajů  v  míře 
umožňující kvalitní služby (GDPR) na p. 7 a zhodnocení dopadů ve vztahu k ochraně soukromí 
a osobních údajů na pp. 9 a 10, které se soustředí na veřejnoprávní registry. Gestor v zákoně 
o covid pasech rozšiřuje okruh zpřístupňovaných osobních údajů orgánům ochrany veřejného 
zdraví v §§ 47b a 79 zákona o ochraně veřejného zdraví. 

Část ochrana osobních údajů v míře umožňující kvalitní služby (GDPR) není dostatečná. Jsou to 
apodiktická tvrzení bez argumentů. Pouhé legislativní ukotvení rozsahu [zpracování osobních 
údajů]  nestačí,  je  třeba  stanovit  rovněž  záruky  ochrany  osobních  údajů.  Účel  zpracování 
osobních  údajů,  ochrana  veřejného  zdraví,  je  neadekvátně  široký,  ve  skutečnosti  jím  je 
prevence  epidemiologicky  závažného  kontaktu  s  nakaženým  SARS-CoV-2.  Prostředky 
k zajištění  ochrany  osobních  údajů  jsou  odbyty  málo  srozumitelným  výčtem:  „šifrováním 
databází, HSM moduly pro ukládání certifikátů (technologicky na nejvyšší úrovni dle eIDAS), 
SIEM“. 

Co  se  týká  zhodnocení  dopadů  ve  vztahu  k  ochraně  soukromí  a  osobních  údajů,  jedná  se  o 
popis  dnešního  stavu,  aniž  by  byl  splněn  článek  35  odst.  7  obecného  nařízení  o ochraně 
osobních  údajů.  Rozšíření  údajů  využívaných  orgány  ochrany  veřejného  zdraví  podle  §  47b 
zákona o ochraně veřejného zdraví je ve zvláštní části důvodové zprávy odůvodněno nutností 
spolehlivé identifikace, která se podle předkladatele ještě dnes neobejde bez rodného čísla. 

Obdobně  je  rozšířen  §  79  zákona  o  ochraně  veřejného  zdraví,  kde  do  zpracování  zvláštní 
kategorie  osobních  údajů  a  dalších  údajů  vstupuje  údaj  o  telefonním  čísle  a  adrese 
elektronické  pošty,  přestože  nedošlo  k  normativnímu  vymezení  účelů  zpracování  osobních 
údajů, pouze zvláštní část důvodové zprávy je omezuje na vydávání covid pasu. 

Tyto  procedurální  vady  však  nebrání  tomu,  aby  byl  návrh  novely  schválen  jedním  čtením. 
Nebylo by vhodné, aby vláda takto postupovala standardně, zvláště, když již řadu týdnů není 
nouzový stav, ale vzhledem k provázanosti s unijní úpravou je to akceptovatelné. Závěr zní, že 
zákon o covid pasech není v rozporu s právem EU ani ústavním pořádkem ČR. 

4. 

Vady původního návrhu 

Ačkoliv sněmovní tisk 1225 již pravděpodobně není aktuální, nebyl formálně stažen z pořadu 
projednání Poslaneckou sněmovnou. ÚOOÚ se proto pro jistotu vyjadřuje rovněž k němu. 

Nejzásadnějším  problémem  původního  návrhu  je,  že  by  neprošel  testem  proporcionality. 
Podstata  testu  proporcionality  spočívá  v  ověření,  zda  použitý  prostředek  ve  vztahu  ke 
sledovanému cíli je způsobilý k dosažení cíle, zda cíle nelze dosáhnout též jinak a šetrněji a zda 
dostatečně vyvažuje kolidující hodnoty. 

Nejprve  je  nutno  vymezit  sledovaný  cíl  (comparatum),  když  prokázání  3  vyjmenovaných 
právních  skutečností  je  toliko  nástroj  k  tomuto  cíli.  Důvodová  zpráva  cíl  právní  úpravy 
zmiňovala toliko mimochodem: „bránění přenosu tohoto infekčního onemocnění“ (p. 9). Cílem 
právní  úpravy  by  byla  přesněji  řečeno  prevence  epidemiologicky  závažného  kontaktu 
s nakaženým  SARS-CoV-2.  Lze  konstatovat,  že  zvolený  nástroj  by  byl  způsobilý  navodit  do 
určité míry žádoucí cílový stav. 

Co  se  týká  druhého  stadia  testu  proporcionality,  návrh  se  týkal  veškerých  infekčních 
onemocnění, ačkoliv výjimečná opatření se mají vztahovat výlučně na COVID-19. Dále neměl 
omezenu účinnost, ačkoliv podle § 22 odst. 2 zákona o covidu ustanovení § 1 až 8 pozbývají 
platnosti  uplynutím  dne  28.  února  2022.  Zatímco  EUDCC  jsou  zamýšleny  jako  dočasné,  po 
dobu trvání pandemie COVID-19, návrh byl míněn jako opakovaně použitelný, i po pominutí 
stavu pandemické pohotovosti podle § 1 odst. 3 zákona o covidu. Neměl omezenu dobu trvání 
právního  významu  osvědčované  právní  skutečnosti,  tj.  a) očkování  proti 
infekčnímu 
onemocnění,  b)  prodělání  infekčního  onemocnění  a  c) negativního  testu  na  přítomnost 
původce  infekčního  onemocnění.  Důvodová  zpráva  potvrdila,  že  to  byl  úmysl,  neboť  cílem 
bylo, aby legislativa dala exekutivě takto rozsáhlé zmocnění. Návrh měl nepřiměřeně širokou 
věcnou  působnost.  Návrh  §  69  odst.  1  písm.  i)  zákona  o  ochraně  veřejného  zdraví  by  tedy 
testem proporcionality neprošel. 

Pokud se odhlédne od vedlejších ustanovení právní normy, v jádru návrh používal tzv. neurčité 
právní pojmy. Covid pasem by byla podmíněna účast na „veřejné nebo soukromé akci nebo 
vstupu  do  veřejnosti  jinak  přístupného  prostoru,  včetně  provozoven  nebo  jiných  prostor, do 
nichž je vstup vázán na členství, úhradu nebo jinou podmínku“. Zatímco „akce“ již vymezil NSS 
v § 37–8 v čj. 6 Ao 11/2021–48 jako „organizované podniky, ať už jsou pořádány jako veřejné 
(pro  neurčitý  okruh  subjektů  z  řad  veřejnosti),  anebo  jako  soukromé  (uzavřené  společnosti, 
oslavy, setkání spolků apod.)“, pojem „prostor“ zůstává i nadále sporný. 

Podle  Slovníku  spisovného  jazyka  českého2  je  prostor  jednak  „prostředí,  místo  žádnými 
rozměry  blíže  neomezené,  neohraničené,  nevymezené“  a  jednak  „prostředí,  místo  omezené 
(třemi, řidčeji dvěma rozměry) nebo vůbec nějak blíže vymezené“, čímž se může rozumět třeba 
park nebo zahrada, nikoliv však ulice nebo jiné veřejné prostranství. Po zobecnění kasuistické 
dikce  §  69  odst.  1  písm.  i)  zákona  o  ochraně  veřejného  zdraví  by  podle  první  definice  šlo 
o veškeré  prostory,  vyjma  obydlí.  Ten,  kdo  by  nebyl  očkován,  neměl  negativní  test  nebo 
neprodělal nemoc, by měl zakázáno opustit obydlí. 

                                                      

2 https://ssjc.ujc.cas.cz/search.php?heslo=prostor&hsubstr=no.  

U  vědomí  výše  uvedeného  je  třeba posoudit  proporcionalitu  omezení  základních  práv  také 
v jádru  právní  normy.  Jak  bylo  řečeno,  v prvním  stadiu  testu  proporcionality  se  ověří,  zda 
použitý prostředek je ve vztahu ke sledovanému cíli způsobilý k dosažení cíle. Konkrétně, zda 
by byla příčinná souvislost mezi opatřením a potlačováním epidemie; nikoliv pouhá korelace. 
A zde byl návrh vinou své přílišné abstraktnosti nepřezkoumatelný. Některá opatření vydaná 
na jeho základě by bezpochyby prvním stadiem testu proporcionality prošla, jiná, například 
podmínění vstupu do lesa covid pasem, nikoliv. 

Podle důvodové zprávy bylo vydání zákona ospravedlněno mimořádnými okolnostmi, za nichž 
jsou zásadním způsobem ohrožena základní práva a svobody občanů. S tímto argumentem by 
se  nešlo  ztotožnit.  Bez  ohledu  na  tragické  dopady  pandemie  COVID-19  by  bylo  třeba 
respektovat skutečnost, že zákon platí do budoucna. Jako předběžnou otázku by bylo nutné 
stanovit,  zda  i  nadále  v  ČR  trvá  u  COVID-19  epidemiologická  situace.  Ta  není  definována 
žádným právním předpisem. Pro epidemii chřipky „se epidemický práh pohybuje mezi 1 600 
až  1  800  nemocnými  na  100 000  obyvatel“.3  ČR  má  10 701 777  obyvatel,  tento  poměr  pro 
chřipku vyjádřený absolutními čísly tedy činí 171 228 až 192 632 nemocných. Podle údajů ÚZIS 
má  k 24.  květnu  2021  v  ČR  COVID-19  celkem  11  420  lidí  a  tento  počet  stále  klesá.  K  tomu 
neexistence  covid  pasu  základní  práva  a  svobody  občanů  neohrožuje;  naopak  výše  psaná 
omezení by představovala snížení úrovně ochrany soukromí a dalších svobod. 

Důvodová  zpráva  na  pp.  10–1  nepřezkoumala  žádná  konkrétní  lidská  práva.  V  důvodové 
zprávě  tak  absentovalo  zhodnocení  souladu  návrhu  s  těmito  ústavními  normami:  článek  3 
odst.  1  Listiny  (zákaz  diskriminace),  článek  7  odst.  1  Listiny  (nedotknutelnost  soukromí) 
a článek 10 Listiny (ochrana lidské důstojnosti, soukromého života a osobních údajů). Zatímco 
nemoc je právní událost, kterou nelze vůlí ovlivnit, očkování a testování je právní jednání. Bylo 
by nutno posoudit, zda odmítnutí očkování a testování  by bylo ospravedlnitelné, zda by šlo 
použít výhradu svědomí. 

Dále mělo být zavedeno rozlišování mezi očkovanými, uzdravenými a testovanými  na jedné 
straně a neočkovanými, nenakaženými a netestovanými na druhé straně. Toto rozlišování by 
s ohledem na výše uvedené nebylo legitimní. 

Praha 1. června 2021 

                                                      

3 https://www.khsova.cz/obcanum/otazky-chripka.  

