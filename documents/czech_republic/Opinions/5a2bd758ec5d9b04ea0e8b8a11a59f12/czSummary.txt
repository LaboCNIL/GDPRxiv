4. 11. 2021 – Nejvyšší správní soud zamítl kasační stížnost společnosti SMS finance, a.s., proti rozhodnutí Městského soudu v Praze, ve kterém pro nedůvodnost zamítl správní žalobu této společnosti proti rozhodnutí Úřadu pro ochranu osobních údajů. V předmětném rozhodnutí Úřadu bylo společnosti uloženo provést výmaz osobních údajů vztahujících se k osobám, vůči kterým je v postavení správce, a k jejichž zpracování nedoložila adekvátní právní titul. Nejvyšší správní soud ve svém rozsudku potvrdil závěr Úřadu, že společnost je v postavení správce i ve vztahu k osobním údajům, jež pro ni zpracovávají samostatní zprostředkovatelé, neboť určila účel tohoto zpracování.
 
 
 
Úřad
uložil společnosti SMS finance, a.s., vymazat osobní údaje fyzických osob,
k jejichž zpracování nedoložila právní titul podle čl. 6 obecného nařízení.
Jednalo se zejména o osobní údaje získané prostřednictvím vázané
zástupkyně této společnosti (spolupracovnice poskytující a propagující služby
jménem společnosti), která oslovila potenciálního klienta na základě dat,
k jejichž získání nebyla společnost schopna doložit řádný právní titul (vázaná
zástupkyně se v telefonním rozhovoru se subjektem údajů představila
jménem společnosti).

 

Společnost
SMS finance, a.s., se následně obrátila na Městský soud v Praze. Ve
správní žalobě proti rozhodnutí Úřadu společnost uvedla, že se neztotožňuje s
právním posouzením Úřadu ve vztahu k tomu, že se v rámci
zpracování osobních údajů prováděného jejími vázanými zástupci nachází v postavení
správce. Společnost postavila svoji obhajobu na argumentu, že za nesprávně
zpracovávané osobní údaje neodpovídá ona, nýbrž její spolupracovníci jako vázaní
zástupci, kteří jsou samostatnými podnikatelskými subjekty. Městský soud
v Praze se však s tímto názorem neztotožnil a správní žalobu
společnosti zamítl.

  Zamítnuta byla také následná kasační stížnost, kterou
společnost podala k Nejvyššímu správnímu soudu (dále jen „NSS“). NSS ve svém
odůvodnění konstatoval, že i když zpracovatel (v tomto případě ona vázaná
zástupkyně) ve své činnosti pochybí, konečnou odpovědnost za správné zpracování
osobních údajů má správce, v jehož prospěch vyvíjí činnost. „Specifikace vztahu, povinností a zodpovědnosti mezi správcem a
zpracovatelem bývá důvodem častých nedorozumění, už jen proto, že se ve své
podstatě jedná o spolupráci dvou podnikatelských subjektů. Obecné nařízení však
za nositele odpovědnosti považuje správce, tedy toho, kdo určuje účely a prostředky
zpracování osobních údajů. Zpracovatelem je potom ten, kdo pracuje pro správce,“
shrnul rozhodnutí předseda
Úřadu Jiří Kaucký. NSS se ztotožnil
s posouzením Městského soudu v Praze, že Úřad v daném případě
oprávněně považoval společnost SMS finance, a.s., za správce osobních údajů,
když uvedl, že: „[…] vázaný zástupce oslovuje potenciálního klienta za účelem nabídnutí
služeb zastoupeného, neboť právě v tom zprostředkování dle § 2 písm. e)
zákona o distribuci pojištění tkví. Ani kasačnímu soudu není nadto zřejmé, z
jakého důvodu by měly být zprostředkovatelské služby nabízeny ‚jen‘ jako takové
(samy o sobě). Aby totiž mohl kdokoli nabízet své vlastní, zprostředkovatelské
služby, musí k tomu mít ‚co zprostředkovávat‘". Jak dále uvedl NSS, vázaná
zástupkyně společnosti „[…] v rámci své činnosti zprostředkovávala
služby stěžovatele, v rámci čehož docházelo i ke shromažďování osobních údajů
potenciálních klientů, které shromažďovala a zpracovávala právě za účelem
určeným stěžovatelem.“ „NSS tedy uzavřel, že Úřad a Městský soud v Praze dospěly ke
správnému závěru, že stěžovatel byl v pozici správce údajů s důsledky
z toho plynoucími“, vysvětlil Jiří Kaucký. Anonymizované rozhodnutí je k dispozici na stránkách NSS.V této
souvislosti je vhodné připomenout, že oblast vztahů správců a zpracovatelů, včetně
popisu jejich rolí a povinností, shrnul Úřad v Základní příručce k ochraně
údajů. Více informací naleznete také v aktuálních, zatím pouze v angličtině dostupných Guidelines 07/2020 on the concepts of controller and processor in the GDPR Evropského sboru pro ochranu osobních údajů. Posledním českým překladem této problematiky je Stanovisko č. 1/2010 k pojmům
„správce“ a „zpracovatel“ mezinárodní
Pracovní skupiny WP29, která vykládala evropskou směrnici předcházející
obecnému nařízení (nyní tento úkol převzal právě Evropský sbor pro ochranu osobních
údajů).
 Zodpovídá: Mgr. Vojtěch MarcínVytvořeno / změněno: 4.11.2021 / 4.11.2021KontextUmístění: Složky dokumentů > Novinky 
