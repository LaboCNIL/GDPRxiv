 

Vertrouwelijk/Aangetekend 
 

 

 

Datum 
19 november 2019 
 
 

 
Onderwerp 
Oplegging berisping 
 

Ons kenmerk 
 
 
Contactpersoon 
 
070 8888 500 
 

 

 

Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 

 

 
 
 
 
 

 

 

Geachte heer Van Haperen, geachte heer Rooke,  
 
De Autoriteit Persoonsgegevens (AP) heeft geconstateerd dat de Alliantie kwaliteit in de geestelijke 
gezondheidszorg (hierna: Akwa GGZ) persoonsgegevens over de gezondheid heeft verwerkt. Deze 
verwerking heeft plaatsgevonden door middel van het overnemen van een zogeheten verarmde dataset 
van Stichting Benchmark GGZ (hierna: SBG). De verwerking van gezondheidsgegevens is op grond van 
artikel 9, eerste lid, van de Algemene verordening gegevensbescherming (AVG) verboden, tenzij Akwa 
GGZ zich als verwerkingsverantwoordelijke op een uitzonderingsgrond zoals opgenomen in artikel 9, 
tweede lid, van de AVG kan beroepen.  
 
Naar het oordeel van de AP kan Akwa GGZ zich in de beoordeelde situatie niet op een uitzonderingsgrond 
beroepen zoals opgenomen in artikel 9, tweede lid, van de AVG. Dit betekent dat de verwerking van 
persoonsgegevens over de gezondheid door middel van een van SBG overgenomen dataset een 
overtreding is van het verbod van artikel 9, eerste lid, van de AVG. Hoewel Akwa GGZ de verarmde dataset 
inmiddels geheel heeft vernietigd, berispt de AP Akwa GGZ vanwege de overtreding die is begaan op 
grond van artikel 58, tweede lid, aanhef en onder b, van de AVG. 
 
Hierna wordt het besluit tot het opleggen van een berisping nader onderbouwd. De relevante feiten en 
omstandigheden waarop de berisping is gebaseerd, worden in paragraaf 1 beschreven. In paragraaf 2 
wordt het wettelijk kader beschreven. In paragraaf 3 wordt de beoordeling gemaakt en de overtreding 
vastgesteld. Paragraaf 4 beschrijft de berisping. Tot slot wordt aangegeven hoe Akwa GGZ in beroep kan 
gaan tegen deze berisping.  
 

 

 

1 

 

 

Datum 
19 november 2019 

Ons kenmerk 
 

 

1. 

Feiten en omstandigheden 

1.  Akwa GGZ ondersteunt de geestelijke gezondheidszorg (ggz) bij de (door)ontwikkeling en implementatie 

van kwaliteitsstandaarden, kwaliteitsindicatoren en meetinstrumenten. Ook zorgt Akwa GGZ voor 
uitwisseling tussen relevante partijen over de opbrengsten hiervan. Zij is als stichting opgenomen in het 
register van de Kamer van Koophandel en geregistreerd onder KvK nummer 71887741.1 De hoofdvestiging 
bevindt zich in Utrecht, Museumlaan 7.  
 

2.  Naar aanleiding van een verzoek tot handhaving heeft de AP een onderzoek uitgevoerd naar de 

verwerkingen van persoonsgegevens door SBG. Samengevat weergegeven is uit het onderzoek naar voren 
gekomen dat de data die SBG (via ZorgTTP) van zorgaanbieders heeft ontvangen een verwerking is van 
gegevens over de gezondheid in de zin van artikel 4, aanhef en onder 15, van de AVG. Omdat SBG zich niet 
kan beroepen op één van de wettelijke uitzonderingsgronden die het verbod om gegevens over gezondheid 
te verwerken kunnen opheffen, is het bijgevolg voor SBG verboden om op grond van artikel 9, eerste lid, 
van de AVG de dataset met daarin gegevens over gezondheid te verwerken.  
 

3.  Begin 2019 heeft SBG een dataset overgedragen aan Akwa GGZ, bestaande uit 19 gegevenscategorieën per 
patiënt in plaats van de 25 oorspronkelijke gegevenscategorieën per patiënt die zijn aangeleverd bij SBG.2 
Het beheer door Akwa GGZ van deze dataset vormt ook een verwerking van gegevens over gezondheid in 
de zin van artikel 4, aanhef en onder 15, van de AVG. Omdat Akwa GGZ zich niet kan beroepen op één van 
de wettelijke uitzonderingsgronden bij het verwerkingsverbod ten aanzien van gegevens over gezondheid, 
is het voor Akwa GGZ verboden om op grond van artikel 9, eerste lid, van de AVG de dataset met daarin 
gegevens over gezondheid te verwerken. 
 

4.  Ten aanzien van de verwerking van deze persoonsgegevens, moet Akwa GGZ gekwalificeerd worden als 

verwerkingsverantwoordelijke in de zin van artikel 4, onderdeel 7, van de AVG, omdat Akwa GGZ als 
rechtspersoon het doel van en de middelen voor de verwerking van persoonsgegevens vaststelt. Reeds uit 
het feit dat Akwa GGZ aan de AP bij brief van 28 mei 2019 heeft medegedeeld dat de verarmde dataset in 
quarantaine is geplaatst en bij brief van 8 augustus 2019 aan de AP heeft medegedeeld dat de verarmde 
dataset definitief is vernietigd, blijkt dat Akwa GGZ eindverantwoordelijk is voor het gevoerde beleid met 
betrekking tot de verarmde dataset die het in beheer heeft en daarmee het doel en de middelen voor de 
verwerking van de persoonsgegevens vaststelt. 
 
2. 

 Wettelijke kader 

5.  Artikel 4, aanhef en onder 15, van de AVG bepaalt dat gegevens over gezondheid persoonsgegevens zijn die 

verband houden met de fysieke of mentale gezondheid van een natuurlijke persoon, waaronder gegevens 
over verleende gezondheidsdiensten waarmee informatie over zijn gezondheidstoestand wordt gegeven. 
Het gaat om alle gegevens die op de gezondheidstoestand van een betrokkene betrekking hebben en die 
informatie geven over de lichamelijke of geestelijke gezondheidstoestand in het verleden, het heden en de 
toekomst.3 Het begrip “gezondheid” moet ruim worden opgevat. Ook het enkele gegeven dat iemand ziek 

                                                                        
1 Zie website Kamer van Koophandel: https://www.kvk.nl/orderstraat/product-kiezen/?kvknummer=71887741.   
2 Zie ook pp. 12, 13 en 25 van de definitieve versie van het Rapport naar aanleiding van onderzoek gegevensverwerking SBG.   
3 Overweging 35 van de AVG.  

 

 

2/4 

 

 

Datum 
19 november 2019 

Ons kenmerk 
 

 
is, is een gegeven omtrent gezondheid, hoewel dat gegeven op zichzelf nog niets zegt over de aard van de 
aandoening.4  
 

6.  Gegevens over gezondheid kwalificeren onder de AVG als zogenoemde ‘bijzondere categorieën van 

persoonsgegevens’. Het verwerken van dergelijke gegevens is op grond van artikel 9, eerste lid, van de 
AVG verboden. Er gelden echter uitzonderingen op dit verbod. Die staan in het tweede lid van artikel 9 van 
de AVG. Deze uitzonderingen hebben geen rechtstreekse gelding op basis van de AVG, maar laten ruimte 
aan de lidstaten om tot een nadere invulling te komen van deze uitzonderingsgrond. Dat is in Nederland - 
in algemene termen - gebeurd in de Uitvoeringswet Algemene verordening gegevensbescherming 
(UAVG).  
 

7.  Zoals uiteengezet door de AP in de beslissing op bezwaar onder de randnummers 45 tot en met 49, komt 
Akwa GGZ geen beroep toe op artikel 9, tweede lid, onderdeel h van de AVG jo. artikel 30, derde lid, sub a 
van de UAVG. SBG of Akwa GGZ kunnen zich ook niet beroepen op één van de andere algemene 
uitzonderingsgronden, zoals opgenomen in artikel 9, tweede lid, van de AVG in samenhang gelezen met de 
artikelen 22 tot en met 30 van de UAVG.  
 
3. 

 Constatering overtreding 

8.  De verarmde dataset zoals door SBG overgedragen aan Akwa GGZ vormt een verwerking van gegevens 
over gezondheid in de zin van artikel 4, aanhef en onder 15, van de AVG. Daarbij concludeert de AP dat 
Akwa GGZ zich niet kan beroepen op één van de uitzonderingen op het verwerkingsverbod van bijzondere 
persoonsgegevens, zoals opgenomen in artikel 9, tweede lid, van de AVG. 
 

9.  Bij brief van 29 mei 2019 heeft de AP aan Akwa GGZ een voornemen tot handhaving bekendgemaakt. De 
AP heeft Akwa GGZ toen medegedeeld voornemens te zijn om, gelet op de in het Rapport naar aanleiding 
van onderzoek gegevensverwerking SBG (hierna: onderzoeksrapport) geconstateerde overtredingen, 
gebruik te maken van haar bevoegdheid om op grond van artikel 58, tweede lid, aanhef en onder f, van de 
AVG een definitief verwerkingsverbod op te leggen aan Akwa GGZ.    
 
4. 

Berisping  

10. Bij brief van 29 mei 2019 heeft de AP aan Akwa GGZ een voornemen tot handhaving bekendgemaakt. De 

AP heeft Akwa GGZ toen medegedeeld voornemens te zijn om, gelet op de in het onderzoeksrapport 
geconstateerde overtredingen, gebruik te maken van haar bevoegdheid om op grond van artikel 58, tweede 
lid, aanhef en onder f, van de AVG een definitief verwerkingsverbod op te leggen aan Akwa GGZ.  
 

11. De AP kiest ervoor om geen definitief verwerkingsverbod op te leggen aan Akwa GGZ op grond van artikel 
58, tweede lid, aanhef en onder f, van de AVG maar Akwa GGZ een berisping te geven op grond van artikel 
58, tweede lid, aanhef en onder b, van de AVG. Op grond hiervan heeft de AP de bevoegdheid om 
verwerkingsverantwoordelijke te berispen wanneer met verwerkingen inbreuk op bepalingen van de AVG 
is gemaakt. 
  

12. Akwa GGZ heeft, nadat zij kennis heeft genomen van de conclusies van de AP in het onderzoeksrapport 
zoals door de AP met Akwa GGZ gedeeld bij brief van 21 mei 2019, het besluit genomen om de verarmde 
                                                                        
4 Kamerstukken II 1997/98, 25892, 3, p. 109.  

 

 

3/4 

 

 

Datum 
19 november 2019 

Ons kenmerk 
 

 
dataset in quarantaine te plaatsen. Dit is aan de AP medegedeeld bij brief van 28 mei 2019, door de AP 
ontvangen op 3 juni 2019. Op 29 mei 2019 is een voornemen tot handhaving jegens zowel SBG als Akwa 
GGZ uitgebracht naar aanleiding van het onderzoeksrapport. Bij brief van 8 augustus 2019 heeft Akwa 
GGZ aan de AP medegedeeld dat de verarmde dataset definitief is vernietigd. Bij brief van 29 augustus 
2019 hebben de advocaten van Akwa GGZ een verklaring overgelegd van Info Support B.V. dat de 
verarmde database, inclusief back-up bestanden, definitief zijn verwijderd. De overtreding van bepalingen 
bij of krachtens de AVG is daarmee definitief beëindigd. Kortom, de gegevensverwerkende activiteiten van 
Akwa GGZ die onderwerp waren van onderzoek door de AP, zijn door Akwa GGZ reeds gestaakt.  
 

13. Volgens vaste jurisprudentie van de Afdeling Bestuursrechtspraak van de Raad van State geldt er een 
beginselplicht tot handhaving, wat inhoudt dat het bevoegde bestuursorgaan bij overtreding van een 
wettelijk voorschrift in beginsel verplicht is om hiertegen op te treden, vanwege het algemeen belang dat 
met handhaving is gediend.5 Slechts in twee gevallen kan het bestuursorgaan afzien van handhavend 
optreden, namelijk als er een concreet zicht is op legalisatie of als handhavend optreden onevenredig is in 
verhouding tot de daarmee te dienen belangen. Een bestuursorgaan kan uit eigen beweging of op verzoek 
overgaan tot handhavend optreden. 

 

14. Naar het oordeel van de AP is handhavend optreden niet onevenredig in verhouding tot de daarmee te 

dienen belangen, omdat de geconstateerde inbreuk een verwerking betreft van bijzondere 
persoonsgegevens van een groot aantal betrokkenen. Bovendien wist Akwa GGZ bij de overname van de 
verarmde dataset van SBG, dat deze verwerking van bijzondere persoonsgegevens voorwerp was van 
onderzoek door de AP. Omdat de inbreuk is beëindigd, de inbreuk plaatsvond in een relatief korte periode 
tussen de overname van de verarmde dataset van begin 2019 tot en met 29 augustus 2019 en Akwa GGZ 
zelf de dataset in quarantaine heeft geplaatst en daarna definitief heeft vernietigd, zal de AP in dit geval 
gebruik maken van haar bevoegdheid om Akwa GGZ te berispen.  
 
Een kopie van dit besluit zond ik aan de gemachtigde van bezwaarmaakster en tevens aan de advocaten 
van SBG.  
 
Hoogachtend, 
Autoriteit Persoonsgegevens, 
 
 
 
mr. A. Wolfsen 
Voorzitter 
 
Rechtsmiddelenclausule  
Indien u het niet eens bent met dit besluit kunt u binnen zes weken na de datum van verzending van het 
besluit ingevolge de Algemene wet bestuursrecht een beroepschrift indienen bij de rechtbank (sector 
bestuursrecht) in het arrondissement, waarbinnen uw woonplaats valt. U dient een afschrift van dit besluit 
mee te zenden. Het indienen van een beroepschrift schort de werking van dit besluit niet op.  

                                                                        
5 Uitspraak van de Afdeling Bestuursrechtspraak Raad van State van 11 januari 2017, ECLI:NL:RVS:2017:31.  

 

 

4/4 

