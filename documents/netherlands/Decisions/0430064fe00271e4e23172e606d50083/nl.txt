 

Vertrouwelijk/Aangetekend 
CP&A B.V.  
T.a.v. de directie 
Postbus 514 
5600 AM Eindhoven 

 

 

Datum 
24 maart 2020 
 
 

Ons kenmerk 
[VERTROUWELIJK] 
 
Contactpersoon 
[VERTROUWELIJK] 
 
 

 
Onderwerp 
Besluit tot het opleggen van een bestuurlijke boete 
 

 

 

Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 

 

 
 
 
 
 

 

 

Geachte directie, 
 
De Autoriteit Persoonsgegevens (AP) heeft besloten aan CP&A B.V. (CP&A) een bestuurlijke boete van    
€ 15.000 op te leggen. De AP is van oordeel dat CP&A van 12 maart 2019 tot en met 2 mei 2019 het verbod 
van artikel 9, eerste lid, van de Algemene Verordening Gegevensbescherming (AVG) heeft overtreden 
door gezondheidsgegevens van haar werknemers te verwerken. Daarnaast heeft CP&A voor deze 
verwerking tijdens diezelfde periode onvoldoende passende beveiligingsmaatregelen genomen als 
bedoeld in artikel 32, eerste lid, van de AVG. 
 
Hierna wordt het besluit nader toegelicht. Hoofdstuk 1 betreft een inleiding en hoofdstuk 2 beschrijft het 
wettelijk kader. Hoofdstuk 3 bevat de feiten en in hoofdstuk 4 beoordeelt de AP of er sprake is van 
verwerking van gezondheidsgegevens, de verwerkingsverantwoordelijkheid en de overtredingen. In 
hoofdstuk 5 wordt de (hoogte van de) bestuurlijke boete uitgewerkt en hoofdstuk 6 bevat het dictum en de 
rechtsmiddelenclausule. 
 

 

  

 

1 

 

 

Ons kenmerk 
[VERTROUWELIJK] 

Datum 
24 maart 2020 

 

1. Inleiding 

1.1 Betrokken rechtspersoon en aanleiding onderzoek 
 
CP&A is een besloten vennootschap die gevestigd is op de Maas 22E, 5684 PL te Best (Noord-Brabant). 
CP&A is ingeschreven in het handelsregister van de Kamer van Koophandel onder het nummer 54592526 
en heeft, volgens het uittreksel van het handelsregister, circa 160 werknemers in dienst. CP&A verricht 
volgens het handelsregister en haar website o.a. inspectie- en onderhoudswerkzaamheden van openbare 
objecten.  
 
De AP heeft op 11 januari 2019 een melding ontvangen dat CP&A gezondheidsgegevens verwerkt van haar 
werknemers. Uit de melding maakten toezichthouders van de AP op dat CP&A een online 
verzuimregistratie met daarin gezondheidsgegevens van zieke werknemers bijhoudt. Naar aanleiding van 
dit signaal is de AP een (ambtshalve) onderzoek gestart naar de naleving door CP&A van de artikelen 9 en 
32 van de AVG. 
 
De verwerking van bijzondere categorieën van persoonsgegevens is op grond van artikel 9, eerste lid, van 
de AVG verboden, tenzij een wettelijke uitzondering van toepassing is. De AP toetst in het navolgende of 
CP&A een geslaagd beroep kan doen op de voor deze casus relevante uitzondering. Daarnaast toetst de AP 
of CP&A voor de gezondheidsgegevens in haar verzuimregistratie voldoende passende technische en 
organisatorische maatregelen heeft getroffen om een op het risico afgestemd beveiligingsniveau te 
waarborgen, zoals bedoeld in artikel 32, eerste lid, van de AVG. 
 
1.2 Procesverloop 
 
De AP heeft op 2 mei 2019 telefonisch contact opgenomen met CP&A om aan te geven dat de 
verzuimregistratie van CP&A voor onbevoegden toegankelijk is en daarbij heeft zij CP&A verzocht de 
overtreding zo snel mogelijk te beëindigen. Op 2 mei 2019 heeft de AP naar aanleiding van het telefonisch 
gesprek een normoverdragende brief gestuurd en het wettelijk kader met betrekking tot de meldplicht van 
inbreuken in verband met persoonsgegevens aan de AP toegelicht. Bij brief van 7 mei 2019 heeft CP&A de 
ontvangst van de brief bevestigd en aangegeven dat de verzuimregistratie verwijderd is.  
 
Op 7 mei 2019 heeft CP&A een datalekmelding ingediend inzake de inbreuk in verband met 
persoonsgegevens.  
 
Bij brief van 29 juli 2019 heeft de AP vragen gesteld aan CP&A, waarop zij heeft gereageerd bij brief van 7 
augustus 2019. Op 21 augustus 2019 heeft de AP per e-mail nadere informatie opgevraagd bij CP&A. 
CP&A heeft hierop gereageerd per e-mail van 28 augustus 2019.  
 
Bij brief van 30 oktober 2019 heef de AP aan CP&A een voornemen tot handhaving en het daaraan ten 
grondslag gelegde onderzoeksrapport verzonden en CP&A daarbij in de gelegenheid gesteld een 

 

 

2/17 

 

 

Datum 
24 maart 2020 

Ons kenmerk 
[VERTROUWELIJK] 

 
zienswijze kenbaar te maken. Op 12 november 2019 heeft CP&A een schriftelijke zienswijze kenbaar 
gemaakt. Tot slot heeft de AP op 30 januari 2020 nadere stukken aan het dossier toegevoegd en CP&A de 
gelegenheid geboden om op deze stukken te reageren. CP&A heeft daar geen gebruik van gemaakt.  
 

2. Wettelijk kader  

2.1 Reikwijdte AVG 
 
Ingevolge artikel 2, eerste lid, van de AVG is deze verordening van toepassing op de geheel of gedeeltelijk 
geautomatiseerde verwerking, alsmede op de verwerking van persoonsgegevens die in een bestand zijn 
opgenomen of die bestemd zijn om daarin te worden opgenomen.  
 
Ingevolge artikel 3, eerste lid, van de AVG is deze verordening van toepassing op de verwerking van 
persoonsgegevens in het kader van de activiteiten van een vestiging van een 
verwerkingsverantwoordelijke of een verwerker in de Unie, ongeacht of de verwerking in de Unie al dan 
niet plaatsvindt. 
 
Ingevolge artikel 4 van de AVG wordt voor de toepassing van deze verordening verstaan onder:  
1. “Persoonsgegevens”: alle informatie over een geïdentificeerde of identificeerbare natuurlijke persoon 
(“de betrokkene”); […].  
2. “Verwerking”: een bewerking of een geheel van bewerkingen met betrekking tot persoonsgegevens of 
een geheel van persoonsgegevens, al dan niet uitgevoerd via geautomatiseerde procedés […].  
7. “Verwerkingsverantwoordelijke”: een […] rechtspersoon die, alleen of samen met anderen, het doel van 
en de middelen voor de verwerking van persoonsgegevens vaststelt; […]. 
 
2.2 Verbod op verwerking gegevens over gezondheid 
 
Artikel 4, onderdeel 15, van de AVG definieert gegevens over gezondheid als persoonsgegevens die 
verband houden met de fysieke of mentale gezondheid van een natuurlijk persoon, waaronder gegevens 
over verleende gezondheidsdiensten waarmee informatie over zijn gezondheidstoestand wordt gegeven. 
 
Ingevolge artikel 9, eerste lid, van de AVG is de verwerking van gegevens over gezondheid verboden. 
 
Uitzonderingen op het verbod om bijzondere persoonsgegevens te verwerken staan vermeld in artikel 9, 
tweede lid, van de AVG. Voor zover relevant luidt die bepaling:  
[…] 
b) de verwerking is noodzakelijk met het oog op de uitvoering van verplichtingen en de uitoefening van 
specifieke rechten van de verwerkingsverantwoordelijke of de betrokkene op het gebied van het 
arbeidsrecht en het socialezekerheids- en socialebeschermingsrecht, voor zover zulks is toegestaan bij 
Unierecht of lidstatelijk recht of bij een collectieve overeenkomst op grond van lidstatelijk recht die 
passende waarborgen voor de grondrechten en de fundamentele belangen van de betrokkene biedt; 

 

 

3/17 

 

 

Datum 
24 maart 2020 

Ons kenmerk 
[VERTROUWELIJK] 

 
[…] 
 
Ingevolge artikel 30 Uitvoeringswet Algemene verordening gegevensbescherming (UAVG) is gelet op 
artikel 9, tweede lid onderdeel b, van de AVG het verbod om gegevens over gezondheid te verwerken niet 
van toepassing indien de verwerking geschiedt door bestuursorganen, pensioenfondsen, werkgevers of 
instellingen die te hunnen behoeve werkzaam zijn, en voor zover de verwerking noodzakelijk is voor: 
[…] 
b. de re-integratie of begeleiding van werknemers of uitkeringsgerechtigden in verband met ziekte of 
arbeidsongeschiktheid. 
[…] 
 
2.3 Beveiliging van de verwerking 
 
Ingevolge artikel 32, eerste lid, van de AVG treft de verwerkingsverantwoordelijke […], rekening houdend 
met de stand van de techniek, de uitvoeringskosten, alsook met de aard, de omvang, de context en de 
verwerkingsdoeleinden en de qua waarschijnlijkheid en ernst uiteenlopende risico’s voor de rechten en 
vrijheden van personen, passende technische en organisatorische maatregelen om een op het risico 
afgestemd beveiligingsniveau te waarborgen […].  
 
Ingevolge het tweede lid van artikel 32 wordt bij de beoordeling van het passende beveiligingsniveau met 
name rekening gehouden met de verwerkingsrisico’s, vooral als gevolg van de vernietiging, het verlies, de 
wijziging of de ongeoorloofde verstrekking van of ongeoorloofde toegang tot doorgezonden, opgeslagen of 
anderszins verwerkte gegevens, hetzij per ongeluk hetzij onrechtmatig. 
 
2.4 Bestuurlijke boete 
 
Ingevolge artikel 58, tweede lid, aanhef en onder i, in samenhang met artikel 83, vierde en vijfde lid, van de 
AVG en artikel 14, derde lid, van de UAVG is de AP bevoegd om ten aanzien van inbreuken op de AVG een 
bestuurlijke boete op te leggen. 
 
2.4.1 AVG 
Ingevolge artikel 83, eerste lid, van de AVG zorgt elke toezichthoudende autoriteit ervoor dat de 
administratieve geldboeten die uit hoofde van dit artikel worden opgelegd voor de in de leden vier, vijf 
en zes vermelde inbreuken op deze verordening in elke zaak doeltreffend, evenredig en afschrikkend zijn. 
 
Ingevolge het tweede lid worden administratieve geldboeten, naargelang de omstandigheden van het 
concrete geval, opgelegd naast of in plaats van de in artikel 58, tweede lid, onder a tot en met h en onder j, 
bedoelde maatregelen.  
 
Uit het vierde lid, aanhef en onder a, volgt dat een inbreuk op de verplichtingen van de 
verwerkingsverantwoordelijke en de verwerker zoals in artikel 32 van de AVG overeenkomstig lid 2 

 

 

4/17 

 

 

Datum 
24 maart 2020 

Ons kenmerk 
[VERTROUWELIJK] 

 
onderworpen is aan een administratieve geldboete tot €10.000.000 of, voor een onderneming, tot 2% van 
de totale wereldwijde jaaromzet in het voorgaande boekjaar, indien dit cijfer hoger is.  
 
Uit het vijfde lid, aanhef en onder a, volgt dat een inbreuk op de basisbeginselen inzake verwerking zoals in 
artikel 9 van de AVG overeenkomstig lid 2 onderworpen is aan een administratieve geldboete tot 
€20.000.000 of, voor een onderneming, tot 4% van de totale wereldwijde jaaromzet in het voorgaande 
boekjaar, indien dit cijfer hoger is.  
 
2.4.2 UAVG 
Ingevolge artikel 14, derde lid, van de UAVG kan de AP in geval van overtreding van het bepaalde in artikel 
83, vierde, vijfde of zesde lid, van de verordening een bestuurlijke boete opleggen van ten hoogste de in 
deze leden genoemde bedragen. 
 

3.  Feiten 

- 

De AP heeft vastgesteld dat CP&A in ieder geval vanaf 12 maart 2019 tot en met 2 mei 2019 een 
verzuimregistratie in een Google Drive-bestand op het internet heeft bijgehouden waarin de volgende 
gegevens van 25 (zieke) werknemers vermeld stonden1: 
- 
Filiaal; 
-  Naam; 
-  Achternaam; 
-  Begin datum; 
- 
Eind datum; 
-  Aantal kalenderdagen; 
-  Verzuimreden; 

- 
-  BSN; 
-  Geboortedatum; 
-  Dienstverband 
(tijdelijk/vast); 
-  Datum in dienst; 
-  Contracturen; 
- 

-  Opmerkingen; 
- 
-  Huisnummer; 
- 
-  Woonplaats; 
- 

Prognose 
(kort/middel/lang); 

Einde contractdatum. 

Telefoonnummer; 

(verpleeg)adres; 

E-mailadres; 

Postcode; 

 
In deze periode van 12 maart tot en met 2 mei 2019 heeft de AP via het bij haar bekende webadres de 
website zes keer bezocht en vastgesteld dat zij zonder enige vorm van authenticatie of andere 
toegangscontrole de verzuimregistratie kon bekijken. De AP heeft verder vastgesteld dat de 
verzuimregistratie actief werd bijgewerkt vanwege het feit dat de inhoud van de verzuimregistratie 
wekelijks wijzigde.2 
 
Bij brief van 7 mei 2019 heeft CP&A te kennen gegeven dat het desbetreffende bestand met 
gezondheidsgegevens is verwijderd en niet meer beschikbaar is.3 De AP heeft op 13 mei 2019 vastgesteld 
dat de verzuimregistratie niet meer toegankelijk was via het bij haar bekende webadres.4 Bovendien heeft 

                                                                        
1 Onderzoeksrapport AP, 3 september 2019, bijlage 2 t/m 8. 
2 Onderzoeksrapport AP, 3 september 2019, bijlage 2 t/m 8. 
3 Brief van 7 mei 2019 van CP&A aan de AP. 
4 Onderzoeksrapport AP, 3 september 2019, bijlage 8. 

 

 

5/17 

 

 

Datum 
24 maart 2020 

Ons kenmerk 
[VERTROUWELIJK] 

 
de AP op basis van een kopie van de nieuwe verzuimregistratie van CP&A vastgesteld dat CP&A de 
verzuimreden niet meer registreert.5  
 

4.Beoordeling 

4.1 Verwerking van gegevens over de gezondheid 
 
Zoals vermeld in hoofdstuk 3 heeft de AP vastgesteld dat CP&A in ieder geval vanaf 12 maart 2019 tot en 
met 2 mei 2019 een verzuimregistratie in een Google Drive-bestand heeft bijgehouden waarin de volgende 
persoonsgegevens van 25 (zieke) werknemers vermeld stonden: de naam, de achternaam, het 
(verpleeg)adres, het huisnummer, de postcode, de woonplaats, het telefoonnummer, het e-mailadres, het 
BSN, en de geboortedatum.6 Daarmee waren de betrokken medewerkers van CP&A direct 
identificeerbaar. Voornoemde gegevens zijn derhalve persoonsgegevens zoals bedoeld in artikel 4, 
onderdeel 1, van de AVG. 
 
Voorts heeft de AP vastgesteld dat CP&A in de verzuimregistratie de verzuimreden (over zowel de fysieke 
als mentale gezondheid), de prognose en de opmerkingen over de verzuimreden en prognose over deze 
werknemers heeft verwerkt.7 Deze gegevens zijn naar het oordeel van de AP gegevens over de gezondheid 
in de zin van artikel 4, onderdeel 15, van de AVG.    
 
Met het digitaal registreren, opslaan, bijwerken en ter beschikking stellen van deze persoonsgegevens van 
(zieke) werknemers en het bijhouden van de verzuimregistratie heeft CP&A gegevens over de gezondheid 
(gedeeltelijk) geautomatiseerd verwerkt in de zin van artikel 4, onderdeel 2, van de AVG. 
 
Gelet op het voorgaande komt de AP tot de conclusie dat CP&A gegevens over de gezondheid van 25 
werknemers heeft verwerkt in de periode van 12 maart 2019 tot en met 2 mei 2019.  
 
4.2 Verwerkingsverantwoordelijke 
 
De AP is van oordeel dat CP&A de doelen en de middelen voor de verwerking van persoonsgegevens, 
waaronder gezondheidsgegevens, heeft bepaald. CP&A heeft verklaard dat ziekteverzuim en re-integratie 
een belangrijk aandachtspunt is binnen de organisatie. CP&A heeft de beslissing genomen om een 
overzicht van haar zieke werknemers op te nemen in een speciaal daartoe ingericht bestand om het 
overzicht te houden, te voorkomen dat mensen uit beeld raken en op zo goed mogelijke wijze invulling te 
kunnen geven aan de re-integratie.8 Daarnaast blijkt uit het feit dat CP&A de verzuimregistratie heeft 
verwijderd dat de beslissingsbevoegdheid om wel of geen verzuimgegevens te verwerken bij CP&A ligt.  
 

                                                                        
5 Brief van 7 augustus 2019 van CP&A aan de AP. 
6 Onderzoeksrapport AP, 3 september 2019, bijlage 2 t/m 8. 
7 Onderzoeksrapport AP, 3 september 2019, bijlage 2 t/m 8. 
8 Zienswijze CP&A, 12 november 2019, p. 2.  

 

 

6/17 

 

 

Datum 
24 maart 2020 

Ons kenmerk 
[VERTROUWELIJK] 

 
De AP merkt CP&A aan als verwerkingsverantwoordelijke als bedoeld in artikel 4, onderdeel 7, van de 
AVG. 
 
4.3 Overtreding inzake het verbod op verwerking gegevens over gezondheid 
 
4.3.1 Inleiding 
Gegevens over de gezondheid vallen onder de bijzondere categorie van persoonsgegevens. 
Persoonsgegevens die bijzonder gevoelig zijn verdienen specifieke bescherming, omdat de verwerking 
ervan hoge risico’s kan meebrengen voor grondrechten en fundamentele vrijheden. De verwerking van 
bijzondere categorieën van persoonsgegevens is daarom op grond van artikel 9, eerste lid, van de AVG 
verboden, tenzij een wettelijke uitzondering van toepassing is.9  
 
De AP toetst in het navolgende of CP&A een geslaagd beroep kan doen op de voor deze casus relevante 
uitzondering zoals bedoeld in artikel 9, tweede lid, aanhef en onder b van de AVG jo. artikel 30, eerste lid, 
aanhef en onder b, van de UAVG. 
 
4.3.2 Juridisch kader 
Op grond van artikel 9, tweede lid, aanhef en onder b van de AVG mag de verwerkingsverantwoordelijke 
gegevens over de gezondheid verwerken als dit noodzakelijk is met het oog op de uitvoering van 
verplichtingen en de uitoefening van specifieke rechten van de verwerkingsverantwoordelijke of de 
betrokkene op het gebied van het arbeidsrecht en het sociale zekerheids- en sociale beschermingsrecht. 
Deze uitzondering heeft geen rechtstreekse gelding op basis van de AVG, maar laat ruimte aan de lidstaten 
om tot een nadere invulling te komen. Dat is in Nederland gebeurd in de UAVG.  
 
Artikel 30, eerste lid, aanhef en onder b van de UAVG bepaalt in dat kader dat het verwerken van gegevens 
over gezondheid is toegestaan als dit noodzakelijk is voor de re-integratie of begeleiding van werknemers 
of uitkeringsgerechtigden in verband met ziekte of arbeidsongeschiktheid. In sectorspecifieke wetgeving is 
deze uitzonderingsgrond vervolgens nader gespecificeerd. Ten aanzien van re-integratie merkt de AP op 
dat werkgevers verplicht zijn om op grond van artikel 658a, tweede lid, van Boek 7 van het Burgerlijk 
Wetboek (BW) zo tijdig mogelijk die maatregelen te treffen die nodig zijn om een zieke werknemer in staat 
te stellen zijn eigen of ander passend werk te doen. Hoewel verwerking van gegevens over gezondheid dan 
dus verplicht kan zijn, wordt de aard en omvang van de gegevens die mogen worden verwerkt wel 
begrensd door de eis van noodzakelijkheid zoals die is neergelegd in artikel 9, tweede lid, aanhef, en onder 
b, AVG. Dit betekent dat er steeds een beoordeling van elke verwerking plaats moet vinden of de 
verwerking ook echt noodzakelijk is in het licht van de re-integratieverplichting die op de werkgever rust. 
 
In de beleidsregels ‘De zieke werknemer’ (de beleidsregels) van de AP, die op 29 april 2016 in de 
Staatscourant zijn gepubliceerd, is geconcretiseerd welke medische persoonsgegevens de werkgever in het 
kader van de re-integratie en verzuimbegeleiding wel mag verwerken en als noodzakelijk kunnen worden 

                                                                        
9 Zie ook overweging 51 van de AVG.  

 

 

7/17 

 

 

Datum 
24 maart 2020 

Ons kenmerk 
[VERTROUWELIJK] 

 
bestempeld, en welke niet noodzakelijk zijn en daarom niet verwerkt mogen worden.10 De wettelijke regels 
omtrent de verwerking van persoonsgegevens over de gezondheid van zieke werknemers in het kader van 
hun re-integratie en verzuimbegeleiding zoals die waren vastgelegd in de Wet bescherming 
persoonsgegevens zijn met het van toepassing worden van de AVG op 25 mei 2018 niet veranderd.11 De 
beleidsregels zijn daarom, hoewel geschreven in het kader van de Wbp, nog steeds van overeenkomstige 
toepassing op verwerkingen onder de AVG. 
 
De gegevens die volgens deze beleidsregels wél mogen worden verwerkt zijn:12  

-  de werkzaamheden waartoe de werknemer niet meer of nog wel in staat is (functionele 

beperkingen, restmogelijkheden en implicaties voor het soort werk dat de werknemer nog kan 
doen); 

-  de verwachte duur van het verzuim; 
-  de mate waarin de werknemer arbeidsongeschikt is (gebaseerd op functionele beperkingen, 

- 

restmogelijkheden en implicaties voor het soort werk dat de werknemer nog kan doen); 
eventuele adviezen over aanpassingen, werkvoorzieningen of interventies die de werkgever voor 
de re-integratie moet treffen. 

 
De gegevens die volgens deze beleidsregels niet mogen worden verwerkt, zijn onder meer:13  

-  diagnoses, naam ziekte, specifieke klachten of pijnaanduidingen; 
- 
- 
-  overige situationele problemen, zoals relatieproblemen, problemen uit het verleden, verhuizing, 

eigen subjectieve waarnemingen, zowel over geestelijke als lichamelijke gezondheidstoestand;  
gegevens over therapieën, afspraken met artsen, fysiotherapeuten, psychologen e.d.; 

overlijden partner, scheiding e.d. 

 
4.3.3 Beoordeling 
Zoals vermeld in hoofdstuk 3 heeft de AP vastgesteld dat CP&A een verzuimregistratie bijhield waarin de 
verzuimreden (over zowel de fysieke als mentale gezondheid), de prognose en opmerkingen over de 
verzuimreden en de prognose over haar werknemers was vastgelegd. 
 
De AP heeft deze gegevens beoordeeld aan de hand van het voornoemde juridisch kader. In de 
beleidsregels van de AP is geconcretiseerd welke medische persoonsgegevens de werkgever in het kader 
van de re-integratie en verzuimbegeleiding wel mag verwerken en als noodzakelijk kunnen worden  
aangemerkt. De AP komt tot de conclusie dat de verzuimregistratie gegevens over de gezondheid bevatte 
die, vanwege het ontbreken van een noodzaak, niet mochten worden verwerkt door CP&A. Het gaat 
daarbij om de verzuimredenen die vermeld zijn ten aanzien van 25 betrokkenen met daarin namen van 
fysieke en mentale ziektes, specifieke klachten en pijnaanduidingen. Bij enkele medewerkers is in het 
opmerkingenveld nadere informatie vastgelegd over de gezondheid. 
                                                                        
10 Beleidsregels voor de verwerking van persoonsgegevens over de gezondheid van zieke werknemers, Autoriteit Persoonsgegevens 
(Stcr. 2016, 21703). 
11 Zie het oude artikel 21, eerste lid, aanhef en onder f, onder 2, van de Wet bescherming persoonsgegevens en het huidige artikel 30, 
eerste lid, onder b, van de UAVG. En Kamerstukken II 2017/2018, 34851, 3, p. 109. 
12 Beleidsregels zieke werknemer, paragraaf 5.2.2., p. 27.  
13 Beleidsregels zieke werknemer, paragraaf 5.2.1., p. 25, in samenhang gelezen met p. 27.  

 

 

8/17 

 

 

Datum 
24 maart 2020 

Ons kenmerk 
[VERTROUWELIJK] 

 
 
Op grond van artikel 9, tweede lid, aanhef en onder b van de AVG mag de verwerkingsverantwoordelijke 
gegevens over de gezondheid verwerken als dit noodzakelijk is met het oog op de uitvoering van 
verplichtingen en de uitoefening van specifieke rechten van de verwerkingsverantwoordelijke of de 
betrokkene op het gebied van het arbeidsrecht en het sociale zekerheids- en sociale beschermingsrecht. 
Artikel 30, eerste lid, aanhef en onder b van de UAVG bepaalt in dat kader dat het verwerken van gegevens 
over gezondheid is toegestaan als dit noodzakelijk is voor de re-integratie of begeleiding van werknemers 
of uitkeringsgerechtigden in verband met ziekte of arbeidsongeschiktheid. Omdat het verwerken van 
namen van ziektes, specifieke klachten en pijnaanduidingen niet noodzakelijk is voor de re-integratie van 
werknemers, zoals ook volgt uit de beleidsregels van de AP, is de verwerking daarvan verboden. CP&A kan 
aldus geen succesvol beroep doen op artikel 30, eerste lid en onder b, van de UAVG. De AP is niet gebleken 
dat CP&A een succesvol beroep kan doen op de overige uitzonderingen van artikel 30 van de UAVG. De AP 
is dus van oordeel dat CP&A de bovengenoemde gezondheidsgegevens in strijd met het verbod van artikel 
9, eerste lid, van de AVG heeft verwerkt.  
 
Voor wat betreft de periode van deze overtreding heeft de AP op 2 mei 2019 voor het laatst vastgesteld dat 
CP&A de gezondheidsgegevens in haar verzuimregistratie heeft verwerkt. Zoals vermeld in hoofdstuk 3 
heeft de AP op 13 mei 2019 vervolgens vastgesteld dat de verzuimregistratie niet meer toegankelijk is via 
het bij haar bekende webadres. Tot slot heeft de AP geconstateerd dat in de huidige verzuimregistratie de 
verzuimreden niet meer door CP&A wordt geregistreerd. 
 
4.3.4 Conclusie 
De AP komt tot de conclusie dat CP&A als verwerkingsverantwoordelijke van in ieder geval 12 maart 2019 
tot en met 2 mei 2019 het verbod van artikel 9, eerste lid, van de AVG heeft overtreden door 
gezondheidsgegevens van 25 werknemers te verwerken. 
 
4.4 Overtreding inzake beveiliging van de verwerking 
 
4.4.1 Inleiding 
Om de veiligheid te waarborgen en te voorkomen dat de verwerking van persoonsgegevens inbreuk maakt 
op de AVG, dient de verwerkingsverantwoordelijke op grond van artikel 32 van de AVG de aan de 
verwerking inherente risico’s te beoordelen en maatregelen te treffen om risico’s te beperken. Die 
maatregelen dienen een passend niveau van beveiliging te waarborgen, rekening houdend met de stand 
van de techniek en de uitvoeringskosten afgezet tegen de risico’s en de aard van de te beschermen 
persoonsgegevens.14 De AP toetst in het navolgende of CP&A een passend beveiligingsniveau heeft 
gehanteerd voor de verwerking van de gezondheidsgegevens in haar verzuimregistratie zoals die 
benaderbaar was via het webadres. 
 
4.4.2 Beoordeling 
Op grond van artikel 32, eerste lid, van de AVG dient de verwerkingsverantwoordelijke passende en 
technische en organisatorische maatregelen te treffen om een op het risico afgestemd beveiligingsniveau 
                                                                        
14 Overweging 83 van de AVG.  

 

 

9/17 

 

 

Datum 
24 maart 2020 

Ons kenmerk 
[VERTROUWELIJK] 

 
te waarborgen. Bij de beoordeling van de risico’s dient volgens artikel 32, tweede lid, van de AVG aandacht 
te worden besteed aan risico’s die zich voordoen bij de verwerking van persoonsgegevens, zoals de 
ongeoorloofde verstrekking van of de ongeoorloofde toegang tot de doorgezonden, opgeslagen of 
anderszins verwerkte gegevens, hetzij per ongeluk, hetzij onrechtmatig. 
 
Naarmate de gegevens een gevoeliger karakter hebben, of de context waarin zij worden gebruikt een 
grotere bedreiging vormt voor de persoonlijke levenssfeer van betrokkenen, worden er zwaardere eisen 
gesteld aan de beveiliging van gegevens. Dit betekent dat hoge eisen gesteld worden aan de technische en 
organisatorische maatregelen ter bescherming van deze gegevens.15 Ten aanzien van authenticatie bij de 
toegang tot het verwerken van gegevens over de gezondheid van (zieke) medewerkers en waarbij toegang 
wordt verschaft via het internet dient men dus zwaardere maatregelen te treffen om te voldoen aan een 
passend beveiligingsniveau, zoals een tweefactor authenticatie.16 
 
De AP heeft vastgesteld dat de verzuimregistratie (met daarin gezondheidsgegevens) van CP&A zonder 
enige vorm van authenticatie toegankelijk was. De AP is van oordeel dat CP&A ten opzichte van haar 
verzuimregistratie een onvoldoende passend beveiligingsniveau heeft gehanteerd. CP&A had gezien de 
gevoelige aard van de gegevens, het feit dat de gezondheidsgegevens op het internet werden verwerkt en 
de risico’s voor de persoonlijke levenssfeer van de betrokkenen nadere maatregelen moeten nemen om het 
risico op ongeoorloofde toegang tot de verzuimregistratie te mitigeren. CP&A heeft dit echter nagelaten. 
Dit gebrek aan beveiliging had zij kunnen vermijden door bijvoorbeeld een passende 
authenticatietechniek (of een andere werkwijze) te implementeren om de geclaimde identiteit van een 
gebruiker van de verzuimregistratie te kunnen bewijzen. Een dergelijke beveiligingsmaatregel acht de AP, 
gezien de huidige stand van de techniek en de uitvoeringskosten, passend. 
 
De AP is daarom van oordeel dat CP&A artikel 32, eerste lid, van de AVG heeft overtreden doordat CP&A 
ten opzichte van de gezondheidsgegevens in haar verzuimregistratie een onvoldoende passend 
beveiligingsniveau heeft gehanteerd. 
 
Zienswijze CP&A en reactie AP 
CP&A beargumenteert in haar zienswijze dat zij maar één oogmerk had met de verzuimregistratie: haar 
medewerkers zo goed als mogelijk begeleiden tijdens een periode van ziekte en re-integratie. CP&A 
meende daarbij dat zij op juiste wijze, in overeenstemming met de daartoe geldende regelgeving, omging 
met de gegevens van de betrokken medewerkers en die gegevens ook zorgvuldig op zodanige wijze had 
beveiligd dat zij niet vrij toegankelijk waren. Ter bescherming van de privacy van de betrokken 
medewerkers was het bestand enkel toegankelijk via een specifieke link. De link was enkel verstrekt aan 
die personen die betrokken zijn/waren bij de re-integratie van medewerkers en als zodanig over 
verzuimgegevens dienden te kunnen beschikken om de medewerkers zo goed als mogelijk te begeleiden 
bij het verzuim en de re-integratie (directie, twee regiomanagers, één medewerker HRM, de HRM 
manager alsmede de verzuimbegeleider). Buiten die personen had niemand toegang. CP&A heeft er geen 
rekening mee gehouden dat de link onbevoegd aan een derde zou worden verstrekt. Met de kennis van nu 
                                                                        
15 Zie ook Beleidsregels voor de verwerking van persoonsgegevens over de gezondheid van zieke werknemers, p. 13. 
16 Zie ook beleidsregels voor de verwerking van persoonsgegevens over de gezondheid van zieke werknemers, p. 7. 

 

 

10/17 

 

 

Datum 
24 maart 2020 

Ons kenmerk 
[VERTROUWELIJK] 

 
betreurt CP&A het ten zeerste dat zij dat risico niet heeft gezien en dat het daarmee voor een derde 
mogelijk is gebleken de gegevens te raadplegen. 
 
De AP komt op basis van de zienswijze van CP&A niet tot een andere conclusie. Het verstrekken van een 
specifieke link alleen aan personen die betrokken zijn/waren bij de re-integratie van medewerkers is 
weliswaar een organisatorische maatregel die de beveiliging van persoonsgegevens ten goede komt. 
Echter, CP&A had gezien de gevoelige aard van de gegevens, het feit dat de gezondheidsgegevens op het 
internet werden verwerkt en de risico’s voor de persoonlijke levenssfeer van de betrokkenen ook een 
passende technische maatregel moeten treffen, zoals bijvoorbeeld de implementatie van een 
authenticatietechniek bij de link. Met een dergelijke maatregel had CP&A het risico dat een derde 
onbevoegd toegang tot zeer gevoelige gegevens kon krijgen grotendeels kunnen verkleinen. 
 
4.4.3 Conclusie 
De AP komt tot de conclusie dat CP&A als verwerkingsverantwoordelijke van in ieder geval 12 maart 2019 
tot en met 2 mei 2019 artikel 32, eerste lid, van de AVG heeft overtreden door ten opzichte van de 
gezondheidsgegevens in haar verzuimregistratie een onvoldoende passend beveiligingsniveau te hanteren. 
 
4.5 Eindconclusie 
 
De AP komt allereerst tot de conclusie dat CP&A van in ieder geval 12 maart 2019 tot en met 2 mei 2019 
het verbod van artikel 9, eerste lid, van de AVG heeft overtreden door gezondheidsgegevens van 25 
werknemers te verwerken. Daarnaast komt de AP tot de conclusie dat CP&A in diezelfde periode artikel 
32, eerste lid, van de AVG heeft overtreden door ten opzichte van deze gezondheidsgegevens in haar 
verzuimregistratie onvoldoende passende technische en organisatorische maatregelen te treffen om een 
op het risico afgestemd beveiligingsniveau te waarborgen. 
 

5. Boete 

5.1 Inleiding 
 
CP&A heeft vanaf in ieder geval 12 maart 2019 tot en met 2 mei 2019 artikel 9, eerste lid, en artikel 32, 
eerste lid, van de AVG overtreden. De AP maakt ten aanzien van beide vastgestelde overtredingen gebruik 
van haar bevoegdheid om aan CP&A een boete op te leggen op grond van artikel 58, tweede lid, aanhef en 
onder i en artikel 83, vierde en vijfde lid, van de AVG gelezen in samenhang met artikel 14, derde lid, van de 
UAVG. De AP hanteert hiervoor de Boetebeleidsregels 2019.17  
 
In het hiernavolgende zal de AP eerst kort de boetesystematiek uiteenzetten, gevolgd door de motivering 
van de boetehoogte in de onderhavige gevallen. 
 

                                                                        
17 Stcrt. 2019, 14586, 14 maart 2019. 

 

 

11/17 

 

 

Datum 
24 maart 2020 

Ons kenmerk 
[VERTROUWELIJK] 

 
5.2 Boetebeleidsregels Autoriteit Persoonsgegevens 2019 (Boetebeleidsregels 2019) 
 
Bij overtreding van het onrechtmatig verwerken van bijzondere persoonsgegevens ex artikel 9, eerste lid, 
van de AVG is de AP bevoegd een boete tot een maximum van € 20.000.000 op te leggen, of tot 4% van de 
totale wereldwijde jaaromzet in het voorgaande boekjaar, indien dit cijfer hoger is. Dit op basis van artikel 
58, tweede lid, aanhef en onder i en artikel 83 van de AVG gelezen in samenhang met artikel 14, derde lid, 
van de UAVG. Op grond van de bijlage bij de Boetebeleidsregels 2019 valt deze overtreding in de hoogste 
categorie, namelijk categorie IV.  
 
En voor overtreding van artikel 32, eerste lid, van de AVG is de AP bevoegd een bestuurlijke boete op te 
leggen tot € 10.000.000 of tot 2% van de totale wereldwijde jaaromzet in het voorgaande boekjaar, indien 
dit cijfer hoger is. Op grond van de bijlage bij de Boetebeleidsregels 2019 valt deze overtreding in categorie 
II.  
 
De AP hanteert op basis van artikel 2.3 van de Boetebeleidsregels 2019 voor de bovengenoemde 
overtredingen de volgende boetebandbreedtes:  
Categorie II: Boetebandbreedte tussen € 120.000 en € 500.000 en een basisboete van € 310.000. […]. 
Categorie IV: Boetebandbreedte tussen € 450.000 en € 1.000.000 en een basisboete van € 725.000. […]. 
 
Ingevolge artikel 6 van de Boetebeleidsregels 2019 bepaalt de AP de hoogte van de boete door het bedrag 
van de basisboete naar boven (tot ten hoogste het maximum van de bandbreedte van de aan een 
overtreding gekoppelde boetecategorie) of naar beneden (tot ten laagste het minimum van die 
bandbreedte) bij te stellen. De basisboete wordt verhoogd of verlaagd afhankelijk van de mate waarin de 
factoren die zijn genoemd in artikel 7 van de Boetebeleidsregels 2019 daartoe aanleiding geven.  
 
Ingevolge artikel 7 houdt de AP onverminderd de artikelen 3:4 en 5:46 van de Algemene wet bestuursrecht 
(Awb) rekening met de factoren die zijn ontleend aan artikel 83, tweede lid, van de AVG en in de 
Beleidsregels 2019 genoemd onder a tot en met k: 
a. de aard, de ernst en de duur van de inbreuk, rekening houdend met de aard, de omvang of het doel van de 
verwerking in kwestie alsmede het aantal getroffen betrokkenen en de omvang van de door hen geleden 
schade; 
b. de opzettelijke of nalatige aard van de inbreuk; 
c. de door de verwerkingsverantwoordelijke […] genomen maatregelen om de door betrokkenen geleden 
schade te beperken; 
d. de mate waarin de verwerkingsverantwoordelijke […] verantwoordelijk is gezien de technische en 
organisatorische maatregelen die hij heeft uitgevoerd overeenkomstig de artikelen 25 en 32 van de AVG; 
e. eerdere relevante inbreuken door de verwerkingsverantwoordelijke […]; 
f. de mate waarin er met de toezichthoudende autoriteit is samengewerkt om de inbreuk te verhelpen en 
de mogelijke negatieve gevolgen daarvan te beperken; 
g. de categorieën van persoonsgegevens waarop de inbreuk betrekking heeft; 
h. de wijze waarop de toezichthoudende autoriteit kennis heeft gekregen van de inbreuk, met name of, en 
zo ja in hoeverre, de verwerkingsverantwoordelijke […] de inbreuk heeft gemeld; 
i. de naleving van de in artikel 58, tweede lid, van de AVG genoemde maatregelen, voor zover die eerder 
ten aanzien van de verwerkingsverantwoordelijke […] in kwestie met betrekking tot dezelfde 

 

 

12/17 

 

 

Datum 
24 maart 2020 

Ons kenmerk 
[VERTROUWELIJK] 

 
aangelegenheid zijn genomen; 
j. het aansluiten bij goedgekeurde gedragscodes overeenkomstig artikel 40 van de AVG of van 
goedgekeurde certificeringsmechanismen overeenkomstig artikel 42 van de AVG; en 
k. elke andere op de omstandigheden van de zaak toepasselijke verzwarende of verzachtende factor, zoals 
gemaakte financiële winsten, of vermeden verliezen, die al dan niet rechtstreeks uit de inbreuk 
voortvloeien.   
 
Het gaat in het voorliggende geval om een beoordeling van de aard, de ernst en de duur van de overtreding 
in het specifieke geval. In beginsel wordt daarbij binnen de bandbreedte van de aan die overtreding 
gekoppelde boetecategorie gebleven. De AP kan, zo nodig en afhankelijk van de mate waarin voornoemde 
factoren daartoe aanleiding geven, op grond van artikel 8.1 van de Boetebeleidsregels 2019 de 
boetebandbreedte van de naast hogere respectievelijk de naast lagere categorie toepassen. Daarnaast 
beoordeelt de AP bij de oplegging van een bestuurlijke boete op grond van artikel 5:46, tweede lid, van de 
Awb in hoeverre deze aan de overtreder kan worden verweten. Tot slot zal de AP op grond van haar 
Boetebeleidsregels 2019 en artikelen 3:4 en 5:46 van de Awb toetsen of de toepassing van haar beleid voor 
het bepalen van de hoogte van de boete, gezien de omstandigheden en de draagkracht van CP&A in dit 
concrete geval, niet tot een onevenredige uitkomst leidt. 
 
5.3 Boetehoogte inzake overtreding verbod op verwerking gegevens over gezondheid en 
beveiliging van de verwerking 
 
5.3.1. Aard, ernst en duur van de inbreuk 
Ingevolge artikel 7, aanhef en onder a, van de Boetebeleidsregels 2019 houdt de AP rekening met de aard, 
de ernst en de duur van de inbreuk. Bij de beoordeling hiervan betrekt de AP onder meer de aard, de 
omvang of het doel van de verwerking alsmede het aantal getroffen betrokkenen en de omvang van de door 
hen geleden schade. 
 
De bescherming van natuurlijke personen bij de verwerking van persoonsgegevens is een grondrecht. 
Krachtens artikel 8, eerste lid, van het Handvest van de grondrechten van de Europese Unie en artikel 16, 
eerste lid, van het Verdrag betreffende de werking van de Europese Unie (VWEU) heeft eenieder recht op 
bescherming van zijn persoonsgegevens. De beginselen en regels betreffende de bescherming van 
natuurlijke personen bij de verwerking van hun persoonsgegevens dienen in overeenstemming te zijn met 
hun grondrechten en fundamentele vrijheden, met name met hun recht op bescherming van 
persoonsgegevens. De AVG beoogt bij te dragen aan de totstandkoming van een ruimte van vrijheid, 
veiligheid en recht en van een economische unie, alsook tot economische en sociale vooruitgang, de 
versterking en de convergentie van de economieën binnen de interne markt en het welzijn van natuurlijke 
personen. De verwerking van persoonsgegevens moet ten dienste van de mens staan. Het recht op 
bescherming van persoonsgegevens heeft geen absolute gelding, maar moet worden beschouwd in relatie 
tot de functie ervan in de samenleving en moet conform het evenredigheidsbeginsel tegen andere 
grondrechten worden afgewogen. Elke verwerking van persoonsgegevens dient behoorlijk en rechtmatig 
te geschieden. De persoonsgegevens dienen toereikend en ter zake dienend te zijn en beperkt te blijven tot 
wat noodzakelijk is voor de doeleinden waarvoor zij worden verwerkt. Persoonsgegevens moeten worden 

 

 

13/17 

 

 

Datum 
24 maart 2020 

Ons kenmerk 
[VERTROUWELIJK] 

 
verwerkt op een manier die een passende beveiliging en vertrouwelijkheid van die gegevens waarborgt, 
ook ter voorkoming van ongeoorloofde toegang tot of het ongeoorloofde gebruik van persoonsgegevens en 
de apparatuur die voor de verwerking wordt gebruikt. 
Voor bijzonder gevoelige persoonsgegevens biedt de AVG een hoog beschermingsniveau. 
Persoonsgegevens die bijzonder gevoelig zijn verdienen specifieke bescherming, omdat de verwerking 
ervan hoge risico’s kan meebrengen voor grondrechten en fundamentele vrijheden. Betrokkenen dienen 
daarom in hoge mate controle te hebben over hun gezondheidsgegevens. Uitgangspunt is dan ook dat het 
verwerken van bijzondere persoonsgegevens in beginsel verboden is. Daarop is slechts een beperkt aantal 
en in de (U)AVG vastgestelde uitzonderingen mogelijk. CP&A heeft met het verwerken van 
gezondheidsgegevens in dit geval het hoge beschermingsniveau dat artikel 9, eerste lid, van de AVG biedt 
geschonden. 
 
Op grond van artikel 32, eerste lid, van de AVG dient de verwerkingsverantwoordelijke daarnaast 
passende en technische en organisatorische maatregelen te treffen om een op het risico afgestemd 
beveiligingsniveau te waarborgen. Bij het bepalen van het risico voor de betrokkene zijn onder andere de 
aard van de persoonsgegevens en de aard van de verwerking van belang: deze factoren bepalen de 
potentiële schade voor de individuele betrokkene bij bijvoorbeeld verlies, wijziging of onrechtmatige 
verwerking van de gegevens. De AP is tot de conclusie gekomen dat CP&A geen passende 
beveiligingsmaatregelen heeft getroffen die zien op de gezondheidsgegevens in haar verzuimregistratie. 
 
De AP heeft vastgesteld dat CP&A van in ieder geval 12 maart 2019 tot en met 2 mei 2019 
gezondheidsgegevens van 25 werknemers zonder passende beveiliging heeft verwerkt. Deze 
gezondheidsgegevens bevatte zeer gevoelige informatie zoals namen van fysieke en mentale ziektes, 
specifieke klachten en pijnaanduidingen van haar werknemers. Gedurende deze periode heeft CP&A het 
verbod op het verwerken van bijzondere persoonsgegevens geschonden en hebben de desbetreffende 
betrokkenen dus geen controle gehad over hun gezondheidsgegevens. En het is juist deze controle die de 
AVG aan betrokkenen wil bieden, zodat betrokkenen in staat zijn om hun persoonsgegeven te beschermen 
en deze in vrijheid af te kunnen staan. Daarnaast was gedurende deze periode de verzuimregistratie van 
CP&A zonder enige vorm van authenticatie toegankelijk. Daarmee hebben de werknemers van CP&A een 
groot en onnodig risico gelopen op onbevoegde toegang tot hun persoonsgegevens. Het feit dat het hier 
een verwerking van bijzonder gevoelige gegevens betreft, maakt een onvoldoende beveiliging van de 
gegevens extra kwalijk.  
 
Naar het oordeel van de AP is er dus sprake van twee ernstige overtreding waarin CP&A de bijzondere 
gegevens van betrokkenen onder onjuiste voorwaarden heeft verwerkt, maar ziet op grond van artikel 7 
van de Boetebeleidsregels 2019 genoemde omstandigheden voor zover van toepassing in het voorliggende  
geval geen aanleiding om het boetebedrag te verhogen of te verlagen. Wel zal de AP in paragraaf 5.4 nog 
beoordelen of de hoogte van de boete op grond van evenredigheid aanpassing behoeft. 
 
5.3.2 Verwijtbaarheid 
Ingevolge artikel 5:46, tweede lid, van de Awb houdt de AP bij de oplegging van een bestuurlijke boete 
rekening met de mate waarin deze aan de overtreder kan worden verweten. Nu het hier gaat om 

 

 

14/17 

 

 

Datum 
24 maart 2020 

Ons kenmerk 
[VERTROUWELIJK] 

 
overtredingen, is voor het opleggen van een bestuurlijke boete conform vaste rechtspraak18 niet vereist dat 
wordt aangetoond dat sprake is van opzet en mag de AP verwijtbaarheid veronderstellen als het 
daderschap vaststaat.19 
 
Op grond van artikel 9, eerste lid, van de AVG is het in beginsel verboden om gegevens over de gezondheid 
te verwerken. De wettelijke regels omtrent de verwerking van persoonsgegevens over de gezondheid van 
zieke werknemers in het kader van hun re-integratie en verzuimbegeleiding zoals die waren vastgelegd in 
de Wet bescherming persoonsgegevens zijn met het van toepassing worden van de AVG op 25 mei 2018 
niet veranderd. Daarnaast had CP&A uit de beleidsregels ‘De zieke werknemer’ van de AP, die reeds op 29 
april 2016 in de Staatscourant zijn gepubliceerd, kunnen opmaken welke persoonsgegeven CP&A wel en 
niet had mogen verwerken. Van een partij als CP&A mag, mede gelet op de bijzondere aard van de 
persoonsgegevens, worden verwacht dat zij zich terdege van de voor haar geldende normen vergewist en 
deze naleeft. CP&A heeft door haar handelswijze het hoge beschermingsniveau voor bijzondere 
persoonsgegevens geschonden. De AP acht dit verwijtbaar. 
 
Op grond van artikel 32 van de AVG, de beleidsregels ‘De zieke werknemer’ en de aard van de verwerking had 
CP&A daarnaast moeten weten dat zij nadere maatregelen had moeten nemen om het risico op 
ongeoorloofde toegang tot de verzuimregistratie te mitigeren. CP&A heeft nagelaten om bij de toegang tot 
de verzuimregistratie via het webadres in ieder geval een passende authenticatietechniek (of een andere 
werkwijze) te implementeren om de geclaimde identiteit van een gebruiker te kunnen bewijzen. Ook dit 
acht de AP verwijtbaar. 
 
5.3.3 Zienswijze CP&A en reactie AP 
CP&A stelt in haar zienswijze dat zij de reeds genomen corrigerende maatregelen zich heeft aangetrokken, 
waarbij zij naar de AP begrijpt doelt op het verzoek van de AP de overtreding zo snel mogelijk te 
beëindigen, en direct alle medewerking heeft verleend. De verzuimregistratie wordt enkel nog 
bijgehouden in de beveiligde omgeving van het HRM systeem, welke alleen toegankelijk is voor de afdeling 
HRM en de direct leidinggevenden. Daarnaast verwerkt CP&A de verzuimreden niet meer en wordt de 
prognose enkel nog geregistreerd voor zover het afgeleid kan worden uit de rapportages van de bedrijfsarts 
zonder medische informatie.  
 
Gezien het voorgaande en daarbij ook uitdrukkelijk rekening houdend met het feit dat CP&A een 
middelgrote onderneming is in de zin van artikel 2a UAVG en rekening houdend met de wijze waarop 
bijvoorbeeld de kwesties van Nippon Express (2017) en Stichting Abtona (2016) zijn afgedaan verzoekt 
CP&A de AP te volstaan met de reeds genomen corrigerende maatregelen ex artikel 58 van de AVG. 
Daarbij wijst CP&A aanvullend op het feit dat de betrokkenen —gelukkig — geen schade is berokkend, dat 
CP&A geenszins opzettelijk of nalatig heeft gehandeld, dat geen sprake is geweest van eerdere inbreuken 
en dat CP&A (aanvullend) begeleiding door een extern adviseur op het gebied van privacy heeft ingezet. 

                                                                        
18 Vgl. CBb 29 oktober 2014, ECLI:NL:CBB:2014:395, r.o. 3.5.4, CBb 2 september 2015, ECLI:NL:CBB:2015:312, r.o. 3.7 en CBb 7 maart 2016, 
ECLI:NL:CBB:2016:54, r.o. 8.3, ABRvS 29 augustus 2018, ECLI:NL:RVS:2018:2879, r.o. 3.2 en ABRvS 5 december 2018, 
ECLI:NL:RVS:2018:3969, r.o. 5.1. 
19 Kamerstukken II 2003/04, 29702, nr. 3, p. 134. 

 

 

15/17 

 

 

Datum 
24 maart 2020 

Ons kenmerk 
[VERTROUWELIJK] 

 
De AP deelt de zienswijze van CP&A niet. CP&A had in dit geval moeten nalaten om gezondheidsgegevens 
van haar werknemers te verwerken. Daarnaast heeft CP&A onvoldoende passende maatregelen genomen 
om de beveiliging van haar verzuimsysteem te waarborgen. Deze handelswijze van CP&A heeft afbreuk 
gedaan aan de bescherming van de persoonsgegevens van haar werknemers. Gezien de ernst van de 
overtredingen acht de AP het opleggen van een corrigerende maatregel, anders dan een bestuurlijke boete, 
onvoldoende doeltreffend, evenredig en afschrikkend. De AP vindt het opleggen van een bestuurlijke boete 
in dit geval passend. Daarbij zal zij voor wat betreft de vaststelling van de hoogte rekening houden met de 
positie en de draagkracht van CP&A. CP&A heeft daarnaast gesteld dat de betrokkenen geen schade is 
berokkend, maar dit is niet gebleken en evenmin valt uit te sluiten dat er in de toekomst nog schade kan 
ontstaan. Deze grief, alleen of tezamen met de andere grieven, geeft de AP gelet op de ernst van de 
overtredingen en de mate van verwijtbaarheid geen aanleiding om af te zien van boeteoplegging dan wel 
de boete op de door CP&A genoemde gronden verder te matigen. 
 
De AP stelt het boetebedrag inzake overtreding van artikel 9, eerste lid, van de AVG vast op € 725.000. En 
voor de overtreding van artikel 32, eerste lid, van de AVG stelt de AP het boetebedrag vast op € 310.000. 
 
5.4 Evenredigheid en draagkracht 
Tot slot beoordeelt de AP op grond van artikelen 3:4 en 5:46 van de Awb (evenredigheidsbeginsel) of de 
toepassing van haar beleid voor het bepalen van de hoogte van de boete gezien de omstandigheden van het 
concrete geval, niet tot een onevenredige uitkomst leidt. Toepassing van het evenredigheidsbeginsel kan 
onder andere spelen bij de cumulatie van sancties en de draagkracht van de 
verwerkingsverantwoordelijke. 
 
CP&A heeft een beroep gedaan op beperkte draagkracht. Op basis van de bij de AP op dit moment 
bekende financiële gegevens van CP&A acht de AP de draagkracht van CP&A beperkt waardoor de AP tot 
de conclusie komt dat CP&A het samengenomen boetebedrag van beide overtredingen van € 1.035.000 
financieel niet kan dragen. Op grond daarvan ziet de AP aanleiding om het boetebedrag te verlagen. De AP 
acht in dit geval een boete van € 15.000 passend en geboden en acht CP&A voldoende draagkrachtig om 
dit bedrag te kunnen betalen. 
 
5.5 Conclusie 
De AP stelt het totale boetebedrag vast op € 15.000. 
 
 
 
 
 
 
 

 

 

16/17 

 

 

Ons kenmerk 
[VERTROUWELIJK] 

Datum 
24 maart 2020 

 

6.Dictum 

 

Boete 
 
De AP legt aan CP&A, wegens overtreding van artikel 9, eerste lid, van de AVG en artikel 32, eerste lid, van 
de AVG een bestuurlijke boete op ten bedrage van € 15.000 (zegge: vijftienduizend euro).20 
 
Hoogachtend, 
Autoriteit Persoonsgegevens,  
 
w.g. 
 
drs. C.E. Mur  
Bestuurslid 
 
 
 
 
 
 
 
 
 
 
 
 
Rechtsmiddelenclausule 
Indien u het niet eens bent met dit besluit kunt u binnen zes weken na de datum van verzending van het 
besluit digitaal of op papier een bezwaarschrift indienen bij de Autoriteit Persoonsgegevens. Het indienen 
van een bezwaarschrift schort de werking van dit besluit op. Voor het indienen van digitaal bezwaar, zie 
www.autoriteitpersoonsgegevens.nl, onder het kopje Bezwaar maken tegen een besluit, onderaan de 
pagina onder de kop Contact met de Autoriteit Persoonsgegevens. Het adres voor het indienen op papier 
is: Autoriteit Persoonsgegevens, postbus 93374, 2509 AJ Den Haag.  
Vermeld op de envelop ‘Awb-bezwaar’ en zet in de titel van uw brief ‘bezwaarschrift’.  
Schrijf in uw bezwaarschrift ten minste: 
- uw naam en adres; 
- de datum van uw bezwaarschrift; 
- het in deze brief genoemde kenmerk (zaaknummer); of een kopie van dit besluit bijvoegen; 
- de reden(en) waarom u het niet eens bent met dit besluit; 
- uw handtekening. 
                                                                        
20 De AP zal voornoemde vordering uit handen geven aan het Centraal Justitieel Incassobureau (CJIB).  
 

 

 

17/17 

