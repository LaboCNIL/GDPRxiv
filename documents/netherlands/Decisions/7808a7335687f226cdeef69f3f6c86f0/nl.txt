 

 
Locatefamily.com 
[VERTROUWELIJK] 

 
 

 

Datum 
10 december 2020 
 
 

Ons kenmerk 
[VERTROUWELIJK] 
 
Contactpersoon 
[VERTROUWELIJK]  
 
 

 

Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 

 

 
 
 
 
 

 
Onderwerp 
Besluit tot het opleggen van een bestuurlijke boete en een last onder dwangsom 
 

 

 

 

Geachte mevrouw/heer, 
 
De Autoriteit Persoonsgegevens (AP) heeft besloten aan Locatefamily.com een bestuurlijke boete van  
€ 525.000,-- op te leggen, omdat Locatefamily.com in de periode van 25 mei 2018 tot heden niet heeft 
voldaan aan de verplichting om schriftelijk een vertegenwoordiger in de Europese Unie (EU) aan te wijzen. 
Locatefamily.com heeft daarmee artikel 27, eerste lid, juncto artikel 3, tweede lid, van de Algemene 
Verordening Gegevensbescherming (AVG) overtreden.  
 
De AP heeft tevens besloten aan Locatefamily.com een last onder dwangsom op te leggen, die ziet op het 
ongedaan maken van deze voortdurende overtreding. Daartoe dient Locatefamily.com binnen twaalf 
weken na dagtekening van en met inachtneming van dit besluit alsnog te voldoen aan de verplichting zoals 
opgenomen in artikel 27 van de AVG en schriftelijk een vertegenwoordiger aan te wijzen in de EU. Indien 
Locatefamily.com niet binnen deze termijn aan de last voldoet, verbeurt Locatefamily.com een dwangsom 
van € 20.000,-- voor iedere twee weken na afloop van de begunstigingstermijn, tot een maximumbedrag 
van in totaal € 120.000,--.  
 
Hierna wordt het besluit toegelicht. Hoofdstuk 1 bevat de relevante feiten en het procesverloop. In 
hoofdstuk 2 wordt het wettelijk kader beschreven. In hoofdstuk 3 volgt de beoordeling van de AP, waarna 
in hoofdstuk 4 de hoogte van de bestuurlijke boete wordt gemotiveerd. In hoofdstuk 5 wordt de last onder 
dwangsom weergegeven. Tenslotte bevat hoofdstuk 6 het dictum en de rechtsmiddelenclausule. 
 

  

 

1 

 

 

Datum 
10 december 2020 

Ons kenmerk 
[VERTROUWELIJK] 

 
1.  Feiten en procesverloop 
 
Locatefamily.com is een buiten de Europese Unie (EU) gevestigde organisatie die met haar website 
‘Locatefamily.com’ een platform biedt waarop een ieder kan zoeken naar contactgegevens van bekenden  
die zij uit het oog zijn verloren.  
 
Omdat bij de AP geen vestigingsadres bekend is van Locatefamily.com, is de communicatie met 
Locatefamily.com alleen via e-mail verlopen.1 
 
In de onderzoeksperiode van 25 mei 2018 tot 25 juli 2019 heeft de AP negentien klachten ontvangen 
betreffende Locatefamily.com. De klachten betreffen het niet (adequaat) reageren op verzoeken tot het 
wissen van persoonsgegevens van betrokkenen en het ontbreken van een vestiging dan wel een 
vertegenwoordiger van Locatefamily.com binnen de EU.2   
 
Naar aanleiding van de ontvangen klachten heeft de AP op 26 juni 2018 per e-mail een verzoek om 
informatie gezonden aan Locatefamily.com, waarop Locatefamily.com op 2 juli 2018 per e-mail heeft 
gereageerd.3  
 
Op 9 juli 2018 heeft de AP per e-mail een tweede verzoek om informatie aan Locatefamily.com gestuurd, 
waarop Locatefamily.com op 19 juli 2018 per e-mail heeft gereageerd.4  
 
Op 18 juli 2018 heeft de AP op grond van artikel 61 van de AVG een verzoek om wederzijdse bijstand 
verstuurd aan collega toezichthouders binnen de EU, waarbij de AP heeft gevraagd of zij klachten of 
signalen hebben ontvangen met betrekking tot Locatefamily.com en of er een vestiging c.q. 
vertegenwoordiger is van Locatefamily.com in het desbetreffende land. Begin september 2018 hebben tien 
EU-toezichthouders op het verzoek van 18 juli 2018 gereageerd.5 Een aantal landen bevestigde eveneens 
klachten te hebben ontvangen over Locatefamily.com. 
 
Naar aanleiding van een toename van het aantal klachten over Locatefamily.com zowel in Nederland als 
in andere EU-lidstaten, is de AP eind december 2018 een ambtshalve onderzoek gestart naar 
Locatefamily.com betreffende een vermoedelijke overtreding van artikel 27 van de AVG, ingevolge welke 
bepaling de verwerkingsverantwoordelijke of de verwerker schriftelijk een vertegenwoordiger in de EU 
dient aan te wijzen.  
 

                                                                        
1 legal@locatefamily.com en info@locatefamily.com. Laatstgenoemd adres wordt tevens door Locatefamily.com gehanteerd blijkens 
haar reactie op een van de 19 klachten.   
2 Overzicht van klachten, bijlage 1 bij het onderzoeksrapport. 
3 E-mailwisseling met Locatefamily.com, bijlage 12 bij het onderzoeksrapport. 
4 E-mailwisseling met Locatefamily.com, bijlage 12 bij het onderzoeksrapport. 
5 IMI report (Internal Market Information System) met het verzoek aan EU-toezichthouders en de reacties daarop, bijlagen 3 en 4 bij 
het onderzoeksrapport. 

 

 

2/17 

 

 

Datum 
10 december 2020 

Ons kenmerk 
[VERTROUWELIJK] 

 
In maart 2019 heeft de AP een technisch onderzoek uitgevoerd waaruit Canada als mogelijke 
vestigingsplaats van Locatefamily.com bleek.6 Daarna heeft de AP een internationale samenwerking  
opgestart via de Enforcement subgroup van de European Data Protection Board (EDPB). 
 
Op 19 maart 2019 heeft een conference call plaatsgevonden van deze samenwerkingsgroep van in totaal 
negen Europese toezichthouders, voorgezeten door de AP.7  
 
Op 25 maart 2019 heeft de AP namens de samenwerkende Europese toezichthouders, een brief gezonden 
aan de Office of the Privacy Commissioner of Canada, met een verzoek om informatie inzake 
Locatefamily.com.8 
 
Omdat het vestigingsadres van Locatefamily.com vooralsnog onbekend bleef, is vervolgens door de Ierse, 
Franse en Nederlandse toezichthouder afgesproken om de ingediende nationale klachten betreffende 
verzoeken tot gegevenswissing te richten aan Locatefamily.com.  
 
Op 8 april 2019 heeft de AP aan Locatefamily.com per e-mail een overzicht verstrekt van de door haar 
ontvangen klachten betreffende het afhandelen door Locatefamily.com van verzoeken tot gegevenswissing 
en daarbij gewezen op de verplichtingen voor Locatefamily.com ingevolge de AVG.9  
 
Bij e-mails van 10 april 2019 en 27 juli 2019 heeft Locatefamily.com de AP bericht over verwijdering van de 
persoonsgegevens van haar website.10 Het verzoek is in alle drie landen (Ierland, Frankrijk, en Nederland) 
grotendeels gehonoreerd door Locatefamily.com.   
 
Op 28 mei 2019 heeft de Privacy Commissioner of Canada aan de AP bericht dat zij bezig is met het 
verzoek van de AP van 25 maart 2019.11 
 
Op 22 juli 2019 heeft de AP per e-mail een derde verzoek om informatie aan Locatefamily.com gestuurd.12  
 
Op de vraag in deze e-mail van 22 juli 2019 naar een adres van Locatefamily.com of van een 
vertegenwoordiger in de EU heeft de AP geen reactie van Locatefamily.com ontvangen.  
 
De bevindingen van het onderzoek door de AP zijn opgenomen in het rapport ‘Locatefamily.com inzake 
ontbreken wettelijke vertegenwoordiger binnen de EU’, dat op 25 juli 2019 is vastgesteld (hierna: 
onderzoeksrapport). 
 

                                                                        
6 Schema, bijlage 2 bij het onderzoeksrapport.   
7 Minutes conference call, bijlage 5 bij het onderzoeksrapport.   
8 Brief aan Privacy Commissioner of Canada, bijlage 6 bij het onderzoeksrapport. 
9 Brief aan Locatefamily.com van 8 april 2019 betreffende 19 klachten van Nederlandse betrokkenen omtrent verzoeken tot 
gegevenswissing, bijlage 7 bij het onderzoeksrapport. 
10 E-mails van Locatefamily.com aan AP betreffende verzoeken tot gegevenswissing, bijlage 8 bij het onderzoeksrapport. 
11 Bericht Privacy Commissioner of Canada van 28 mei 2019, bijlage 9 bij het onderzoeksrapport.   
12 E-mailwisseling met Locatefamily.com, bijlage 12 bij het onderzoeksrapport. 

 

 

3/17 

 

 

Datum 
10 december 2020 

Ons kenmerk 
[VERTROUWELIJK] 

 
Op 24 februari 2020 heeft de AP via digitale verzending13 aan Locatefamily.com een voornemen tot 
handhaving gezonden tezamen met het voornoemde onderzoeksrapport en de onderliggende 
documentatie, waarbij Locatefamily.com tevens in de gelegenheid is gesteld om uiterlijk 23 maart 2020 
een zienswijze kenbaar te maken. Locatefamily.com heeft van deze gelegenheid tot op heden geen gebruik 
gemaakt. 
 
Op grond van het rapport met bevindingen en de onderliggende documentatie komt de AP tot de 
vaststelling van de volgende relevante feiten. 
 
Locatefamily.com 
Locatefamily.com biedt met haar website een platform voor een ieder die op zoek is naar contactgegevens 
van bekenden die zij uit het oog zijn verloren door van betrokkenen de zogenaamde NAW-gegevens, 
naam, adres, woonplaats en soms het telefoonnummer, beschikbaar te stellen. Locatefamily.com biedt 
deze gegevens gratis aan iedere geïnteresseerde aan. De website is openbaar toegankelijk en bevat 
gegevens van ingezetenen van zowel binnen als buiten de EU.14 Locatefamily.com stelt de overzichten 
van gegevens samen zonder dat betrokkenen lid worden van het platform of een account hoeven aan 
te maken.15 Uit onderzoek uitgevoerd door de AP tezamen met haar Europese collega-toezichthouders is 
gebleken dat Locatefamily.com haar diensten heeft aangeboden zowel in Nederland als in acht andere EU-
landen. Meerdere EU-toezichthouders hebben bevestigd dat er door betrokkenen uit de desbetreffende 
landen klachten zijn ingediend betreffende Locatefamily.com.16  
 
Vestigingsplaats/vertegenwoordiging 
Op de website van Locatefamily.com is noch een privacy contactpersoon noch een vestigingsadres en/of 
vertegenwoordigingsadres te vinden.  
 
In reactie op de vraag van de AP aan Locatefamily.com of zij een vertegenwoordiger of een vestiging heeft 
in de EU,17 heeft Locatefamily.com op 2 juli 2018 het volgende aangegeven:18  
 

“LocateFamiÏy.com is not located in the European Union and does not have any business relationships in the 
European Union. We do not have an office or a representative in the European Union. LocateFamily.com does 
not offer goods or services to the European Union.  
We are available to respond to any questions you may have regarding the complaints you mention. If you provide 
us with the names of the individuals and or their e-mail addresses we can provide you with a report that indicates 
when the removal request was received and when the information was removed.”  

 

                                                                        
13 Via e-mail aan legal@locatefamily.com en info@locatefamily.com. 
14 Print screen d.d. 29 juli 2019 bedrijfsmodel Locatefamily.com, bijlage 10 bij het onderzoeksrapport.  
15 Print screens Locatefamily.com, bijlage 10 bij het onderzoeksrapport.  
16 IMI report (Internal Market Information System) met het verzoek aan EU-toezichthouders en de reacties daarop, bijlagen 3 en 4 bij 
het onderzoeksrapport. Klachten andere EU-toezichthouders betreffende Locatefamily.com, bijlage 11 bij het onderzoeksrapport. 
17 E-mailwisseling met Locatefamily.com, bijlage 12 bij het onderzoeksrapport. 
18 E-mail van 2 juli 2018, bijlage 12 bij het onderzoeksrapport. 

 

 

4/17 

 

 

Datum 
10 december 2020 

Ons kenmerk 
[VERTROUWELIJK] 

 
Op de vraag van de AP waar het hoofdkantoor van Locatefamily.com is gevestigd, heeft zij op 19 juli 2018 
het volgende bericht: 19  

 
“As we have already explained in our previous email, we have no business relationships in the European Union, 
and we do not have an office or a representative in the European Union. We also do not offer goods or services to 
the European Union. 
To be clear we are not situated in any country of the European Union. 
We respect the wishes of people who want their address information removed from the web site, and the 
information is removed within a few days, regardless of which country the individual resides in. 
Consequently we are puzzled as to why you would you need to know where we are situated.” 

 
Voorts hebben Europese toezichthouders aangegeven dat er geen vestiging of vertegenwoordiger van 
Locatefamily.com is aangetroffen in het betreffende land waar die toezichthouders zijn gevestigd. 
 
Uit technisch onderzoek uitgevoerd door de AP met betrekking tot de webhost van de website 
Locatefamily.com is gebleken dat Locatefamily.com mogelijk in Canada is gevestigd.20 Uit de 
internationale samenwerking met collega toezichthouders is naar voren gekomen dat een 
vertegenwoordiger van Locatefamily.com in de EU ontbreekt en dat het aantal klachten zowel in 
Nederland als in andere EU-lidstaten toenam.21 
 
Het daarop gevolgde verzoek van 25 maart 2019 van de AP namens de samenwerkende Europese 
toezichthouders, aan de Privacy Commissioner of Canada22 om na te gaan wie de contractpartij is van de 
webhost van de website Locatefamily.com, om zo het vestigingsadres van Locatefamily.com te kunnen 
traceren, heeft tot op heden nog geen concrete aanwijzingen opgeleverd over de vestigingslocatie van 
Locatefamily.com.  

Raadpleging door de AP van het handelsregister van de Kamer van Koophandel in Nederland heeft voorts 
geen resultaten opgeleverd ten aanzien van Locatefamily.com.23 De andere EU-toezichthouders hebben 
een vergelijkbaar bureau-onderzoek verricht en evenmin een registratie van Locatefamily.com of een 
vertegenwoordiger van Locatefamily.com gevonden. Het Europese justitieportaal (E-Justice portal)24 
bevat evenmin informatie omtrent een vestiging en/of vertegenwoordiger van Locatefamily.com in de 
EU.25 

                                                                        
19 E-mail van 19 juli 2018, bijlage 12 bij het onderzoeksrapport. 
20 Schema, bijlage 2 bij het onderzoeksrapport.   
21 Minutes conference call, bijlage 5 bij het onderzoeksrapport.   
22 Brief aan Privacy Commissioner of Canada, bijlage 6 bij het onderzoeksrapport. 
23 KvK-raadpleging, bijlage 14 bij het onderzoeksrapport. 
24 https://e-justice.europa.eu/content_find_a_company-489-nl.do [bekeken 25 juli 2019]. 
25 Print screen e-Justice portal bevraging, bijlage 13 bij het onderzoeksrapport. ‘Het Europees e-justitieportaal is bedoeld als “one-stop 
shop” op internet voor informatie over Europese justitiële onderwerpen en gerechtelijke procedures. Het portaal richt zich op burgers, 
ondernemingen, juristen en de rechterlijke macht. Burgers behoren in andere lidstaten even goede toegang tot het rechtsapparaat te 
hebben als in hun eigen lidstaat, en het Europees e-justitieportaal helpt op praktische wijze belemmeringen daarvoor weg te nemen 

 

 

5/17 

 

 

Datum 
10 december 2020 

Ons kenmerk 
[VERTROUWELIJK] 

 
 

Klachten 
In de onderzoeksperiode  van 25 mei 2018 tot 25 juli 2019 heeft de AP negentien klachten ontvangen 
betreffende Locatefamily.com. Uit onderzoek door Europese collega-toezichthouders is gebleken dat er 
tevens in andere EU-lidstaten klachten door betrokkenen uit de desbetreffende landen zijn ingediend 
betreffende de website van Locatefamily.com.26 
 
2.  Wettelijk kader 
 
2.1 Reikwijdte AVG 
 
Ingevolge artikel 2, eerste lid, van de AVG is deze verordening van toepassing op de geheel of gedeeltelijk 
geautomatiseerde verwerking, alsmede op de verwerking van persoonsgegevens die in een bestand zijn 
opgenomen of die bestemd zijn om daarin te worden opgenomen.  
 
Ingevolge artikel 3, eerste lid, van de AVG is deze verordening van toepassing op de verwerking van 
persoonsgegevens in het kader van de activiteiten van een vestiging van een 
verwerkingsverantwoordelijke of een verwerker in de Unie, ongeacht of de verwerking in de Unie al dan 
niet plaatsvindt. 
 
Ingevolge artikel 3, tweede lid, van de AVG is deze verordening van toepassing op de verwerking van 
persoonsgegevens van betrokkenen die zich in de Unie bevinden, door een niet in de Unie gevestigde 
verwerkingsverantwoordelijke of verwerker, wanneer de verwerking verband houdt met:  
a) het aanbieden van goederen of diensten aan deze betrokkenen in de Unie, ongeacht of een betaling door 
de betrokkenen is vereist; of  
b) het monitoren van hun gedrag, voor zover dit gedrag in de Unie plaatsvindt.  
 
Ingevolge artikel 4 van de AVG wordt verstaan onder:  
1. “Persoonsgegevens”: alle informatie over een geïdentificeerde of identificeerbare natuurlijke persoon 
(„de betrokkene”); als identificeerbaar wordt beschouwd een natuurlijke persoon die direct of indirect kan 
worden geïdentificeerd, met name aan de hand van een identificator zoals een naam, een 
identificatienummer, locatiegegevens, […]. 
2) “Verwerking”: een bewerking of een geheel van bewerkingen met betrekking tot persoonsgegevens of 
een geheel van persoonsgegevens, al dan niet uitgevoerd via geautomatiseerde procedés, zoals het 
verzamelen, vastleggen, ordenen, structureren, opslaan, bijwerken of wijzigen, opvragen, raadplegen, 
gebruiken, verstrekken door middel van doorzending, verspreiden of op andere wijze ter beschikking 

                                                                        
door bijvoorbeeld informatie in 23 talen en een groot aantal links naar relevante websites en documenten te verstrekken. Hoewel de 
verantwoordelijkheid voor de inhoud en het beheer van het portaal wordt gedeeld door de Europese Commissie en de afzonderlijke 
lidstaten van de Europese Unie, is de Europese Commissie de verantwoordelijke voor de verwerking van de gegevens voor het 
Europees e-justitieportaal.’ 
26 IMI report (Internal Market Information System) met het verzoek aan EU-toezichthouders en de reacties daarop, bijlagen 3 en 4 bij 
het onderzoeksrapport. 

 

 

6/17 

 

 

Datum 
10 december 2020 

Ons kenmerk 
[VERTROUWELIJK] 

 
stellen, aligneren of combineren, afschermen, wissen of vernietigen van gegevens; […].  
7) “Verwerkingsverantwoordelijke”: een natuurlijke persoon of rechtspersoon, een overheidsinstantie, een 
dienst of een ander orgaan die/dat, alleen of samen met anderen, het doel van en de middelen voor de 
verwerking van persoonsgegevens vaststelt; wanneer de doelstellingen van en de middelen voor deze 
verwerking in het Unierecht of het lidstatelijke recht worden vastgesteld, kan daarin worden bepaald wie 
de verwerkingsverantwoordelijke is of volgens welke criteria deze wordt aangewezen; […]. 
8) „verwerker”: een natuurlijke persoon of rechtspersoon, een overheidsinstantie, een dienst of een ander 
orgaan die/dat ten behoeve van de verwerkingsverantwoordelijke persoonsgegevens verwerkt; 
17) “Vertegenwoordiger”: een in de Unie gevestigde natuurlijke persoon of rechtspersoon die uit hoofde 
van artikel 27 schriftelijk door de verwerkingsverantwoordelijke of de verwerker is aangewezen om de 
verwerkingsverantwoordelijke of de verwerker te vertegenwoordigen in verband met hun respectieve 
verplichtingen krachtens deze verordening.  
 
2.2 Vertegenwoordigers van niet in de Unie gevestigde verwerkingsverantwoordelijken 
 
Artikel 27 van de AVG bepaalt het volgende: 
1. Wanneer artikel 3, lid 2, van toepassing is, wijst de verwerkingsverantwoordelijke of de verwerker 
schriftelijk een vertegenwoordiger in de Unie aan.  
2. De verplichting vervat in lid 1 van dit artikel geldt niet voor: a) incidentele verwerking die geen 
grootschalige verwerking van bijzondere categorieën van persoonsgegevens als bedoeld in artikel 9, lid 1, 
betreft noch verwerking van persoonsgegevens die verband houden met strafrechtelijke veroordelingen en 
strafbare feiten als bedoeld in artikel 10, en waarbij de kans gering is dat zij een risico inhoudt voor de 
rechten en vrijheden van natuurlijke personen, rekening houdend met de aard, de context, de omvang en 
de verwerkingsdoeleinden; of b) een overheidsinstantie of overheidsorgaan.  
3. De vertegenwoordiger is gevestigd in een van de lidstaten waar zich de betrokkenen bevinden wier 
persoonsgegevens in verband met het hun aanbieden van goederen of diensten worden verwerkt, of wier 
gedrag wordt geobserveerd.  
4. Teneinde de naleving van deze verordening te waarborgen, wordt de vertegenwoordiger door de 
verwerkingsverantwoordelijke of de verwerker gemachtigd om naast hem of in zijn plaats te worden 
benaderd, meer bepaald door de toezichthoudende autoriteiten en betrokkenen, over alle met de 
verwerking verband houdende aangelegenheden.  
5. Het feit dat de verwerkingsverantwoordelijke of de verwerker een vertegenwoordiger aanwijzen, doet 
niet af aan de mogelijkheid om tegen de verwerkingsverantwoordelijke of de verwerker zelf vorderingen in 
te stellen. 
 
3.  Beoordeling 
 
3.1 Verwerking van persoonsgegevens  
 
Zoals gezegd biedt Locatefamily.com met haar website een platform waarop een ieder kan zoeken naar 
contactgegevens van bekenden die zij uit het oog zijn verloren en registreert zij uit dien hoofde gegevens 

 

 

7/17 

 

 

Datum 
10 december 2020 

Ons kenmerk 
[VERTROUWELIJK] 

 
op haar website van vele betrokkenen. Dit betreft NAW-gegevens en soms telefoonnummers, die voor elke 
geïnteresseerde zichtbaar zijn.  
 
Van direct identificerende gegevens is sprake wanneer gegevens betrekking hebben op een persoon 
waarvan de identiteit zonder veel omwegen eenduidig vast te stellen is. Direct identificerende gegevens 
zijn gegevens als naam, adres, geboortedatum, die in combinatie met elkaar dermate uniek en dus 
kenmerkend zijn voor een bepaalde persoon dat deze in brede kring met zekerheid of met een grote mate 
van waarschijnlijkheid, kan worden geïdentificeerd. Dergelijke gegevens worden in het maatschappelijk 
verkeer ook gebruikt om personen van elkaar te onderscheiden.27 
 
Naam, adres- en woonplaatsgegevens maken betrokkenen direct identificeerbaar en zijn daarmee te 
kwalificeren als persoonsgegevens in de zin van artikel 4, aanhef, en onder 1, van de AVG. 
 
Op grond van artikel 2, eerste lid en artikel 3, tweede lid, van de AVG is de AVG van toepassing op de 
geheel of gedeeltelijk geautomatiseerde verwerking van persoonsgegevens van betrokkenen die zich in de 
Unie bevinden, door een niet in de Unie gevestigde verwerkingsverantwoordelijke of verwerker, wanneer 
de verwerking verband houdt met het aanbieden van goederen of diensten aan deze betrokkenen in de 
Unie.  
 
Met het registreren, digitaal opslaan en ter beschikking stellen van deze persoonsgegevens via haar 
website Locatefamily.com, is sprake van een geautomatiseerde verwerking van persoonsgegevens.  
 
De AP komt tot de conclusie dat er sprake is van een verwerking van persoonsgegevens waarop volgens 
voornoemde bepalingen de AVG van toepassing is.  
 
3.2 Verwerkingsverantwoordelijke 
 
In het kader van de vraag wie is of zijn aan te merken als verwerkingsverantwoordelijke(n) als bedoeld in 
artikel 4, aanhef, en onder 7, van de AVG is bepalend wie het doel van en de middelen voor de verwerking 
van persoonsgegevens vaststelt.  
 
In de Privacy policy van Locatefamily.com staat het volgende beschreven:28  
 

“LocateFamily.com does not redistribute information, e-mail addresses, or information obtained from 
communications with individuals regarding LocateFamily.com, to any third parties. Information displayed on 
LocateFamily.com is collected and maintained by LocateFamily.com for sole use by LocateFamily.com.”  

 
Ook geeft Locatefamily.com op haar website aan:29 
 

                                                                        
27 TK 1997-1998, 25 892, nr. 3, p.48. 
28 Privacy policy, bijlage 12 bij het onderzoeksrapport. 
29 Print screen https://www.locatefamily.com/Iegal.html, 19-4-2019, bijlage 10 bij het onderzoeksrapport. 

 

 

8/17 

 

 

Datum 
10 december 2020 

Ons kenmerk 
[VERTROUWELIJK] 

 

“LocateFamily.com updates its database on a regular basis to ensure that the information displayed continues to 
be valid.” […] “LocateFamily.com makes the information in its pages available as is and does not warrant the 
veracity of the information. The sole intent of making the data available is purely for informational purposes.” 
[…]. “Information displayed on LocateFamily.com is property of LocateFamily.com and its interests.” 

 
Locatefamily.com is volgens deze Privacy policy en toelichting op haar website 
verwerkingsverantwoordelijke. Zo bepaalt Locatefamily.com waarvoor de gegevens gebruikt worden, wie 
de persoonsgegevens kunnen ontvangen, en of zij persoonsgegevens verstrekt aan derden buiten de 
Europese Unie.30 
 
Verwerking van persoonsgegevens door Locatefamily.com vindt plaats met het doel deze beschikbaar te 
stellen voor een ieder die op zoek is naar een bepaalde persoon die diegene uit het oog is verloren. Deze 
dienst wordt gratis aangeboden ten behoeve van familiehereniging, schoolreünies en dergelijke. Het 
middel voor de verwerking van persoonsgegevens betreft in dit geval de registratie van persoonsgegevens 
op de website van Locatefamily.com. 
 
Voorts is van belang dat Locatefamily.com naar aanleiding van het bericht van de AP met betrekking tot de 
klachten over het afhandelen van verzoeken tot verwijdering, aan die verzoeken alsnog gehoor heeft 
gegeven en is overgegaan tot het verwijderen van de persoonsgegevens van betrokkenen van haar 
website.31 
 
Gelet op het voorgaande heeft Locatefamily.com de zeggenschap over hoe er binnen Locatefamily.com 
wordt omgegaan met de rechten van betrokkenen en de verwerking van persoonsgegevens van 
betrokkenen en bepaalt zij het doel van en de middelen voor deze verwerking.  
 
Locatefamily.com kwalificeert derhalve als verwerkingsverantwoordelijke als bedoeld in artikel 4, aanhef, 
en onder 7, van de AVG.  
 
3.3 Overtreding inzake aanwijzing vertegenwoordiger 
 
Ingevolge artikel 27, eerste lid, wijst de verwerkingsverantwoordelijke of de verwerker wanneer artikel 3, 
tweede lid, van de AVG van toepassing is, schriftelijk een vertegenwoordiger in de Unie aan.  
  
In het onderhavige geval is sprake van het verwerken van persoonsgegevens van betrokkenen die zich in de 
EU bevinden. Bij het openen van de website van Locatefamily.com zijn naam, adres- en 
woonplaatsgegevens te zien van personen binnen en overigens ook van buiten de EU. Deze 
persoonsgegevens van onder meer EU-ingezetenen worden door Locatefamily.com verwerkt om diensten 
aan te bieden via de website zoals familiehereniging, schoolreünies et cetera. Gebleken is dat deze 
diensten mede zijn gericht op inwoners van de EU en worden aangeboden in meerdere EU-landen.  

                                                                        
30 Print screen https://www.locatefamily.com/Iegal.html, 19-4-2019, bijlage 10 bij het onderzoeksrapport.  
31 Reactie op verzoek van de AP van 8 april 2019, bijlage 8 bij het onderzoeksrapport.  

 

 

9/17 

 

 

Datum 
10 december 2020 

Ons kenmerk 
[VERTROUWELIJK] 

 
 
Voorts is uit het onderzoek door de AP in samenwerking met Europese collega-toezichthouders gebleken 
dat er geen vestiging of vertegenwoordiger van Locatefamily.com is aangetroffen in de betreffende EU-
lidstaat. Raadpleging van het handelsregister van de Kamer van Koophandel in Nederland door de AP 
heeft voorts geen resultaten opgeleverd ten aanzien van Locatefamily.com.32 De andere EU-
toezichthouders hebben een vergelijkbaar bureau-onderzoek verricht en evenmin registratie van 
Locatefamily.com of een vertegenwoordiger van Locatefamily.com gevonden. Bij raadpleging van het 
Europese justitieportaal (E-Justice portal) is er evenmin een vestiging en/of vertegenwoordiger 
aangetroffen in de EU. Op de website van Locatefamily.com is noch een privacy contactpersoon noch een 
vestigingsadres en/of vertegenwoordigingsadres te vinden.  

 
Op basis van de onderzoeksbevindingen kan worden vastgesteld dat in het geval van Locatefamily.com 
sprake is van een niet in de EU gevestigde verwerkingsverantwoordelijke. Bovendien is hieruit gebleken 
dat een vertegenwoordiger zoals gedefinieerd in artikel 4, aanhef, en onder 17, van de AVG, niet is 
aangewezen in de EU zoals verplicht is gesteld in artikel 27, eerste lid, van de AVG.   
Locatefamily.com heeft dit ook bevestigd aan de AP. In reactie op de vraag van de AP aan 
Locatefamily.com van 26 juni 2018 of zij een vertegenwoordiger of een vestiging heeft in de EU, heeft 
Locatefamily.com op 2 juli 2018 aangegeven dat zij niet in de EU is gevestigd noch een kantoor of 
vertegenwoordiger in de EU heeft.  
 
Met de toepasselijkheid van artikel 3, tweede lid, van de AVG, is de verplichting op grond van artikel 27, 
eerste lid, van de AVG tot het aanwijzen van een vertegenwoordiger in de EU gegeven, tenzij een van de 
twee uitzonderingen van artikel 27, tweede lid, van de AVG aan de orde is.   
 
Deze uitzonderingen doen zich in het geval van Locatefamily.com niet voor. Uit de onderzoeksbevindingen 
is gebleken dat geen sprake is van een incidentele verwerking, noch van een situatie waarin de 
verwerkingsverantwoordelijke een overheidsinstantie of een overheidsorgaan betreft.  
 
Uit het vorenstaande concludeert de AP dat Locatefamily.com als buiten de EU gevestigde 
verwerkingsverantwoordelijke in strijd heeft gehandeld met artikel 27, eerste lid, juncto artikel 3, tweede 
lid, van de AVG, door na te laten schriftelijk een vertegenwoordiger in de EU aan te wijzen.  
 

3.4 Conclusie 
 
Gelet op het voorgaande is de AP van oordeel dat Locatefamily.com artikel 27, eerste lid, van de AVG, 
gelezen in samenhang met artikel 3, tweede lid, van de AVG, heeft overtreden, nu zij in de periode van  
25 mei 2018 tot heden niet heeft voldaan aan de verplichting om schriftelijk een vertegenwoordiger zoals 
gedefinieerd in artikel 4, aanhef, en onder 17, van de AVG, in de EU aan te wijzen. De overtreding duurt 
thans voort.  
 
                                                                        
32 KvK-raadpleging, bijlage 14 bij het onderzoeksrapport. 

 

 

10/17 

 

 

Datum 
10 december 2020 

Ons kenmerk 
[VERTROUWELIJK] 

 
4.  Boete 
 
4.1 Inleiding 
 
De AP ziet gelet op de hierboven vastgestelde overtreding aanleiding om gebruik te maken van haar 
bevoegdheid op grond van artikel 58, tweede lid, aanhef en onder i, in samenhang met artikel 83, vierde lid, 
aanhef en onder a, van de AVG en artikel 14, derde lid, van de UAVG, een boete op te leggen aan 
Locatefamily.com. De AP hanteert hiervoor de Boetebeleidsregels 2019.33  
 
Ingevolge artikel 83, vierde lid, onder a, van de AVG zijn inbreuken op artikel 27 van de AVG 
overeenkomstig lid 2 onderworpen aan administratieve geldboeten tot € 10.000.000 of, voor een 
onderneming, tot 2% van de totale wereldwijde jaaromzet in het voorgaande boekjaar, indien dit cijfer 
hoger is. 
 
4.2 Boetebeleidsregels Autoriteit Persoonsgegevens 2019 (Boetebeleidsregels 2019)  
 
De AP heeft Boetebeleidsregels 2019 vastgesteld inzake de invulling van voornoemde bevoegdheid tot het 
opleggen van een bestuurlijke boete, waaronder het bepalen van de hoogte daarvan.   
 
Ingevolge artikel 2, onder 2.1, van de Boetebeleidsregels 2019 zijn de bepalingen ter zake van overtreding 
waarvan de AP een bestuurlijke boete kan opleggen van ten hoogste het bedrag van € 10.000.000 […] in 
bijlage 1 ingedeeld in categorie I, categorie II of categorie III. In Bijlage 1 is de overtreding van artikel 27, 
eerste lid, van de AVG ingedeeld in categorie III.  

 

Ingevolge artikel 2.3 van de Boetebeleidsregels 2019 stelt de AP de basisboete voor overtredingen 
waarvoor een wettelijk boetemaximum geldt van € 10.000.000 […] vast binnen de in dat artikel bepaalde 
boetebandbreedtes. Voor overtredingen in categorie III van bijlage 1 van de Boetebeleidsregels 2019 geldt 
een boetebandbreedte tussen € 300.000 en € 750.000 en een basisboete van € 525.000. 
 
Ingevolge artikel 6 van de Boetebeleidsregels 2019 bepaalt de AP de hoogte van de boete door het bedrag 
van de basisboete naar boven (tot ten hoogste het maximum van de bandbreedte van de aan een 
overtreding gekoppelde boetecategorie) of naar beneden (tot ten laagste het minimum van die 
bandbreedte) bij te stellen. De basisboete wordt verhoogd of verlaagd afhankelijk van de mate waarin de 
factoren die zijn genoemd in artikel 7 van de Boetebeleidsregels 2019 daartoe aanleiding geven.  

 

Ingevolge artikel 7 van de Boetebeleidsregels 2019 houdt de AP onverminderd de artikelen 3:4 en 5:46 van 
de Algemene wet bestuursrecht (Awb) rekening met de volgende factoren die zijn ontleend aan artikel 83, 
tweede lid, van de AVG, in de Beleidsregels genoemd onder a tot en met k: 
a. de aard, de ernst en de duur van de inbreuk, rekening houdend met de aard, de omvang of het doel van de 
verwerking in kwestie alsmede het aantal getroffen betrokkenen en de omvang van de door hen geleden 
schade; 
                                                                        
33 Stcrt. 2019, 14586, 14 maart 2019. 

 

 

11/17 

 

 

Datum 
10 december 2020 

Ons kenmerk 
[VERTROUWELIJK] 

 
b. de opzettelijke of nalatige aard van de inbreuk; 
c. de door de verwerkingsverantwoordelijke […] genomen maatregelen om de door betrokkenen geleden 
schade te beperken; 
d. de mate waarin de verwerkingsverantwoordelijke […] verantwoordelijk is gezien de technische en 
organisatorische maatregelen die hij heeft uitgevoerd overeenkomstig de artikelen 25 en 32 van de AVG; 
e. eerdere relevante inbreuken door de verwerkingsverantwoordelijke […]; 
f. de mate waarin er met de toezichthoudende autoriteit is samengewerkt om de inbreuk te verhelpen en 
de mogelijke negatieve gevolgen daarvan te beperken; 
g. de categorieën van persoonsgegevens waarop de inbreuk betrekking heeft; 
h. de wijze waarop de toezichthoudende autoriteit kennis heeft gekregen van de inbreuk, met name of, en 
zo ja in hoeverre, de verwerkingsverantwoordelijke […] de inbreuk heeft gemeld; 
i. de naleving van de in artikel 58, tweede lid, van de AVG genoemde maatregelen, voor zover die eerder 
ten aanzien van de verwerkingsverantwoordelijke […] in kwestie met betrekking tot dezelfde 
aangelegenheid zijn genomen; 
j. het aansluiten bij goedgekeurde gedragscodes overeenkomstig artikel 40 van de AVG of van 
goedgekeurde certificeringsmechanismen overeenkomstig artikel 42 van de AVG; en 
k. elke andere op de omstandigheden van de zaak toepasselijke verzwarende of verzachtende factor, zoals 
gemaakte financiële winsten, of vermeden verliezen, die al dan niet rechtstreeks uit de inbreuk 
voortvloeien.   
 
Ingevolge artikel 8.1 van de Boetebeleidsregels 2019 kan de AP, indien de voor de overtreding bepaalde 
boetecategorie in het concrete geval geen passende bestraffing toelaat, bij het bepalen van de hoogte van 
de boete de boetebandbreedte van de naast hogere categorie respectievelijk de boetebandbreedte van de 
naast lagere categorie toepassen. 
 
Ingevolge artikel 9 van de Boetebeleidsregels 2019 houdt de AP bij het vaststellen van de boete zo nodig 
rekening met de financiële omstandigheden waarin de overtreder verkeert. In geval van verminderde of 
onvoldoende draagkracht van de overtreder kan de AP de op te leggen boete verdergaand matigen, indien, 
na toepassing van artikel 8.1 van de beleidsregels, vaststelling van een boete binnen de boetebandbreedte 
van de naast lagere categorie naar haar oordeel desalniettemin zou leiden tot een onevenredig hoge boete. 

 

4.3 Boetehoogte  

 

Volgens de AP zijn in dit geval met name de volgende in artikel 7 genoemde factoren relevant voor het 
bepalen van de boetehoogte: 
a. de aard, de ernst en de duur van de inbreuk; 
b. de opzettelijke of nalatige aard van de inbreuk (verwijtbaarheid); 
c. de door de verwerkingsverantwoordelijke of de verwerker genomen maatregelen om de door 
betrokkenen geleden schade te beperken. 
 

 

 

12/17 

 

 

Datum 
10 december 2020 

Ons kenmerk 
[VERTROUWELIJK] 

 

4.3.1 Aard, ernst en duur van de inbreuk  
 
Ingevolge artikel 7, aanhef en onder a, van de Boetebeleidsregels 2019 houdt de AP rekening met de aard, 
de ernst en de duur van de inbreuk. Bij de beoordeling hiervan betrekt de AP onder meer het aantal 
getroffen betrokkenen en de omvang van de door hen geleden schade. 
 
De bescherming van natuurlijke personen bij de verwerking van persoonsgegevens is een grondrecht. 
Krachtens artikel 8, eerste lid, van het Handvest en artikel 16, eerste lid, van het Verdrag betreffende de 
werking van de Europese Unie (VWEU) heeft eenieder recht op bescherming van zijn persoonsgegevens. 
De beginselen en regels betreffende de bescherming van natuurlijke personen bij de verwerking van hun 
persoonsgegevens dienen in overeenstemming te zijn met hun grondrechten en fundamentele vrijheden, 
met name met hun recht op bescherming van persoonsgegevens. De AVG beoogt bij te dragen aan de 
totstandkoming van een ruimte van vrijheid, veiligheid en recht en van een economische unie, alsook tot 
economische en sociale vooruitgang, de versterking en de convergentie van de economieën binnen de 
interne markt en het welzijn van natuurlijke personen. De verwerking van persoonsgegevens moet ten 
dienste van de mens staan. Het recht op bescherming van persoonsgegevens heeft geen absolute gelding, 
maar moet worden beschouwd in relatie tot de functie ervan in de samenleving en moet conform het 
evenredigheidsbeginsel tegen andere grondrechten worden afgewogen. Elke verwerking van 
persoonsgegevens dient behoorlijk en rechtmatig te geschieden. Voor natuurlijke personen dient het 
transparant te zijn dat hen betreffende persoonsgegevens worden verzameld, gebruikt, geraadpleegd of 
anderszins verwerkt en in hoeverre de persoonsgegevens worden verwerkt of zullen worden verwerkt.  
 
Wanneer een niet in de Unie gevestigde verwerkingsverantwoordelijke of verwerker persoonsgegevens 
van betrokkenen die zich in de Unie bevinden, verwerkt, en de verwerking verband houdt met de 
aanbieding van goederen of diensten - ongeacht of een betaling door de betrokkenen is vereist - aan die 
zich in de Unie bevindende betrokkenen of met het controleren van hun gedrag in de Unie, dient de 
verwerkingsverantwoordelijke of de verwerker een vertegenwoordiger aan te wijzen, tenzij de verwerking 
incidenteel is, niet de grootschalige verwerking van bijzondere categorieën van persoonsgegevens, of de 
verwerking van persoonsgegevens betreffende strafrechtelijke veroordelingen en strafbare feiten inhoudt 
en gelet op de aard, de context, de omvang en de verwerkingsdoeleinden waarschijnlijk geen risico 
oplevert voor de rechten en vrijheden van natuurlijke personen, of tenzij de verwerkingsverantwoordelijke 
een overheidsinstantie of -orgaan is.34  
 
Locatefamily.com heeft in elk geval sinds 25 mei 2018 niet voldaan aan haar verplichting om schriftelijk 
een vertegenwoordiger aan te wijzen in de EU. In de onderzoeksperiode van 25 mei 2018 tot 25 juli 2019 
heeft de AP negentien klachten ontvangen betreffende Locatefamily.com. Deze klachten betreffen het niet 
inwilligen van verzoeken van betrokkenen tot gegevenswissing en het ontbreken van een vestiging dan 
wel vertegenwoordiger van Locatefamily.com in de EU. Vastgesteld is dat ook door andere EU-lidstaten 
soortgelijke klachten zijn ontvangen betreffende Locatefamily.com. Hiermee wordt het belang van de 
aanwezigheid van een vertegenwoordiger in de EU die ten behoeve van de verwerkingsverantwoordelijke 
optreedt met betrekking tot zijn verplichtingen uit hoofde van de AVG nog eens onderstreept. Voor de 
                                                                        
34 Overweging 80 van de AVG. 

 

 

13/17 

 

 

Datum 
10 december 2020 

Ons kenmerk 
[VERTROUWELIJK] 

 

borging van de rechten van betrokkenen, zoals vastgelegd in de AVG, is van fundamenteel belang dat ook 
verantwoordelijke organisaties die buiten de EU zijn gevestigd en die diensten aanbieden in de EU, in de 
praktijk bereikbaar zijn voor zowel betrokkenen als de toezichthoudende autoriteiten over alle met de 
verwerking verband houdende aangelegenheden. Feitelijk ontbreekt het betrokkenen in de EU aan een 
loket waartoe zij zich kunnen wenden indien zij hun rechten op grond van de AVG willen uitoefenen. Mede 
gelet op het aantal getroffen betrokkenen en de duur van de overtreding, is naar het oordeel van de AP 
sprake van een ernstige overtreding.  
 
De AP ziet hierin geen aanleiding om het basisbedrag van de boete op grond van artikel 7, onder a, van de 
Boetebeleidsregels 2019 te verhogen of te verlagen. 
 
4.3.2 Opzettelijke of nalatige aard van de inbreuk (verwijtbaarheid)  
 
Ingevolge artikel 5:46, tweede lid, van de Awb houdt de AP bij de oplegging van een bestuurlijke boete 
rekening met de mate waarin deze aan de overtreder kan worden verweten. Ingevolge artikel 7, onder b, 
van de Boetebeleidsregels 2019 houdt de AP rekening met de opzettelijke of nalatige aard van de inbreuk. 
Nu het hier gaat om een overtreding, is voor het opleggen van een bestuurlijke boete conform vaste 
rechtspraak35 niet vereist dat wordt aangetoond dat sprake is van opzet en mag de AP verwijtbaarheid 
veronderstellen als het daderschap vaststaat.36 
 
Niet is gebleken van omstandigheden op basis waarvan zou kunnen worden geconcludeerd dat er geen 
verplichting bestaat voor Locatefamily.com tot het aanwijzen van een vertegenwoordiger in de EU. 
De AP stelt zich ten aanzien van de kennis die een normadressaat - in casu Locatefamily.com - van de 
toepasselijke wet- en regelgeving geacht wordt te hebben op het standpunt dat als uitgangspunt heeft te 
gelden dat marktpartijen een eigen verantwoordelijkheid dragen om zich aan de wet te houden.37 Indien 
twijfel had gerezen over de reikwijdte van het gebod dan heeft, ook volgens vaste rechtspraak, te gelden dat 
van een professionele en multinationaal opererende marktpartij als Locatefamily.com mag worden 
verlangd dat deze zich terdege informeert of laat informeren over de beperkingen waaraan haar 
gedragingen zijn onderworpen, zodat zij haar gedrag van meet af aan had kunnen afstemmen op de 
reikwijdte van dat gebod.38 
 
In het licht van het bovenstaande acht de AP de overtreding dan ook verwijtbaar.  
 
4.3.3 Overige omstandigheden en evenredigheid 
 

                                                                        
35 Vgl. CBb 29 oktober 2014, ECLI:NL:CBB:2014:395, r.o. 3.5.4, CBb 2 september 2015, ECLI:NL:CBB:2015:312, r.o. 3.7 en CBb 7 maart 2016, 
ECLI:NL:CBB:2016:54, r.o. 8.3, ABRvS 29 augustus 2018, ECLI:NL:RVS:2018:2879, r.o. 3.2 en ABRvS 5 december 2018, 
ECLI:NL:RVS:2018:3969, r.o. 5.1. 
36 Kamerstukken II 2003/04, 29702, nr. 3, p. 134. 
37 Vgl. CBb 25 juni 2013, ECLI:NL:CBB:2013:4, r.o. 2.3, CBb 25 januari 2017, ECLI:NL:CBB:2017:14, r.o. 5.2, CBb 8 maart 2017, 
ECLI:NL:CBB:2017:91, r.o. 6. 
38 Vgl. CBb 22 februari 2012, ECLI:NL:CBB:2012:BV6713, r.o. 4.3, CBb 19 september 2016, ECLI:NL:CBB:2016:290, r.o. 8.6., CBb 19 
september 2016, ECLI:NL:CBB:2016:372, r.o. 6.3. 

 

 

14/17 

 

 

Datum 
10 december 2020 

Ons kenmerk 
[VERTROUWELIJK] 

 
De AP ziet evenmin aanleiding het basisbedrag van de boete van € 525.000,- op grond van de overige in 
artikel 7 van de Boetebeleidsregels 2019 genoemde omstandigheden, voor zover van toepassing in het 
voorliggende geval, te verhogen of te verlagen. 
 
De toepassing van het beleid voor het bepalen van de hoogte van de boete leidt gezien de omstandigheden 
van het concrete geval niet tot een onevenredige uitkomst.  
 
4.3.4  Conclusie  

 

De AP acht gelet op alle omstandigheden van dit geval, waaronder de aard, duur en ernst van de inbreuk, 
een boete van € 525.000,-- passend en geboden.  

5. Last onder dwangsom 

5.1 Last 
 
Nu het gaat om een voortdurende overtreding dient deze zo spoedig mogelijk te worden beëindigd. Om die 
reden legt de AP naast voornoemde boete een last onder dwangsom op op grond van artikel 58, tweede lid, 
aanhef en onder d, van de AVG, artikel 16, eerste lid, van de UAVG en artikel 5:32, eerste lid, van de Awb.  
 
Deze houdt in dat Locatefamily.com alsnog voldoet aan de verplichting zoals opgenomen in artikel 27, 
eerste lid, van de AVG en schriftelijk een vertegenwoordiger aanwijst in de EU.  
 
5.2 Begunstigingstermijn en hoogte dwangsom 
 
De AP verbindt aan de last onder dwangsom een begunstigingstermijn van twaalf weken. Deze periode 
biedt Locatefamily.com naar het oordeel van de AP voldoende gelegenheid om de overtreding te kunnen 
opheffen.  
 
Artikel 5:32b, derde lid, van de Awb schrijft voor dat de dwangsombedragen in redelijke verhouding staan 
tot de zwaarte van het geschonden belang en tot de beoogde werking van de dwangsom. Bij dat laatste is 
van belang dat van een dwangsom een zodanige prikkel moet uitgaan dat aan de last wordt voldaan. 

 

Indien Locatefamily.com de geconstateerde overtreding niet binnen twaalf weken beëindigt, verbeurt zij 
na afloop van die begunstigingstermijn voor iedere twee weken dat niet (geheel) aan de last is voldaan een 
dwangsom. De AP stelt de hoogte van deze dwangsom voor iedere twee weken na afloop van de 
begunstigingstermijn vast op een bedrag van € 20.000,-- (zegge: twintigduizend euro), tot een 
maximumbedrag van in totaal € 120.000,-- (zegge: honderdtwintigduizend euro).   
 
Indien Locatefamily.com het verbeuren van de dwangsom direct na afloop van de begunstigingstermijn 
wenst te voorkomen, raadt de AP Locatefamily.com aan om bewijsmateriaal - waarmee Locatefamily.com 

 

 

15/17 

 

 

Datum 
10 december 2020 

Ons kenmerk 
[VERTROUWELIJK] 

 
kan aantonen dat zij voldoet aan de last onder dwangsom - tijdig, doch uiterlijk een week voor het einde 
van de begunstigingstermijn aan de AP ter beoordeling toe te sturen.    

6. Dictum 

Boete 
 
De AP legt aan Locatefamily.com, wegens overtreding van artikel 27, eerste lid, van de AVG,  
gelezen in samenhang met artikel 3, tweede lid, van de AVG, in de periode van 25 mei 2018 tot heden, een 
bestuurlijke boete op ten bedrage van € 525.000,-- (zegge: vijfhonderdvijfentwintigduizend euro).39 
 
Last onder dwangsom 
 
Locatefamily.com dient binnen twaalf weken na dagtekening en met inachtneming van dit besluit 
maatregelen te nemen die ertoe leiden dat schriftelijk een vertegenwoordiger wordt aangewezen in de EU.  
 
Indien Locatefamily.com niet uiterlijk binnen twaalf weken na dagtekening van dit besluit de maatregelen 
heeft uitgevoerd om (geheel) aan de last te voldoen, verbeurt Locatefamily.com een dwangsom van  
€ 20.000,-- (zegge: twintigduizend euro) voor iedere twee weken na afloop van de begunstigingstermijn, 
tot een maximumbedrag van in totaal € 120.000,-- (zegge: honderdtwintigduizend euro).   
 
 
Hoogachtend, 
Autoriteit Persoonsgegevens,  
 
 
 
 
Drs. C.E. Mur, 
Bestuurslid 
 
 
 
 
 
 
 

                                                                        
39 De AP zal voornoemde vordering uit handen geven aan het Centraal Justitieel Incassobureau (CJIB).  
 

 

 

16/17 

 

 

Datum 
10 december 2020 

Ons kenmerk 
[VERTROUWELIJK] 

 
 
Rechtsmiddelenclausule 
Indien u het niet eens bent met dit besluit kunt u binnen zes weken na de datum van verzending van het 
besluit digitaal of op papier een bezwaarschrift indienen bij de Autoriteit Persoonsgegevens. Ingevolge 
artikel 38 van de UAVG schort het indienen van een bezwaarschrift de werking van de beschikking tot 
oplegging van de bestuurlijke boete op. Voor het indienen van digitaal bezwaar, zie 
www.autoriteitpersoonsgegevens.nl, onder het kopje Bezwaar maken tegen een besluit, onderaan de 
pagina onder de kop Contact met de Autoriteit Persoonsgegevens. Het adres voor het indienen op papier 
is: Autoriteit Persoonsgegevens, postbus 93374, 2509 AJ Den Haag.  
Vermeld op de envelop ‘Awb-bezwaar’ en zet in de titel van uw brief ‘bezwaarschrift’.  
Schrijf in uw bezwaarschrift ten minste: 
- uw naam en adres; 
- de datum van uw bezwaarschrift; 
- het in deze brief genoemde kenmerk (zaaknummer); of een kopie van dit besluit bijvoegen; 
- de reden(en) waarom u het niet eens bent met dit besluit; 
- uw handtekening. 

 

 

17/17 

