 

Samenvatting onderzoek [VERTROUWELIJK]   

De Autoriteit Persoonsgegevens (AP) heeft het bedrijf [VERTROUWELIJK] een boete opgelegd van 
725.000 euro voor het onrechtmatig afnemen van vingerafdrukken van haar medewerkers en het gebruik 
van vingerscans. In deze samenvatting van het onderzoek leest u hoe de AP tot dit besluit is gekomen.  
 
Aanleiding van het onderzoek 
Op 5 juli 2018 heeft de AP een melding ontvangen dat bij [VERTROUWELIJK] werknemers verplicht zijn 
om hun vingerafdruk te laten scannen. [VERTROUWELIJK]. Uit de melding bleek dat werknemers bij 
[VERTROUWELIJK] met behulp van een vingerafdruk in- en uit moesten klokken.  
 
Naar aanleiding van dit signaal is de AP eind oktober 2018 een onderzoek gestart naar de naleving door 
[VERTROUWELIJK] van artikel 9 van de Algemene verordening gegevensbescherming (AVG). Dit artikel 
gaat onder meer over het verbod op de verwerking van biometrische gegevens, zoals een vingerafdruk. De 
AP heeft daarom onder meer een onderzoek ter plaatse bij [VERTROUWELIJK] verricht.  
 
Waarom heeft de AP dit opgepakt?   
Het waarborgen van de privacy van een individu is van groot belang bij de inzet van biometrie. 
Biometrische gegevens, zoals een vingerafdruk, zijn namelijk bijzondere persoonsgegevens in de zin van 
artikel 9 AVG. Dit zijn persoonsgegevens die door hun aard bijzonder gevoelig zijn omdat de verwerking 
ervan significante risico's kan meebrengen voor de grondrechten en de fundamentele vrijheden van 
mensen. Unieke lichaamskenmerken zoals een vingerafdruk zijn bovendien te herleiden naar één individu. 
Ook bevatten biometrische gegevens vaak meer informatie dan strikt noodzakelijk is voor bijvoorbeeld 
identificatie. 
 
Het verwerken van biometrische persoonsgegevens verdient specifieke bescherming. Op grond van artikel 
9 AVG is de verwerking van biometrische gegevens daarom verboden, tenzij een van de limitatief 
opgesomde uitzonderingen van artikel 9, lid 2, AVG zich voordoet.  
 
Feitelijke bevindingen van het onderzoek 
Volgens [VERTROUWELIJK] was de reden voor het invoeren van de vingerscanapparatuur het 
terugdringen van misbruik bij het in- en uitklokken. Daarnaast zouden er praktische voordelen zijn. Zoals 
het feit dat er geen kosten voor de medewerkers zijn voor de aanschaf, verlies of beschadiging van een 
‘druppel’, waarmee ook in- en uitgeklokt kan worden bij [VERTROUWELIJK]. Andere redenen voor het 
invoeren van de vingerscanapparatuur waren dat dit systeem een sluitende aanwezigheidsregistratie 
biedt, dat het systeem met vingerscanners het verouderde systeem met druppelscanners moest vervangen 
en dat het in de toekomst veiligheidsrisico’s zou kunnen adresseren.  
 
[VERTROUWELIJK] gebruikt de vingerscansoftware voor aanwezigheids- en tijdregistratie en – op basis 
daarvan – voor de salarisadministratie. De druppels en de vingerscan kunnen naast elkaar worden 
gebruikt. Medewerkers zijn dus niet verplicht om met hun vingerafdruk in- of uit te klokken. 
 
Medewerkers hebben voor het inscannen van hun vingerafdruk van minimaal twee vingers afdrukken 
moeten afgeven. Na het vastleggen van de vingerafdruk zijn de templates van die vingerafdrukken  
opgeslagen als tekstbestand. Deze templates van vingerafdrukken zijn bewaard. Sinds de invoering van  

 

 

het systeem in 2017 zijn van in totaal 337 werknemers vingerafdruktemplates opgeslagen en deze zijn niet 
verwijderd bij uitdiensttreding.  
 
In de arbeidsovereenkomst was geen informatie opgenomen over het gebruik van vingerafdrukken. 
Medewerkers waren slechts via het personeelshandboek van juli 2017 geïnformeerd dat 
[VERTROUWELIJK] de intentie had om volledig met de vingerafdruk in te klokken. Voor veel 
medewerkers kwam het vastleggen van een vingerafdruk dan ook als een verrassing.  
 
Verder beschikte [VERTROUWELIJK] niet over beleid, procedures of andere documentatie waarmee zij 
konden aantonen dat zij uitdrukkelijke toestemming vroegen voor het afnemen van vingerafdrukken en 
het gebruik van de vingerscans. Ook werd geen bewijs gevonden dat medewerkers hiervoor toestemming 
hadden gegeven of dit hadden geweigerd. Medewerkers tekenen slechts voor ontvangst van een druppel. 
Sommige medewerkers gaven aan dat het laten inscannen van de vingerafdruk verplicht was en er geen 
toestemming was gevraagd. Twee medewerkers hebben aangegeven dat zij mondeling toestemming 
hebben gegeven. Ook hebben enkele werknemers aangegeven dat bij weigering om de vingerafdruk te 
laten inscannen een gesprek met de directeur/bestuur volgde, waarna in de praktijk (bijna) iedereen 
zijn/haar vingerafdruk liet inscannen. 
 
De vingerscanapparatuur was sinds begin 2017 actief bij [VERTROUWELIJK]. De eerste 
vingerafdruktemplates zijn vastgelegd en opgeslagen op 23 januari 2017. Vanaf dat moment zijn 
regelmatig templates opgeslagen. De laatste vastgelegde en opgeslagen vingerafdruktemplates van 
werknemers dateren van 8 november 2018. Van begin 2017 tot 25 mei 2018 zijn er van 250 werknemers 
vingerafdrukken vastgelegd en opgeslagen. In de periode na de invoering van de AVG (vanaf 25 mei 2018) 
tot 8 november 2018 zijn er van nog meer werknemers vingerafdrukken vastgelegd en opgeslagen. In 
totaal komt dat op 337 (voormalige) vingerafdrukken. Sinds 8 november 2018 is [VERTROUWELIJK] 
gestopt met het vastleggen en dus ook opslaan van de vingerafdrukken van nieuwe medewerkers.  
 
Als een werknemer uit dienst gaat, worden zijn/haar gegevens en vingerafdruktemplates wel bewaard, 
maar geblokkeerd in het softwareprogramma. Op 18 maart 2019 heeft de AP geconstateerd dat de 
vingerafdruktemplates van medewerkers die hun vingerafdruk hebben laten vastleggen en die op dat 
moment in dienst waren, actief waren in het softwareprogramma en de scanstations, zodat zij met hun 
vingerafdruk konden in- en uitklokken. Deze templates van vingerafdrukken die sinds begin 2017 
vastgelegd zijn, werden daar dus nog altijd bewaard. Dit geldt ook voor vingerafdruktemplates van 
werknemers die uit dienst zijn, hoewel deze dan worden geblokkeerd en dus niet meer actief zijn in het 
softwareprogramma en de scanstations. [VERTROUWELIJK] heeft in ieder geval tot 16 april 2019 de 
vingerafdruktemplates van haar (voormalige) werknemers bewaard. Net daarna heeft [VERTROUWELIJK] 
de opgeslagen vingerafdruktemplates van al haar (voormalige) werknemers verwijderd uit de systemen en 
logbestanden als onderbouwing daarvoor verstrekt. 
 
Beoordeling van de feiten 
Volgens artikel 4, lid 14, AVG omvatten biometrische gegevens persoonsgegevens die onder andere het 
resultaat zijn van een specifieke technische bewerking van de fysieke kenmerken van een natuurlijke 
persoon. En op grond waarvan eenduidige identificatie van die natuurlijke persoon mogelijk is of wordt 
bevestigd. Vingerafdrukgegevens worden daarbij expliciet genoemd als voorbeeld van biometrische 
gegevens. 
 

 

 

2/4 

 

Biometrische gegevens zijn op grond van artikel 9, lid 1, AVG bijzondere persoonsgegevens. De verwerking 
van bijzondere persoonsgegevens is op grond van artikel 9, lid 1, AVG in beginsel verboden. Het verbod is 
niet van toepassing als aan één van de in artikel 9, lid 2, AVG genoemde uitzonderingsgronden op het 
verwerkingsverbod is voldaan. De eerste voor deze casus relevante uitzondering is vermeld in artikel 9, lid 
2, onder a, AVG . De tweede uitzonderingsmogelijkheid volgt uit artikel 9, lid 2, onder g, AVG wat verder is 
ingevuld door de Nederlandse wetgever in artikel 29 Uitvoeringswet AVG. Het betreft verwerkingen op 
grond van  ’uitdrukkelijke toestemming’ of die ‘noodzakelijk voor authenticatie of beveiligingsdoeleinden’ 
zijn. 
 
Uitzondering: uitdrukkelijke toestemming 
Op grond van artikel 4, onderdeel 11, AVG is toestemming een vrije, specifieke, geïnformeerde en 
ondubbelzinnige wilsuiting waarmee iemand met een verklaring of een ondubbelzinnige actieve handeling 
een verwerking van zijn/haar persoonsgegevens aanvaardt. 
 
Uitdrukkelijke toestemming is vereist in bepaalde situaties waarin zich een ernstig risico voor 
gegevensbescherming voordoet. En waarbij een hoog niveau van individuele controle over 
persoonsgegevens passendis. De term ‘uitdrukkelijk’ verwijst naar de manier waarop toestemming door de 
betrokken personen is gegeven. Het betekent dat iemand  een uitdrukkelijke verklaring van toestemming 
moet geven. Bijvoorbeeld schriftelijke toestemming, ondertekening, het versturen van een e-mail om 
toestemming te geven of toestemming met tweetrapsverificatie.  
 
[VERTROUWELIJK] beschikte niet over beleid, procedures of andere documentatie waarmee zij konden 
aantonen dat zij uitdrukkelijke toestemming vroegen voor het afnemen van vingerafdrukken en het 
gebruik van de vingerscans. Ook werd geen bewijs gevonden dat medewerkers hiervoor toestemming 
hadden gegeven of dit hadden geweigerd. Werknemers zijn slechts via het personeelshandboek van juli 
2017 geïnformeerd dat [VERTROUWELIJK] de intentie had om volledig met de vingerafdruk te gaan 
inklokken. Uit onderzoek van AP is gebleken dat het vastleggen van de vingerafdrukken niet was 
aangekondigd bij de medewerkers en dat zij hierover geen informatie hebben ontvangen. 
Daarbij hebben verschillende werknemers verklaard dat het scannen van de vingerafdrukken verplicht was 
en dat daarvoor geen toestemming wordt gevraagd. Ook niet in het kader van de ondertekening van de 
arbeidsovereenkomst of ontvangst van het personeelshandboek. [VERTROUWELIJK] heeft niet 
aangetoond dat haar werknemers voldoende geïnformeerd waren over de verwerking van de biometrische 
gegevens, noch dat haar werknemers (uitdrukkelijke) toestemming hebben gegeven voor de verwerking 
van hun biometrische gegevens.  
 
Ook al zou er wèl sprake zijn van toestemming, dan zou deze ook nog eens ‘vrijelijk gegeven’ moeten zijn. 
Dit betekent dat er geen dwang achter mag zitten of dat toestemming een voorwaarde is voor iets anders. 
Werknemers hebben echter aangegeven dat het scannen van de vingerafdruk verplicht was. Ook hebben 
enkele werknemers aangegeven dat bij weigering om de vingerafdruk te laten inscannen een gesprek met 
de directeur/bestuur volgde, waarna in de praktijk (bijna) iedereen zijn/haar vingerafdruk liet inscannen. 
Ondanks dat [VERTROUWELIJK] vindt dat er een keuzevrijheid voor werknemers was om al dan niet in- 
en uit te klokken met behulp van hun vingerafdruk, hebben verschillende werknemers het als een 
verplichting ervaren om hun vingerafdruk te laten vastleggen. Gezien de afhankelijkheid die het gevolg is 
van de relatie tussen werkgever en werknemer, is het onwaarschijnlijk dat de werknemer zijn of haar 
toestemming vrijelijk kon verlenen. [VERTROUWELIJK] heeft bovendien niet aangetoond dat er in dit 
geval vrijelijk toestemming is verleend. Om deze reden wordt eventueel gegeven toestemming van de 
medewerkers van [VERTROUWELIJK] als niet vrijelijk gegeven beschouwd. 

 

 

3/4 

 

De uitzonderingsmogelijkheid uit artikel 9, lid 2, onder a, AVG op het verbod van verwerking van 
biometrische gegevens op basis van uitdrukkelijke toestemming van de betrokkene gaat in dit geval dus 
niet op.   
 
Noodzakelijk voor authenticatie of beveiligingsdoeleinden 
De verwerking van biometrische gegevens zou verder toegestaan kunnen zijn indien dit noodzakelijk is 
voor authenticatie of beveiligingsdoeleinden. Daarvoor moet er een afweging worden gemaakt of 
identificatie door middel van biometrie noodzakelijk en proportioneel is voor authenticatie of 
beveiligingsdoeleinden. De AP is van oordeel dat het verwerken van biometrische gegevens in het kader 
van (het tegengaan van misbruik bij) tijdsregistratie, aanwezigheidscontrole en bevoegd gebruik van 
apparatuur bij [VERTROUWELIJK] niet noodzakelijk en proportioneel is. Voor de werkzaamheden bij 
[VERTROUWELIJK], [VERTROUWELIJK], is de noodzaak van de beveiliging niet zodanig hoog dat 
werknemers met biometrie toegang moeten kunnen krijgen en daartoe deze gegevens worden vastgelegd 
om de toegangscontrole uit te oefenen. Daarnaast kunnen andere minder ingrijpende manieren, dit ook 
bewerkstelligen. [VERTROUWELIJK] kan zich wat betreft de verwerking van vingerafdrukken daarom niet 
beroepen op de uitzonderingsmogelijkheid van artikel 9, lid 2, onder g, AVG in samenhang met artikel 29 
UAVG. 
 
Het verwerken van vingerafdrukken zonder dat een van de limitatief opgesomde uitzonderingen van 
toepassing is, leidt tot een overtreding van artikel 9 AVG. Op grond van de bevindingen van het onderzoek 
wordt geconcludeerd dat bij [VERTROUWELIJK] bijzondere persoonsgegevens, namelijk biometrische 
gegevens, van medewerkers zijn verwerkt. Er is niet gebleken dat een van de uitzonderingsgronden in 
artikel 9, lid 2, AVG zich voordoet. Daarmee handelt [VERTROUWELIJK] in strijd met het verbod uit 
artikel 9, lid 1, AVG. 
 
Sanctie 
[VERTROUWELIJK] heeft van 25 mei 2018 tot en met 16 april 2019 het verbod van artikel 9, lid 1, AVG 
overtreden door biometrische gegevens van haar werknemers te verwerken. De AP legt voor deze 
overtreding aan [VERTROUWELIJK] een boete op van € 725.000,-- op grond van artikel 58, lid 2, aanhef 
en onder i en artikel 83, lid 5, AVG, gelezen in samenhang met artikel 14 lid 3 UAVG. 
 

 

 

4/4 

