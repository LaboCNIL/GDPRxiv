 
 

 

  

  

Vertrouwelijk/Aangetekend 
DPG Media Magazines B.V. 
T.a.v. het bestuur 
Postbus 1900 
2130 JH Hoofddorp 
 

 

 

Datum 
14 januari 2022 
 
 

Ons kenmerk 
[VERTROUWELIJK] 
 
Contactpersoon 
[VERTROUWELIJK] 
 
 
 

 
Onderwerp 
Besluit tot het opleggen van een boete 
 

 

 

Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 

 

 

 
 
 
 
 

 

 

Geachte heer, mevrouw, 
 
De Autoriteit Persoonsgegevens (AP) heeft besloten om aan bij DPG Media Magazines B.V. (DPG) een 
bestuurlijke boete van € 525.000 op te leggen. De AP is tot de conclusie gekomen dat DPG met haar beleid 
en het actief uitdragen ervan het recht van inzage en gegevenswissing van betrokkenen heeft belemmerd. 
DPG heeft onnodige drempels opgeworpen voor het kunnen inzetten van deze rechten. Hierdoor heeft 
DPG in strijd gehandeld met artikel 12, tweede lid, van de Algemene verordening gegevensbescherming 
(AVG). 
 
De AP licht het besluit hierna nader toe. Hoofdstuk 1 betreft een inleiding en hoofdstuk 2 bevat de feiten. 
De AP beoordeelt in hoofdstuk 3 of er sprake is van verwerking van persoonsgegevens, de 
verwerkingsverantwoordelijkheid en de overtreding. In hoofdstuk 4 wordt de (hoogte van de) bestuurlijke 
boete uitgewerkt en hoofdstuk 5 bevat het dictum en de rechtsmiddelenclausule. 
 

 

  

 

 
 
 
 

1 

 

 

Datum 
14 januari 2022 

Ons kenmerk 
[VERTROUWELIJK] 

 
 

1. Inleiding 

1.1 Betrokken organisatie 
 
Dit besluit heeft betrekking op DPG Media Magazines B.V. (DPG), gevestigd aan de Capellalaan 65 te 
Hoofddorp.1 DPG is een mediahuis dat bladen, tijdschriften en boeken uitgeeft en exploiteert. Op 20 april 
2020 is de statutaire naam van Sanoma Media Netherlands B.V. gewijzigd in DPG Media Magazines B.V.2 
De activiteiten van DPG zijn ongewijzigd gebleven. 
 
De AP heeft in de periode mei 2018 tot en met januari 2019 klachten ontvangen over de handelwijze van 
DPG bij verzoeken om inzage in en verzoeken om wissing van persoonsgegevens van betrokkenen (hierna: 
‘klagers’). Volgens de klagers vroeg DPG om een kopie van een identiteitsbewijs van klagers ter verificatie 
van hun identiteit, als voorwaarde om hun verzoek om inzage of wissing (verder) in behandeling nemen.  
 
De AP heeft vervolgens onderzoek gedaan naar het beleid van DPG rondom het opvragen en verwerken 
van een kopie van het identiteitsbewijs bij ingediende verzoeken om inzage in of wissing van 
persoonsgegevens. De AP richtte het onderzoek uitsluitend op het beleid en de handelwijze van DPG met 
betrekking tot inzage- en wissingsverzoeken die buiten de beveiligde loginomgeving van een account bij 
DPG werden ingediend. Het gaat hierbij om verzoeken die betrokkenen per brief, per e-mail of via een 
webformulier hadden ingediend. Het beleid en de handelwijze van DPG met betrekking tot verzoeken die 
werden ingediend binnen de digitale inlogomgeving van een account, vielen buiten de reikwijdte van het 
onderzoek. 
 
1.2 Procesverloop 
 
De AP heeft tijdens het onderzoek bij DPG en de klagers om informatie verzocht. De AP heeft ook DPG 
verzocht om separaat op de desbetreffende klachten te reageren. DPG heeft aan deze verzoeken voldaan.  
 
Bij brief van 7 oktober 2021 heeft de AP aan DPG een voornemen tot handhaving verzonden en het daaraan 
ten grondslag gelegde rapport met bevindingen. DPG heeft op 16 november 2021 hierop schriftelijk een 
zienswijze gegeven. DPG heeft tot slot op verzoek van de AP op 16 december 2021 aanvullende informatie 
verstrekt.  
 
 

 

                                                                        
1 KvK-nummer: 33133064.  
2 Daar waar nodig, zal nog gesproken worden van Sanoma Media Netherlands B.V. 

 

 

 
 
 
 

2/19 

 

 

Datum 
14 januari 2022 

Ons kenmerk 
[VERTROUWELIJK] 

 
 

2. Feiten 

2.1 Klantgegevens 
 
DPG publiceerde tijdschriften waarop klanten een abonnement af konden sluiten. DPG verstuurde naar 
aanleiding van daartoe afgesloten abonnementen, tijdschriften aan haar klanten. In het kader daarvan 
beschikte zij over de naam, het adres en de woonplaatsgegevens van haar abonnees. Tevens beschikte   
DPG over financiële gegevens (bankgegevens) van haar abonnees.3 Van personen die zich hadden 
ingeschreven voor een nieuwsbrief of die een Schoolbank-account4 hadden aangevraagd, beschikte DPG 
over in ieder geval een deel van deze gegevens, zoals een naam en e-mailadres. 
 
In de kwesties van de klagers blijkt dat DPG de klagers op verschillende manieren benaderde:  

-  Enkele klagers hadden een abonnement (gehad) bij DPG;  
-  Eén klager had tevens een account (gehad) bij Schoolbank.nl en;  
-  Eén klager gaf aan geen abonnee te zijn geweest, maar alleen reclame (voor onder meer Libelle) te 

ontvangen op haar huisadres, vermoedelijk na contactgegevens achter te hebben gelaten bij een 
website of tijdschrift van DPG. 
 

2.2 Digitale klantendatabase 
 
DPG leverde producten aan haar klanten met name door het verzenden van (onder andere) tijdschriften. 
In het kader daarvan gebruikte DPG de eerdergenoemde gegevens om deze producten per post of per e-
mail te kunnen verzenden. Datzelfde gold voor de reclamedrukwerken die DPG verzond.  
 
DPG heeft aan de AP verklaard dat zij de gegevens bewaart in een digitale klantendatabase.5 Dit blijkt ook 
uit het feit dat middels deze gegevens een online profiel van de betrokkene kon worden aangemaakt. Zie 
hiervoor onderstaande afdruk van de website van DPG.6  
 

 

                                                                        
3 Onderzoeksrapport AP van 29 september 2021, p. 5. 
4 Het online platform www.schoolbank.nl was tot en met 2020 in eigendom van DPG. 
5 Onderzoeksrapport AP van 29 september 2021, p. 4 en 6. 
6 Onderzoeksrapport AP van 29 september 2021, p. 5. 

 

 

 
 
 
 

 

3/19 

 

 

Datum 
14 januari 2022 

Ons kenmerk 
[VERTROUWELIJK] 

 
 
2.3 Privacybeleid DPG 
 
Het privacybeleid vermeldde dat het privacybeleid van toepassing was op de verwerking van gegevens 
door onder meer Sanoma Media Netherlands B.V. (nu: DPG) en dat Sanoma Media Netherlands B.V. 
verwerkingsverantwoordelijke was voor de verwerking van persoonsgegevens voor haar Nederlandse 
merken (waaronder tevens de Belgische activiteiten van VT Wonen vielen).7 
 
2.4 Beleid met betrekking tot inzage- en verwijderingsverzoeken 
 
2.4.1. De algemene werkwijze van DPG in de onderzoeksperiode 
Betrokkenen kunnen bij DPG verzoeken tot inzage en wissing als bedoeld in artikel 15 en 17 van de AVG 
indienen. Betrokkenen kunnen deze verzoeken op twee manieren indienen: 
 

1)  De meest voorkomende wijze was door een dergelijk verzoek in te dienen binnen de digitale 

inlogomgeving van een DPG account van de betrokkene. Zoals vermeld in paragraaf 1.1 van dit 
besluit viel deze wijze buiten de reikwijdte van het onderzoek, aangezien bij deze wijze van 
indienen geen kopie van een identiteitsbewijs werd gevraagd.  

 

2)  Een andere wijze, waar dit besluit wel op ziet, was het indienen van een verzoek om inzage in en 
wissing van persoonsgegevens buiten de inlogomgeving van het account. Dit kon men doen via 
een online formulier op de website van DPG (destijds www.sanoma.nl), per e-mail of per brief.8  

 
DPG hanteerde bij het in behandeling nemen van verzoeken om inzage in en wissing van 
persoonsgegevens die waren ingediend buiten de inlogomgeving van een account de volgende standaard 
werkwijze. 
 
Bij ontvangst van een verzoek om inzage in of wissing van persoonsgegevens vroeg DPG de betrokkene 
altijd om een kopie van een identiteitsbewijs. Als de betrokkene een verzoek via het online formulier had 
ingediend, werd daarop meteen automatisch gevraagd om een kopie van een identiteitsbewijs te 
verstrekken. Als het verzoek per e-mail werd ingediend, werd door DPG een e-mail nagestuurd met het 
verzoek om een kopie van het identiteitsbewijs te verstrekken. DPG gaf daarbij aan dat een verzoek pas in 
behandeling werd genomen, nadat een kopie van een identiteitsbewijs was verstrekt.9 
 
 
 
 

                                                                        
7 Onderzoeksrapport AP van 29 september 2021, p. 6-7. 
8 Onderzoeksrapport AP van 29 september 2021, p. 7. 
9 Idem. 

 

 

 
 
 
 

4/19 

 

 

Datum 
14 januari 2022 

Ons kenmerk 
[VERTROUWELIJK] 

 
 
Desgevraagd beschreef DPG deze standaardwerkwijze richting de AP als volgt.  “Op het moment dat 
iemand via ons online contactformulier vraagt om inzage in en/of verwijdering van de gegevens die wij van 
die persoon hebben verwerkt, dan verschijnt in het contactformulier automatisch het verzoek om een 
kopie identificatiebewijs mee te sturen met het verzoek.  
In afwachting van de kopie identiteitsbewijs blijft het verzoek openstaan. Zodra wij van een aanvrager een 
kopie identiteitsbewijs hebben ontvangen en de gegevens van de aanvrager overeenstemmen met de 
gegevens van de bij ons geregistreerde klant, dan voeren wij het verzoek tot verwijdering uit. Aanvrager 
ontvangt vervolgens ook bevestiging van de verwerking van het door hem ingediende verzoek.” 
 
DPG gaf ook in haar privacy statement aan dat in een dergelijk geval altijd gevraagd werd om een kopie van 
een (geldig) identiteitsbewijs ter identificatie van de aanvrager.10 DPG vermeldde in haar privacy 
statement en op het websitegedeelte dat Q&A’s bevatte over – onder andere – privacy het volgende:11 
 

 

 
In de communicatie die DPG had met de klagers na ontvangst van de digitale verzoeken om inzage en 
wissing werd het afschermen van de kopie ook níet door DPG aangegeven als een mogelijkheid.12 Dit in 
tegenstelling tot verzoeken die per post werden ingediend, waar DPG in haar privacystatement vermeldde 
dat een afgeschermde kopie (waar onder andere het Burgerservicenummer en foto onherkenbaar worden 
gemaakt) wel volstond.13 
 
DPG heeft verklaard dat zij zich op basis van artikel 12, zesde lid, van de AVG gerechtigd voelde om door 
middel van een kopie van een identiteitsbewijs de identiteit van betrokkenen vast te stellen, alvorens DPG 
overging tot het geven van inzage in of het wissen van de bij haar aanwezige persoonsgegevens van de 
betrokkene.14 
 
Pas als op basis van een kopie van een identiteitsbewijs vaststond dat de betrokkene degene was die het 
verzoek indiende, werd uitvoering gegeven aan dit verzoek. DPG stelde dus – in de gevallen dat een 
verzoek werd ingediend buiten de inlogomgeving – de identiteit van de betrokkene uitsluitend vast op 
basis van een te verstrekken kopie van het identiteitsbewijs.  

                                                                        
10 Onderzoeksrapport AP van 29 september 2021, p. 8. 
11 Idem.  
12 Onderzoeksrapport AP van 29 september 2021, bijlage 1 steeds onder A en E.  
13 Onderzoeksrapport AP van 29 september 2021, bijlage 4 ‘Website Sanoma’. 
14 Onderzoeksrapport AP van 29 september 2021, p. 8. 

 

 

 
 
 
 

5/19 

 

 

Datum 
14 januari 2022 

Ons kenmerk 
[VERTROUWELIJK] 

 
 
Andere wijzen van vaststelling van de identiteit had DPG niet, zo stelde zij. In alle gevallen werd na 
ontvangst van het verzoek gevraagd om een kopie van het identiteitsbewijs. Dit was volgens DPG nodig 
om te voorkomen dat bij inzageverzoeken gegevens bij een persoon terechtkwamen die niet over deze 
gegevens behoorde te beschikken.15 
 
DPG gaf desgevraagd aan dat zij in de periode van 1 januari 2019 tot 1 juni 2019 circa 11.000 klantvragen en 
klantverzoeken met betrekking tot het onderwerp privacy ontving, en dat het merendeel hiervan 
verzoeken om wissing betrof. Volgens DPG werden hiervan circa 9400 verzoeken binnen de beveiligde 
inlogomgeving van een account gedaan (in welk geval er geen kopie van het identiteitsbewijs hoefde te 
worden verstrekt) en werd slechts een gering aantal verzoeken om wissing buiten de inlogomgeving 
ingediend, te weten circa 60 verzoeken.16  
 
2.4.2 De algemene werkwijze van DPG na statutaire naamswijziging per 20 april 2020 
De AP heeft in haar onderzoek geconcludeerd dat de werkwijze met betrekking tot het vragen van een 
kopie van een identiteitsbewijs bij een verzoek om inzage in of wissing van persoonsgegevens -ingediend 
buiten de inlogomgeving van een account- sinds de statutaire naamswijziging op 20 april 2020 is 
voortgezet.17 Ook heeft de AP op 18 juni 2021 vastgesteld dat in het privacy- en cookiebeleid van DPG 
aangegeven staat dat DPG om een geldig identiteitsbewijs vraagt aan degene die zijn rechten wil 
uitoefenen.18  
 
De AP heeft naar aanleiding van de zienswijze van DPG vastgesteld dat DPG per 17 december 2020 niet 
langer vraagt om een kopie van een identiteitsbewijs bij een verzoek om inzage in of wissing van 
persoonsgegevens buiten de inlogomgeving van een account. DPG stuurt sindsdien een verificatiemail om 
de identiteit van een verzoeker te kunnen vaststellen.19 DPG heeft haar privacyverklaring overeenkomstig 
deze nieuwe werkwijze aangepast en gepubliceerd op 18 oktober 2021.20  
 
2.4.3 De klachten 
De AP ontving vijf klachten over de wijze waarop DPG invulling gaf aan verzoeken om inzage in of wissing 
van persoonsgegevens. Deze vijf klagers hadden allen een verzoek om inzage in of wissing van 
persoonsgegevens gedaan bij DPG door middel van het online contactformulier of per e-mail. Eén klager 
verzocht DPG om inzage in persoonsgegevens en vier klagers verzochten om wissing van hun 
persoonsgegevens.21 

 

                                                                        
15 Onderzoeksrapport AP van 29 september 2021, p. 8. 
16 Onderzoeksrapport AP van 29 september 2021, p. 9. 
17 Idem.  
18 Onderzoeksrapport AP van 29 september 2021, p. 9 en bijlage 7. 
19 Brief van 16 december 2021 van DPG aan de AP, beantwoording informatieverzoek AP van 25 november 2021.  
20 Zienswijze DPG van 16 november 2021, p. 11; Brief van 16 december 2021 van DPG aan de AP, beantwoording informatieverzoek AP 
van 25 november 2021; https://privacy.dpgmedia.nl/document/privacystatement.   
21 Onderzoeksrapport AP van 29 september 2021, p. 9. 

 

 

 
 
 
 

6/19 

 

 

Datum 
14 januari 2022 

Ons kenmerk 
[VERTROUWELIJK] 

 
 
In alle gevallen gold dat DPG – onmiddellijk na de indiening van het verzoek door klagers – aan klagers 
verzocht om verstrekking van een kopie van een identiteitsbewijs als voorwaarde voor het (verder) in 
behandeling nemen van de ingediende verzoeken.22  
 
Vier klagers gaven geen gehoor aan het verzoek van DPG om verstrekking van een identiteitsbewijs. DPG 
nam deze wissingsverzoeken vervolgens niet in behandeling. Een aantal klagers had al rechtstreeks aan 
DPG aangegeven dat zij niet bereid waren om een kopie van hun identiteitsbewijs te verstrekken, omdat zij 
dit een ‘te zwaar middel’ vonden.23 Eén klager verzond wel een kopie van een identiteitsbewijs aan DPG. 
Deze klager ontving echter na het versturen van een kopie van het identiteitsbewijs geen inzage van DPG. 
DPG gaf aan dat de kopie van het identiteitsbewijs per abuis niet gekoppeld was aan het account van de 
klager en vroeg wederom om een kopie identiteitsbewijs. Hierna diende de klager een klacht in bij de AP.24  
 
2.4.4 De werkwijze van DPG met betrekking tot de klachten in de onderzoeksperiode 
Uit in ieder geval vier van de ingediende klachten bleek dat DPG, in de gevallen waarin geen kopie van het 
identiteitsbewijs werd verstrekt, geen gehoor gaf aan de ingediende verzoeken tot wissing van 
persoonsgegevens. DPG nam de verzoeken vervolgens niet (verder) in behandeling.25 Deze werkwijze 
vindt ook steun in de verklaring van DPG ten tijde van het onderzoek: 
 
“Op het moment dat iemand via ons online contactformulier vraagt om inzage in en/of verwijdering van de 
gegevens die wij van die persoon hebben verwerkt, dan verschijnt in het contactformulier automatisch het 
verzoek om een kopie identificatiebewijs mee te sturen met het verzoek. (…)  
Wordt een verzoek tot inzage en/of verwijdering verstuurd zonder kopie identiteitsbewijs, dan verzoekt de 
klantenservice in de reactie richting de aanvrager daar alsnog om. (…) 
In afwachting van de kopie identiteitsbewijs blijft het verzoek openstaan. Zodra wij van een aanvrager een 
kopie identiteitsbewijs hebben ontvangen en de gegevens van de aanvrager overeenstemmen met de 
gegevens van de bij ons geregistreerde klant, dan voeren wij het verzoek tot verwijdering uit. Aanvrager 
ontvangt vervolgens ook bevestiging van de verwerking van het door hem ingediende verzoek. (…)”26 
 
 
 
 

                                                                        
22 Zie ook paragraaf 2.4.1 en 2.4.2. 
23 Onderzoeksrapport AP van 29 september 2021, p. 10. 
24 Onderzoeksrapport AP van 29 september 2021, p. 10. 
25 Idem. 
26 Idem.   

 

 

 
 
 
 

7/19 

 

 

Datum 
14 januari 2022 

Ons kenmerk 
[VERTROUWELIJK] 

 
 

3. Beoordeling 

3.1 Persoonsgegevens en de verwerkingsverantwoordelijke 
 
DPG verwerkte onder andere de naam, het adres, de woonplaats en/of het e-mailadres van haar 
klanten/abonnees voor een van de Nederlandse merken van DPG, dan wel van personen die een account 
hadden op Schoolbank.nl. Met deze gegevens kon DPG natuurlijke personen identificeren. DPG verwerkte 
aldus persoonsgegevens in de zin van artikel 4, onderdeel 1, van de AVG.  
 
De AP heeft verder vastgesteld dat in het privacybeleid stond vermeld dat Sanoma Media Netherlands B.V. 
de verwerkingsverantwoordelijke was voor de verwerking van de persoonsgegevens voor de Nederlandse 
merken en dat het privacybeleid van toepassing was op alle producten en diensten van DPG. In het 
privacybeleid was ook opgenomen hoe een betrokkene inzage in zijn gegevens kon krijgen en hoe een 
betrokkene zijn gegevens kon laten verwijderen. 
 
Voorts blijkt uit verklaringen van DPG dat zij ook feitelijk optrad als degene die het doel en de middelen 
bepaalde voor de verwerking van persoonsgegevens in relatie tot ingediende verzoeken om inzage in en 
wissing van persoonsgegevens. Uit deze verklaringen blijkt namelijk dat DPG zelfstandig bepaalde welke 
gegevens moesten worden verstrekt door verzoekers van inzage- en wissingsverzoeken (middel) en 
waarom  die gegevens moesten worden verstrekt (doel).27 
 
Gelet op het voorgaande stelt de AP vast dat DPG de verwerkingsverantwoordelijke is in de zin van artikel 
4, onderdeel 7, van de AVG voor de verwerking van persoonsgegevens met betrekking tot de ingediende 
verzoeken om inzage in en wissing van persoonsgegevens.  
 
3.2. Faciliteren rechten van betrokkenen 
 
3.2.1 Juridisch kader 
Op grond van artikel 12, tweede lid, van de AVG dient de verwerkingsverantwoordelijke de uitoefening van 
de rechten van de betrokkene uit hoofde van de artikelen 15 tot en met 22 van de AVG te faciliteren. Het 
recht op inzage in persoonsgegevens (artikel 15 van de AVG) en het recht op wissing van 
persoonsgegevens (artikel 17 van de AVG) zijn hieronder begrepen. 
 
Overweging 59 van de AVG geeft nadere duiding aan de norm in artikel 12 van de AVG: 
Er dienen regelingen voorhanden te zijn om de betrokkene in staat te stellen zijn rechten uit hoofde van deze verordening 
gemakkelijker uit te oefenen, zoals mechanismen om te verzoeken om met name inzage in en rectificatie of wissing van 
persoonsgegevens en, indien van toepassing, deze gratis te verkrijgen, alsmede om het recht van bezwaar uit te oefenen. […] 

                                                                        
27 Onderzoeksrapport AP van 29 september 2021, bijlage 1 steeds onder E.  

 

 

 
 
 
 

8/19 

 

 

Datum 
14 januari 2022 

Ons kenmerk 
[VERTROUWELIJK] 

 
 
Overweging 63 van de AVG benoemt onder andere het volgende: 
Een betrokkene moet het recht hebben om de persoonsgegevens die over hem zijn verzameld, in te zien, en om dat recht 
eenvoudig en met redelijke tussenpozen uit te oefenen, zodat hij zich van de verwerking op de hoogte kan stellen en de 
rechtmatigheid daarvan kan controleren. […] 
 
Op grond van het bovenstaande moet de verwerkingsverantwoordelijke een regeling hebben om de 
betrokkenen in staat te stellen hun rechten gemakkelijker en eenvoudig uit te oefenen. Een 
verwerkingsverantwoordelijke mag daarbij geen onnodige drempels opwerpen voor betrokkenen om 
voornoemde rechten uit te oefenen. Wanneer een verwerkingsverantwoordelijke beleid heeft dat de 
uitoefening van de genoemde rechten belemmert en dit beleid actief uitdraagt, kan er sprake zijn van 
overtreding van artikel 12, tweede lid, van de AVG.28 
 
Het verifiëren van de identiteit van een natuurlijk persoon die een verzoek om inzage of wissing doet, is 
een onmisbare paragraaf van een regeling in de zin van artikel 12, tweede lid, van de AVG. Een 
verwerkingsverantwoordelijke is immers gehouden zorg te dragen voor een passende beveiliging van de 
door haar verwerkte persoonsgegevens, onder meer tegen ongeoorloofde of onrechtmatige verwerking.29  
 
Daarnaast moet de verwerkingsverantwoordelijke bij de controle van de identiteit van een verzoeker het 
beginsel van gegevensminimalisatie als bedoeld in artikel 5, eerste lid bij c, van de AVG in acht nemen. 
Hieruit vloeit voort dat bij het verifiëren van de identiteit van de verzoeker in het kader van de uitoefening 
van zijn/haar rechten, de door een verwerkingsverantwoordelijke gevraagde persoonsgegevens toereikend 
dienen te zijn, ter zake dienend en beperkt tot wat noodzakelijk is voor de doeleinden waarvoor zij worden 
verwerkt. Hierbij dienen de beginselen van proportionaliteit en subsidiariteit in acht te worden genomen. 
De opgevraagde gegevens ter verificatie van de identiteit van de verzoeker dienen in verhouding te staan 
tot het met de verwerking daarvan te dienen doel (proportionaliteit). En dit doel kan niet op een minder 
nadelige, minder ingrijpende wijze worden verwezenlijkt (subsidiariteit).  
 
Het is onevenredig om een kopie van een identiteitsbewijs te vereisen als de identiteit van de betrokkene 
op een andere manier kan worden geverifieerd. Bovendien vormt de verwerking van kopieën van 
identiteitsbewijzen een groot risico voor de veiligheid van persoonsgegevens. Daarnaast kan de 
verwerkingsverantwoordelijke er niet zeker van zijn dat de kopie authentiek is en de eigenaar van de 
identiteitskaart daadwerkelijk de verzoeker is, door bijvoorbeeld (ongeoorloofde) toegang tot 
identiteitsbewijzen door huisgenoten en vervalste kopieën van identiteitsbewijzen.  
 
Al het voorgaande komt erop neer dat het beleid van een verwerkingsverantwoordelijke met betrekking 
tot de uitoefening van rechten van betrokkenen zo moet zijn ingericht, dat een betrokkene zich op de minst 
ingrijpende wijze moet identificeren. En dat dit beleid is afgestemd op (onder meer) het risico voor de 

                                                                        
28 Zie ook ECLI:NL:RBGEL:2020:3159, overwegingen 9.7 en 9.8. 
29 Zie artikel 32 van de AVG.  

 

 

 
 
 
 

9/19 

 

 

Datum 
14 januari 2022 

Ons kenmerk 
[VERTROUWELIJK] 

 
 
rechten en vrijheden van personen, mede gelet op de aard van en hoeveelheid gegevens waarvan inzage of 
wissing wordt gevraagd en de context waarbinnen het verzoek wordt gedaan. Dit zal in veel gevallen 
betekenen dat zoveel mogelijk primair aan de hand van persoonsgegevens die een 
verwerkingsverantwoordelijke reeds verwerkt, de identiteit van de verzoeker kan worden vastgesteld. 
 
Mocht een verwerkingsverantwoordelijke ondanks de in eerste instantie gevraagde en door de betrokkene 
verstrekte persoonsgegevens alsnog redenen hebben om te twijfelen aan de identiteit van de natuurlijke 
persoon die het verzoek indient, dan kan de verwerkingsverantwoordelijke op grond van artikel 12, zesde 
lid, van de AVG de betrokkene om aanvullende informatie vragen. Artikel 12, zesde lid, van de AVG ziet 
derhalve vooral op individuele gevallen, waarin er in het concrete geval redenen zijn om te twijfelen aan de 
identiteit. In dat geval staat artikel 12, zesde lid, van de AVG een verwerkingsverantwoordelijke toe om 
aanvullende informatie te vragen die nodig is om de identiteit van de verzoeker vast te stellen, mits hij kan 
aantonen dat hij de identiteit van de betrokkene niet zonder aanvullende gegevens kan controleren. Maar 
ook hier geldt dat de verwerkingsverantwoordelijke slechts die (aanvullende) informatie mag opvragen die 
noodzakelijk is. Ook hier gelden de hierboven genoemde beginselen van proportionaliteit en 
subsidiariteit. 
 
3.2.2. Beoordeling 
De AP heeft in hoofdstuk 2 vastgesteld dat DPG buiten de inlogomgeving van accounts altijd om een kopie 
van een identiteitsbewijs verzocht.30 DPG deed dit verzoek ongeacht welke (contact)informatie bij DPG 
beschikbaar was over de betrokkene en zonder rekening te houden met de aard en hoeveelheid 
persoonsgegevens waarvan inzage of wissing werd gevraagd. De werkwijze van DPG was voorts zo 
ingericht dat als een kopie van het identiteitsbewijs door de betrokkene niet werd verstrekt, het verzoek 
om inzage of wissing om die reden niet (verder) in behandeling werd genomen. Indien de betrokkene wel 
een kopie van het identiteitsbewijs verstrekte, dan had dat tot gevolg dat DPG onnodig veel gevoelige 
gegevens aan het verwerken was (zoals het Burgerservicenummer). 
 
Gelet op het bovenstaande juridische kader moet een regeling met betrekking tot de uitoefening van 
rechten van betrokkenen zo zijn ingericht, dat een betrokkene zich op de minst ingrijpende wijze moet 
kunnen identificeren. Dit betekent naar het oordeel van de AP, dat DPG een betrokkene zoveel mogelijk 
primair aan de hand van persoonsgegevens die DPG reeds verwerkt moet identificeren. Een voorbeeld 
hiervan kan zijn een abonnee-/klantnummer in combinatie met een naam en adres en/of e-mailadres van 
een verzoeker.  
 
Nu door DPG van betrokkenen standaard een kopie van een identiteitsbewijs werd vereist zonder eerst na 
te gaan of DPG (al) beschikte over andere (identificerende) (contact)informatie en zonder rekening te 
houden met de aard en hoeveelheid van persoonsgegevens, is de AP van oordeel dat betrokkenen niet op 
gemakkelijke en eenvoudige wijze aanspraak konden maken op hun rechten onder de AVG. Met andere 

                                                                        
30 Bijvoorbeeld via een automatisch verzoek dat verscheen in het contactformulier of een nagestuurde e-mail.  

 

 

 
 
 
 

10/19 

 

 

Datum 
14 januari 2022 

Ons kenmerk 
[VERTROUWELIJK] 

 
 
woorden, DPG vroeg niet om een kopie van het identiteitsbewijs op basis van een concrete beoordeling 
per individueel geval als bedoeld in artikel 12, zesde lid, van de AVG. Maar DPG vroeg bij voorbaat om een 
kopie van het identiteitsbewijs, omdat dit geldend beleid was. Dit beleid van DPG en het actief uitdragen 
ervan op onder andere de website en via de klantenservice van DPG, zorgde er dan ook voor dat een 
onnodige drempel werd opgeworpen rondom de indiening van verzoeken om inzage in en wissing van 
persoonsgegevens.  
 
Het beleid van DPG heeft ook in de praktijk – ten aanzien van klagers – belemmerend gewerkt bij de 
verzoeken om inzage en wissing.31 Uit de ingediende klachten blijkt dat deze werkwijze van DPG 
weerstand opriep, die erin resulteerde dat de klagers (in een aantal gevallen) niet bereid waren om een 
kopie van hun identiteitsbewijs te verstrekken. De weigering om een kopie van het identiteitsbewijs te 
verstrekken had tot gevolg dat DPG de verzoeken van een aantal klagers om die reden niet (verder) in 
behandeling nam. Het beleid en de uitvoering ervan door DPG wierp ten aanzien van die klagers dan ook 
daadwerkelijk een belemmering op voor het uitoefenen van het recht op inzage of wissing. 
 
De AP wil in het bijzonder opmerken dat de door DPG gehanteerde voorwaarde tot het overleggen van een 
kopie van een identiteitsbewijs bij een verzoek van een betrokkene niet in verhouding stond tot de aard en 
hoeveelheid persoonsgegevens waaromtrent een verzoek werd gedaan. Bovendien mogen organisaties 
alleen het Burgerservicenummer verwerken als dit in een specifieke wet is bepaald. Bij het opvragen van 
een kopie van het identiteitsbewijs klemt dit temeer, omdat vanuit de Rijksoverheid wordt aanbevolen om 
voorzichtig om te gaan met het verstrekken van (afgeschermde) kopieën van het identiteitsbewijs. Dit 
document bevat immers gevoelige persoonsgegevens. De combinatie van gegevens die vermeld staan op 
het identiteitsbewijs maakt bovendien identiteitsfraude mogelijk. Ook de AP wijst op haar website dat het 
verstrekken van een kopie van een identiteitsbewijs een risico inhoudt.32 
 
3.3 Zienswijze DPG en reactie AP 
 
DPG heeft een zienswijze naar voren gebracht op de onderzoeksbevindingen van de AP. De AP zet de 
zienswijze van DPG hieronder kort uiteen, voorzien van een reactie van de AP.  
 
3.3.1 Noodzaak kopie identiteitsbewijs 
DPG stelt in haar zienswijze dat de identiteit van een kleine groep betrokkenen niet kan worden 
vastgesteld aan de hand van persoonlijke beveiligingsgegevens, aangezien de informatie die zij opgeven 
niet al is geverifieerd/gekoppeld aan informatie in de systemen van DPG (omdat ze niet zijn ingelogd). Een 
verzoeker die een inzage- of wissingsverzoek buiten de beveiligde omgeving indient, moet daarom 
aanvullende gegevens verstrekken. Op deze manier kan DPG nagaan en aantonen dat deze persoon een 
beroep toekomt op inzage of verwijdering van de persoonsgegevens (m.a.w. kwalificeert als een 

                                                                        
31 Zie paragraaf 2.4.3. 
32 https://autoriteitpersoonsgegevens.nl/nl/onderwerpen/identificatie/identiteitsbewijs. 

 

 

 
 
 
 

11/19 

 

 

Datum 
14 januari 2022 

Ons kenmerk 
[VERTROUWELIJK] 

 
 
betrokkene) en DPG een wettelijke grondslag heeft om eventuele persoonsgegevens die zij verwerkt op 
diens verzoek te wissen of te verstrekken aan deze verzoeker (m.a.w. vast te stellen of de verzoeker de 
betrokkene is die deze zegt te zijn).  
 
Zolang DPG de identiteit van de verzoeker niet kan vaststellen, is de AVG volgens DPG niet van 
toepassing.33 Voor de afhandeling van het AVG-verzoek volstaat dat DPG aangeeft niet in staat te zijn om 
de identiteit van de verzoeker vast te stellen en te vragen om aanvullende gegevens. Dat laatste juist ter 
naleving van artikel 12, tweede lid tweede zin, van de AVG.  
 
DPG acht voorts het vragen van een kopie identificatiebewijs noodzakelijk. Volgens DPG wordt op deze 
wijze effectief het risico beperkt dat DPG een kopie van de persoonsgegevens verstrekt of 
persoonsgegevens verwijdert van de ‘verkeerde’ betrokkene, wat een overtreding zou meebrengen van 
artikel 6 van de AVG. Het gebruik van een kopie identiteitsbewijs is de minst ingrijpende wijze om de 
identiteit deugdelijk vast te stellen en is bovendien afgestemd op het reële risico voor de rechten en 
vrijheden van personen.34 Zonder een kopie identiteitsbewijs kan de identiteit van een verzoeker volgens 
DPG niet (deugdelijk) worden vastgesteld en mag DPG op grond van op grond van artikel 5 en 6 van de 
AVG weigeren het door de verzoeker gewenste gevolg te geven aan dergelijke verzoeken.  
 
De AP volgt de zienswijze van DPG niet. De AP benadrukt dat zij in onderhavig besluit heeft beoordeeld op 
welke wijze DPG de rechten van betrokkenen heeft gefaciliteerd en niet of bepaalde individuen uiteindelijk 
wel of niet te identificeren waren. De door DPG aangehaalde jurisprudentie waarin uitspraak is gedaan 
over de identificatie van een individu in het kader van artikel 15 van de AVG en 35 van de Wet bescherming 
persoonsgegevens (Wbp) acht de AP in dit geval daarom niet relevant. Dat een kopie van een 
identiteitsbewijs noodzakelijk kan zijn in een individueel geval tussen een burger en de overheid, maakt 
nog niet dat het vragen hiervan bij voorbaat in alle gevallen noodzakelijk is. 
 
De AP is het verder niet eens met de stelling van DPG dat het in alle gevallen noodzakelijk is om een kopie 
van het identiteitsbewijs te verkrijgen van de verzoeker. Het ligt op de weg van DPG om eerst zelf na te 
gaan welke gegevens zij al van de verzoeker in bezit heeft. Indien geen minder ingrijpende wijze van 
identificeren mogelijk is, dan kan een verwerkingsverantwoordelijke verzoeken een afgeschermd 
identiteitsbewijs te tonen. DPG heeft overigens ook zelf tijdens het onderzoek verklaard dat zij in sommige 
gevallen een klant reeds kan identificeren op basis van naam en adres, soms zijn aanvullende gegevens als 
abonneenummer of e-mailadres noodzakelijk.35 Daarnaast hanteert DPG momenteel de aangepaste 
werkwijze waarbij een verificatiemail wordt gestuurd om de identiteit van een verzoeker te kunnen 
vaststellen. Het verwerken van kopieën van identiteitsbewijzen waar gevoelige gegevens op staan zoals 
het Burgerservicenummer, foto, lengte en nationaliteit is in dit geval juist in strijd met het beginsel van 

                                                                        
33 DPG verwijst naar ECLI:NL:RBOVE:2021:1296, r.o. 8.   
34 DPG verwijst naar ECLI:NL:RVS:2020:2833, r.o. 5.2.   
35 Onderzoeksrapport AP van 29 september 2021, bijlage 1 steeds onder E. 

 

 

 
 
 
 

12/19 

 

 

Datum 
14 januari 2022 

Ons kenmerk 
[VERTROUWELIJK] 

 
 
gegevensminimalisatie en rechtmatigheid (artikel 5, lid 1 bij sub c en artikel 6 van de AVG). Dat DPG bij 
voorbaat een kopie van het – bovendien niet-afgeschermde - identiteitsbewijs heeft vereist om überhaupt 
een verzoek in behandeling te nemen werkt niet faciliterend voor de uitoefening van de rechten van 
betrokkenen.  
 
3.3.2 Het begrip faciliteren 
DPG geeft aan dat de AP in haar onderzoeksrapport stelt dat artikel 12, tweede lid, van de AVG betekent 
dat de verwerkingsverantwoordelijke de uitoefening van de rechten van betrokkenen gemakkelijker moet 
maken. DPG is echter van mening dat de AP geen gelijk heeft gekregen in deze uitleg in een door de AP 
aangehaalde uitspraak van een voorzieningenrechter. ‘Faciliteren’ brengt volgens DPG mee dat een 
verwerkingsverantwoordelijke de uitoefening van deze rechten niet (onnodig) belemmert en ‘mogelijk 
moet maken’.36 DPG stelt verder dat de Belgische toezichthouder op de AVG in haar Nederlandstalige 
voorbeeldbrief voor AVG-verzoeken standaard opgenomen heeft dat betrokkenen een kopie van de 
identiteitskaart kunnen meesturen. Tot slot verwijt DPG de AP dat zij niet eerder (uitdrukkelijk) afstand 
heeft gedaan van een standpunt in een brief van een zaak uit 2003 van haar rechtsvoorganger het College 
bescherming persoonsgegevens (CBP).37 
 
De AP gaat niet mee in de zienswijze van DPG. Ten eerste heeft de AP in haar onderzoeksrapport de 
desbetreffende uitspraak van de Rechtbank Gelderland aangehaald als voorbeeld bij een andere stelling. 
Namelijk in het geval een verwerkingsverantwoordelijke beleid heeft dat de uitoefening van de genoemde 
rechten belemmert en dit beleid ook actief uitdraagt, is er sprake van overtreding van artikel 12, tweede lid, 
van de AVG.38 Ten tweede heeft de desbetreffende voorzieningenrechter de discussie of ‘faciliteren’ ook 
het ‘makkelijker maken’ omvat in die casus niet relevant geacht, omdat belemmering in elk geval niet kan 
worden aangemerkt als het faciliteren van het recht van inzage.39 De AP is dus op basis van artikel 12, 
tweede lid, van de AVG en overweging 59 en 63 van de AVG van oordeel dat ‘faciliteren’ zo opgevat moet 
worden dat de verwerkingsverantwoordelijke een regeling moet hebben om de betrokkenen in staat te 
stellen hun rechten onbelemmerd, gemakkelijker en eenvoudig uit te oefenen. 
 
De AP is voorts van oordeel dat de door DPG aangehaalde citaten uit een CBP-brief uit 2003 een eenzijdig 
beeld oproepen van de inhoud van die brief. Het CBP wijst in deze brief een verzoek tot bemiddeling tussen 
twee partijen af. Het CBP heeft overwogen dat bij het vaststellen van de identiteit de aard van de gegevens 

                                                                        
36 DPG verwijst naar ECLI:NL:RBGEL:2020:3159, r.o. 9.8. 
37 DPG heeft uit deze brief het volgende geciteerd: “Naar het oordeel van het CBP mag het belang van het deugdelijk vaststellen van de 
identiteit van verzoeker niet te snel opzij worden gezet ten gunste van een snellere of gemakkelijkere behandeling van een 
inzageverzoek. […] In bepaalde gevallen (zoals in casu) wil betrokkene geen kopie van het identiteitsbewijs opsturen omdat daar 
persoonsgegevens op staan. Als betrokkene geen kopie van een identiteitsbewijs wil versturen, dan is er altijd nog de mogelijkheid dat 
betrokkene of diens gemachtigde het identiteitsbewijs ter plaatse toont aan de verantwoordelijke en op deze wijze inzage verkrijgt. 
[…] Het is ook denkbaar dat [de verwerkingsverantwoordelijke] genoegen neemt met een kopie van een paspoort waarop bijvoorbeeld 
het sofi-nummer onleesbaar is gemaakt.”  
38 ECLI:NL:RBGEL:2020:3159, r.o. 9.7. 
39 ECLI:NL:RBGEL:2020:3159, r.o. 9.8. 

 

 

 
 
 
 

13/19 

 

 

Datum 
14 januari 2022 

Ons kenmerk 
[VERTROUWELIJK] 

 
 
en van de verwerking van belang zijn. Ook heeft het CPB gesteld dat bij een schriftelijk inzageverzoek door 
een advocaat een kopie identiteitsbewijs van de advocaat in beginsel niet nodig is in het kader van artikel 
37, tweede lid, van de Wbp. Voor de betrokkene of diens gemachtigde is het ook een mogelijkheid om het 
identiteitsbewijs ter plaatse te tonen aan de verantwoordelijke, aldus het CPB. Tot slot had het, - gelet op de 
lange tijd die sinds 2003 is verstreken, op de weg van DPG gelegen om met het van kracht worden van de 
AVG per 24 mei 2016 en de inwerkingtreding ervan per 25 mei 2018 zich (opnieuw) van de geldende wet- 
en regelgeving te vergewissen en in overeenstemming daarmee te handelen; helemaal nu een 
verdergaande gedigitaliseerde maatschappij (vijftien jaar later)  helaas met zich mee heeft gebracht dat het 
verstrekken van persoonsgegevens niet zonder risico is. De AP geeft op haar website al geruime tijd 
uitgebreide informatie over de regels bij identificatie.40 Een Belgische modelbrief, waar overigens een 
afschermde kopie als een optie wordt gegeven naast bijvoorbeeld een toegekend klantnummer, doet daar 
niet aan af. 
 
3.3.3 Wijze van identificeren 
DPG is het niet eens met de in het onderzoeksrapport opgenomen stelling van de AP dat DPG buiten een 
kopie van het identiteitsbewijs geen andere wijze van vaststelling van de identiteit had. Betrokkenen 
konden er volgens DPG voor kiezen om een verzoek in te dienen via zijn/haar account. Daarnaast gold 
volgens DPG de werkwijze dat wanneer de verzoeker weigerde een kopie identiteitsbewijs te verstrekken, 
met de privacy officer werd overlegd en een kopie identiteitsbewijs niet nodig werd bevonden wanneer 
verificatie van de identiteit op een andere manier plaats kon vinden. DPG stelt tot slot dat zij via haar 
voormalige privacyverklaring actief het beleid heeft uitgedragen om gebruik te maken van een 
afgeschermde kopie identiteitsbewijs. 
 
De AP volgt ook deze zienswijze van DPG niet. Als betrokkenen niet via het contactformulier of per e-mail 
een kopie van hun identiteitsbewijs willen verstrekken, dan moeten zij vervolgens niet gedwongen worden 
om een account aan te maken op de DPG-website. Ook dit is een (onnodige) belemmering voor 
betrokkenen om hun rechten onder de AVG te kunnen uitoefenen. Dat in een latere fase intern bij DPG 
met de privacy officer overleg plaatsvond, zoals DPG stelt maar niet met bewijs onderbouwt, acht de AP 
niet relevant voor het oordeel over het uitgedragen beleid dat DPG van tevoren naar de betrokkenen toe 
voerde. Overigens strookt deze verklaring niet met datgene wat DPG tijdens het onderzoek heeft verklaard 
over haar beleid.  
 
De AP kan DPG tot slot niet volgen in de stelling dat zij actief het beleid heeft uitgedragen om gebruik te 
maken van een afgeschermde kopie identiteitsbewijs. DPG heeft in haar privacystatement aangegeven dat 
alleen bij verzoeken per post een afgeschermde kopie volstaat. Via het contactformulier, de e-mail en in 
het geval dat een betrokken weigerde een kopie identiteitsbewijs te verstrekken heeft DPG er niet op 
gewezen dat het om een afgeschermde kopie ging. Dit volgt ook uit de overgelegde communicatie tussen 
DPG en klagers. 

                                                                        
40 https://www.autoriteitpersoonsgegevens.nl/nl/onderwerpen/identificatie/identiteitsbewijs. 

 

 

 
 
 
 

14/19 

 

 

Datum 
14 januari 2022 

Ons kenmerk 
[VERTROUWELIJK] 

 
 
3.3.4 Artikel 12, zesde lid, van de AVG 
DPG vindt de in het onderzoeksrapport opgenomen uitspraak van de AP dat een 
verwerkingsverantwoordelijke de identiteit van de verzoeker (tot inzage of wissing) “buiten gerede twijfel” 
wil vaststellen om een datalek of misbruik van rechten te voorkomen, een onvolledige, onjuiste 
interpretatie van de AVG. De ‘gerede twijfel’-toets van artikel 12, zesde lid, van de AVG komt volgens DPG 
niet aan de orde indien de verwerkingsverantwoordelijke überhaupt de identiteit van de verzoeker niet kan 
vaststellen.  
 
De AP volgt het betoog van DPG niet. Als de verwerkingsverantwoordelijke niet in staat is om de identiteit 
van een betrokkene vast te stellen, dan stelt hij de betrokkene daarvan in kennis. Wanneer de betrokkene 
daarna geen aanvullende gegevens verstrekt die het mogelijk maken hem te identificeren, dan zijn artikel 
15 tot en met 20 van de AVG in dat geval niet van toepassing. Weliswaar om een andere reden komt ook de 
AP tot de conclusie dat artikel 12, zesde lid, van de AVG in de onderhavige beoordeling van de overtreding 
niet relevant is. 
 
3.3.5 Klachten  
DPG is van mening dat de AP ten onrechte vijf klachten bij haar onderzoek en beoordeling heeft betrokken. 
De klachten hebben geen of onvoldoende betrekking op de bevindingen van de AP op basis waarvan zij de 
overtreding constateert dat DPG in strijd handelt met artikel 12, tweede lid, van de AVG. DPG verzoekt de 
AP daarom deze klachten niet te betrekken bij een handhavingsbesluit.  
 
De AP zal dit verzoek niet inwilligen. De communicatie tussen de klagers en DPG vormt een weergave van 
de wijze waarop DPG haar beleid omtrent de rechten van betrokkenen heeft uitgevoerd. Uit elke klacht 
blijkt dat Sanoma, of onderdelen die onder Sanoma vielen, destijds voor het in behandeling nemen van een 
verzoek een kopie van het identiteitsbewijs vereiste en dat de klagers dit als een belemmering hebben 
ervaren.  
 
3.4 Conclusie  
 
De AP komt tot de conclusie dat DPG ten tijde van de inbreuk onvoldoende de uitoefening van de rechten 
van betrokkenen heeft gefaciliteerd. Hierdoor heeft DPG in strijd gehandeld met artikel 12, tweede lid, van 
de AVG. 
 
 
 
 
 
 

 

 

 
 
 
 

15/19 

 

 

Datum 
14 januari 2022 

Ons kenmerk 
[VERTROUWELIJK] 

 
 

4. Boete 

4.1 Inleiding 
 
DPG heeft in strijd gehandeld met artikel 12, tweede lid, van de AVG. De AP maakt voor de vastgestelde 
overtreding gebruik van haar bevoegdheid om aan DPG een boete op te leggen. Gezien de ernst van de 
overtreding en de mate waarin deze aan DPG kan worden verweten, acht de AP de oplegging van een boete 
gepast. De AP motiveert dit in het navolgende. 
 
4.2 Boetebeleidsregels Autoriteit Persoonsgegevens 2019 
 
Ingevolge artikel 58, tweede lid, aanhef en onder i en artikel 83, vijfde lid, van de AVG, gelezen in 
samenhang met artikel 14, derde lid, van de UAVG, is de AP bevoegd aan DPG in geval van een overtreding 
van artikel 12 van de AVG een bestuurlijke boete op te leggen tot € 20.000.000 of, voor een onderneming, 
tot 4% van de totale wereldwijde jaaromzet in het voorgaande boekjaar, indien dit cijfer hoger is. 
 
De AP heeft Boetebeleidsregels vastgesteld inzake de invulling van voornoemde bevoegdheid tot het 
opleggen van een bestuurlijke boete, waaronder het bepalen van de hoogte daarvan.41 In de 
Boetebeleidsregels is gekozen voor een categorie-indeling en bandbreedte systematiek. 
Overtreding van artikel 12, tweede lid, van de AVG is ingedeeld in categorie III. Categorie III heeft een 
boetebandbreedte tussen € 300.000 en € 750.000 en een basisboete van € 525.000.  
 
4.3 Boetehoogte 
 
4.3.1 Ernst van de overtreding 
In het kader van het transparantiebeginsel moet de verwerkingsverantwoordelijke de uitoefening van de 
rechten van de betrokkene faciliteren. Voor de gegevensbescherming is het essentieel dat betrokkenen op 
een gemakkelijke manier hun rechten onder de AVG kunnen uitoefenen. Hierdoor wordt de betrokkene in 
staat gesteld om op eenvoudige manier kennis te nemen welke persoonsgegeven een 
verwerkingsverantwoordelijke verwerkt. Een goede invulling van het inzagerecht is verder noodzakelijk 
om andere rechten te kunnen uitoefenen, zoals het recht op rectificatie en het recht op gegevenswissing.  
 
DPG stelt in haar zienswijze dat een afweging van de belangen in deze zaak hooguit moet leiden tot een 
berisping. Indien het gaat om een kleine inbreuk dan kan de AP in plaats van een gelboete kiezen voor een 
berisping. Gelet op de onderhavige overtreding was er echter naar het oordeel van de AP sprake van een 
ernstige inbreuk, waarin DPG de rechten van betrokkenen onvoldoende heeft gefaciliteerd. De AP acht het 

                                                                        
41 Stcrt. 2019, 14586, 14 maart 2019. 

 

 

 
 
 
 

16/19 

 

 

Datum 
14 januari 2022 

Ons kenmerk 
[VERTROUWELIJK] 

 
 
opleggen van een berisping daarom onvoldoende doeltreffend, niet evenredig en evenmin afschrikkend. 
De AP motiveert dit als volgt. 
 
Voor wat betreft de aard van de inbreuk weegt de AP zwaar mee dat ongeacht welke (contact)informatie 
bij DPG beschikbaar was over de betrokkene, DPG de verzoeken niet in behandeling nam als de 
betrokkene geen kopie van het identiteitsbewijs verstrekte. Hierdoor moesten betrokkenen niet alleen 
veel persoonsgegevens verstrekken, maar ook zeer gevoelige persoonsgegevens zoals een foto en het 
Burgerservicenummer. Betrokkenen moeten niet aangespoord worden om persoonsgegevens te 
verstrekken die niet noodzakelijk zijn voor de uitoefening van hun rechten onder de AVG.  
 
Ook het stelselmatige – en dus niet incidentele – karakter van de overtreding waarbij DPG langdurig en 
systematisch haar beleid (actief) heeft uitgedragen, weegt de AP mee bij de bepaling van de ernst van de 
overtreding. Hoewel DPG per 17 december 2020 niet langer vraagt om een kopie van een identiteitsbewijs, 
heeft DPG pas op 18 oktober 2021 haar privacybeleid op de website hierop aangepast. Voor wat betreft de 
omvang van het aantal getroffen betrokkenen neemt de AP in aanmerking dat het aantal betrokkenen in 
relatieve zin beperkt was, maar in absolute zin omvangrijk. Uit een steekproef over een periode van 6 
maanden is gebleken dat het 60 betrokkenen betrof. Gelet op de duur van de werkwijze van DPG van 25 
mei 2018 tot in oktober 2021 is de AP van oordeel dat het om enkele honderden betrokkenen moet zijn 
gegaan. Deze betrokkenen, maar ook andere personen die door dit beleid en via verschillende 
communicatiemiddelen van DPG afzagen van hun rechten, werden dus onnodig belemmerd in de 
uitoefening van hun rechten onder de AVG. Het beleid van DPG heeft tot gevolg gehad dat betrokkenen die 
niet hun kopie van hun identiteitsbewijs verstrekten, geen inzage hebben kunnen krijgen in hun 
persoonsgegevens of hun persoonsgegevens niet hebben kunnen laten verwijderen.   
 
Op grond van het bovenstaande is de AP van oordeel dat sprake is van een ernstige overtreding, op grond 
waarvan een basisboete van € 525.000 passend is. De AP ziet in dit geval geen aanleiding om de basisboete 
te verhogen of te verlagen. 
 
4.3.2 Verwijtbaarheid en evenredigheid 
Ingevolge artikel 5:46, tweede lid, van de Awb houdt de AP bij de oplegging van een bestuurlijke boete 
rekening met de mate waarin deze aan de overtreder kan worden verweten. 
 
DPG stelt dat de overtreding niet aan haar kan worden verweten, omdat DPG met haar handelwijze de algehele 
naleving van de AVG voor ogen had. Dit betoog kan niet slagen. Van afwezigheid van verwijtbaarheid is 
geen sprake. Nu het hier gaat om een overtreding, mag de AP voor het opleggen van een bestuurlijke boete 
conform vaste rechtspraak de verwijtbaarheid veronderstellen als het daderschap vaststaat. DPG heeft 
actief beleid gevoerd dat in strijd was met de AVG. DPG heeft nagelaten om dat beleid aan te passen aan de 
waarborgen die de AVG aan onder andere het recht van inzage en op gegevenswissing geeft. De AP acht dit 
verwijtbaar. 

 

 

 
 
 
 

17/19 

 

 

Datum 
14 januari 2022 

Ons kenmerk 
[VERTROUWELIJK] 

 
 
DPG stelt voorts in haar zienswijze dat het in strijd zou zijn met het lex certa-beginsel indien de AP op 
basis van open normen een punitieve sanctie zou opleggen. De AP volgt de zienswijze van DPG niet. Het 
belemmeren van de uitoefening van de rechten als bedoeld in artikel 15 tot en met 22 van de AVG kan in 
geen geval worden aangemerkt als het faciliteren van die rechten. De wettekst van de AVG, overweging 59 
en 63 van de AVG en de uitgebreide informatie over de regels bij identificatie op de AP-website geven 
voldoende duidelijkheid. Van een professionele marktpartij als DPG mag worden verwacht dat zij zich 
terdege van de voor haar geldende normen vergewist en vooral ook dat zij deze naleeft.  
 
Tot slot beoordeelt de AP ingevolge artikelen 3:4 en 5:46 van de Awb of de toepassing van haar beleid voor 
het bepalen van de hoogte van de boete gezien de omstandigheden van het concrete geval, niet tot een 
onevenredige uitkomst leidt.  
 
De AP is van oordeel dat (de hoogte van) de boete evenredig is.42 De AP heeft in dit oordeel onder andere 
de ernst van de inbreuk en de mate waarin deze aan DPG kan worden verweten meegewogen. Vanwege de 
aard van de persoonsgegevens, de duur van de overtreding en de gevolgen van het beleid van DPG voor 
betrokkenen kwalificeert de AP deze inbreuk op de AVG als ernstig. Gezien de financiële omvang van DPG 
vindt de AP de hoogte van de boete gepast en afschrikkend. 
 
Gezien het voorgaande ziet de AP geen aanleiding het bedrag van de boete op grond van de evenredigheid 
en de in de Boetebeleidsregels genoemde omstandigheden, voor zover van toepassing in het voorliggende 
geval, te verhogen of te verlagen. 
 
4.4 Conclusie 
 
De AP stelt het totale boetebedrag vast op € 525.000. 
 
 
 
 
 
 
 
 
 

                                                                        
42 Zie voor de motivering paragraaf 4.3.1 en 4.3.2. 

 

 

 
 
 
 

18/19 

 

 

Datum 
14 januari 2022 

Ons kenmerk 
[VERTROUWELIJK] 

 
 

5. Dictum 

De AP legt aan DPG Media Magazines B.V. wegens overtreding van artikel 12, tweede lid, van de AVG een 
bestuurlijke boete op ten bedrage van:     
€ 525.000 (zegge vijfhonderdvijfentwintigduizend euro).43 
 
Hoogachtend, 
Autoriteit Persoonsgegevens,  
 
w.g. 
 
ir. M.J. Verdier 
Vicevoorzitter 
 
 
 
 
 
 
Rechtsmiddelenclausule 
Indien u het niet eens bent met dit besluit kunt u binnen zes weken na de datum van verzending van het 
besluit digitaal of op papier een bezwaarschrift indienen bij de Autoriteit Persoonsgegevens. Ingevolge 
artikel 38 van de UAVG schort het indienen van een bezwaarschrift de werking van de beschikking tot 
oplegging van de bestuurlijke boete op. Voor het indienen van digitaal bezwaar, zie 
www.autoriteitpersoonsgegevens.nl, onder het kopje Bezwaar maken tegen een besluit, onderaan de 
pagina onder de kop Contact met de Autoriteit Persoonsgegevens. Het adres voor het indienen op papier 
is: Autoriteit Persoonsgegevens, postbus 93374, 2509 AJ Den Haag.  
Vermeld op de envelop ‘Awb-bezwaar’ en zet in de titel van uw brief ‘bezwaarschrift’.  
Schrijf in uw bezwaarschrift ten minste: 
- uw naam en adres; 
- de datum van uw bezwaarschrift; 
- het in deze brief genoemde kenmerk (zaaknummer); of een kopie van dit besluit bijvoegen; 
- de reden(en) waarom u het niet eens bent met dit besluit; 
- uw handtekening. 

                                                                        
43 De AP zal voornoemde vordering uit handen geven aan het Centraal Justitieel Incassobureau (CJIB). De boete dient overeenkomstig 

artikel 4:87, eerste lid, Awb binnen zes weken te worden betaald. Voor informatie en/of instructie over de betaling kan contact 

opgenomen worden met de eerder vermelde contactpersoon bij de AP.  

 

 

 
 
 
 

19/19 

