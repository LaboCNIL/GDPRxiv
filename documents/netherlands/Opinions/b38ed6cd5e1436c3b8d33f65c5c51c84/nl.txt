Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister van Rechtsbescherming
De heer drs. S. Dekker
Postbus 20301
2500 EH Den Haag

Datum

8 april 2020

Ons kenmerk

Uw brief van

Contactpersoon

Uw kenmerk

z2020-03056

4 februari 2020

2818593

070 8888 500

Onderwerp

Advies over het concept voor het wetsvoorstel kwaliteit incassodienstverlening

Geachte heer Dekker,
Bij brief van 4 februari 2020 is de Autoriteit Persoonsgegevens (AP) op grond van het bepaalde in
artikel 36, vierde lid, van de Algemene verordening gegevensbescherming, geraadpleegd over het concept
voor Regels met betrekking tot de private buitengerechtelijke incassodienstverlening en wijziging van
Boek 6 van het Burgerlijk Wetboek in verband met de aanpassing van de cumulatieregeling voor
buitengerechtelijke incassokosten (Wet kwaliteit incassodienstverlening) (hierna: het concept).
De AP heeft een opmerking over het concept en adviseert daarmee rekening te houden.

Strekking van het concept
Het concept heeft tot doel om de kwaliteit van de private buitengerechtelijke incassodienstverlening te
vergroten. Hiertoe introduceert het concept een registratieplicht in een incassoregister voor
incassodienstverleners. Het register zal gegevens gaan bevatten van bedrijven die buitengerechtelijke
incassowerkzaamheden verrichten of aanbieden, waaronder de naam van het bedrijf, opgelegde
bestuurlijke sancties, en schorsing, doorhaling en vervallen van een registratie. Ingeval van eenmanszaken
betreffen dit persoonsgegevens. Ook zullen de naam en voornamen van de bestuurders in het register
worden opgenomen. Opname in het register volgt als aan bepaalde voorwaarden wordt voldaan,
waaronder de afwezigheid van relevante antecedenten van de aanvrager en, voor zover van toepassing, de
bestuurders.
Verder stelt het concept eisen waaraan incassodienstverleners moeten voldoen. Zo mag een
incassodienstverlener niemand te werk stellen die zal worden belast met contact met een schuldenaar of

1

Datum

8 april 2020

Ons kenmerk
z2020-03056

schuldeiser of met de leiding hierover dan nadat deze persoon een verklaring omtrent het gedrag (VOG)
heeft overgelegd. De eisen worden uitgewerkt bij of krachtens algemene maatregel van bestuur.
Voor gerechtsdeurwaarders en advocaten geldt niet de registratieplicht, maar gelden wel de genoemde
eisen.
De reden voor het concept is het huidige functioneren van de private buitengerechtelijke
incassodienstverlening bij de inning van vorderingen.1 In 2015 concludeerde de Autoriteit Consument en
Markt (ACM) dat consumenten financieel gedupeerd raken door en emotionele stress ondervinden van de
handelwijze van incassobureaus. Vooral consumenten met een lage opleiding en/of laag inkomen worden
hierdoor geraakt. De ACM ziet drie concrete problemen:
1. Incassobureaus confronteren consumenten met onterechte of verjaarde vorderingen.
2. Incassobureaus confronteren consumenten met onterechte kosten en/of niet inzichtelijke kosten.
3. Incassobureaus zetten consumenten op ontoelaatbare wijze onder druk om hun vorderingen te
voldoen.2

Advies
De AP onderkent het belang om misstanden met betrekking tot incassodienstverlening aan te pakken. De
registratie in een incassoregister, het antecedentenonderzoek en het overleggen van een VOG kunnen
daaraan dienstbaar zijn, maar leveren ook inbreuken op de persoonlijke levenssfeer van de betrokkenen
op.3 Het is daarom van belang dat het verband tussen de geconstateerde problemen en de voorgestelde
oplossing niet impliciet blijft, maar duidelijk kenbaar is uit expliciete overwegingen in de memorie van
toelichting. Op dit punt schiet het concept nog tekort.
Zo noemt de toelichting drie verschillende problemen, maar de omvang4 en oorzaak van elk probleempunt
is onduidelijk. Daardoor rijst de vraag of de voorgestelde maatregelen wel geschikt zijn voor elk
probleempunt of dat kan worden volstaan met, vanuit het oogpunt van bescherming van
persoonsgegevens, minder vergaande maatregelen. De problemen van onterechte vorderingen, onterechte
kosten en niet inzichtelijke kosten zouden bijvoorbeeld kunnen worden voorkomen door maatregelen als
betere voorlichting aan schuldenaren, het stellen van eisen aan de kosten die mogen worden berekend, en
het stellen van eisen over de opbouw en specificatie van de vordering.5 Ook het probleem van
ontoelaatbare druk zou - afhankelijk van de ernst - wellicht kunnen worden aangepakt door betere
voorlichting, zodat betrokkenen beter op de hoogte zijn van wat is toegestaan. Bij ontoelaatbare druk

1 Memorie van toelichting, p. 1.
2 ACM, Een onderzoek naar de handelspraktijken van incassobureaus, november 2015, p. 2.
3 Als dit natuurlijke personen betreffen.
4 De ACM heeft slechts geconcludeerd dat er voldoende aanwijzingen zijn dat de problemen op regelmatige

basis voorkomen (ACM,

Een onderzoek naar de handelspraktijken van incassobureaus, november 2015, p. 2). Onderzoeksbureau Panteia heeft in haar quick
scan van 2019 zelfs geconcludeerd dat er geen betrouwbaar beeld van het aantal misstanden is. (Panteia, Misstanden incassomarkt.
Quick scan naar misstanden in de private buitengerechtelijke incassomarkt, 13 februari 2019, p. 15).
5 Zoals ook voorgesteld in het concept.

2/3

Datum

8 april 2020

Ons kenmerk
z2020-03056

kunnen zij dan een klacht indienen of aangifte doen. Een goede klachten- en geschillenregeling is daarbij
van belang.6
De AP adviseert om de proportionaliteit en subsidiariteit van de voorgestelde maatregelen in relatie tot de
drie verschillende probleempunten nader te onderbouwden.

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.
Hoogachtend,
Autoriteit Persoonsgegevens,

drs. C. E. Mur
Bestuurslid

6 Het (op een correcte manier) vorderen en incasseren van verjaarde vorderingen is gerechtigd en daarmee geen misstand.

Verjaarde

vorderingen kunnen alleen niet meer in rechte worden afgedwongen.

3/3