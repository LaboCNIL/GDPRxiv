 

 
De Minister van VWS 
De heer H.M. de Jonge  
Postbus 20350 
2500 EJ  DEN HAAG 

 

 

 

Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 

 

Datum 
13 augustus 2020 
 
 

Ons kenmerk 
z2020-5670 
 
 
 
 

Uw brief van 
20 maart 2020 
 
 
 
 

 
Onderwerp 
Advies wetsvoorstel Meervoudige problematiek sociaal domein 
 
 

 

Geachte heer De Jonge, 
 
Bij brief van 20 maart 2020 is de Autoriteit Persoonsgegevens (AP) op grond van het bepaalde in artikel 
36, vierde lid, van de Algemene verordening gegevensbescherming (AVG), geraadpleegd over het concept 
voor Wijziging van de Wet maatschappelijke ondersteuning 2015 en enkele andere wetten met het oog op 
een integrale en gecoördineerde aanpak bij meervoudige problematiek en de daarvoor benodigde 
gegevensverwerking (hierna: het concept). 
 
De AP heeft bezwaar tegen het concept en adviseert de procedure niet voort te zetten, tenzij het bezwaar is 
weggenomen. 
 
 
Hoofdlijn 
 
1. Het uitgangspunt van het wetsvoorstel is dat meervoudige problematiek wordt aangepakt in 
samenspraak met de cliënt. De cliënt heeft dan dus ook zeggenschap over de gegevens die over hem 
worden uitgewisseld. Dit uitgangspunt wordt echter verlaten indien sprake is van ernstige problematiek: 
dan wordt de cliënt zo mogelijk betrokken bij de aanpak van het probleemonderzoek. Het begrip “ernstige 
problematiek” wordt echter niet gedefinieerd in het wetsvoorstel. Gezien de cruciale rol die het begrip 
“ernstige problematiek” speelt in het concept adviseert de AP een definitie van “ernstige problematiek” op 
te nemen. 
2. Elke “partij” kan bij het onderzoek naar meervoudige problematiek (en bij de daarbij behorende 
gegevensuitwisseling) worden betrokken. Een “partij” is gedefinieerd als een persoon of instantie die 
werkzaam is op het gebied van het sociaal domein of aanpalende domeinen. Omdat (ook) deze 
“domeinen” zeer breed zijn gedefinieerd, zijn potentieel zeer veel partijen betrokken (en op de hoogte van 

  

 

1 

 

 

Datum 
13 augustus 2020 

Ons kenmerk 
z2020-5670 

 
de cliëntgegevens). De AP adviseert te begrenzen welke partijen bij het onderzoek kunnen worden 
betrokken. 
3. In diverse bepalingen wordt de mogelijkheid geopend om gegevens te verwerken met doorbreking van 
het beroepsgeheim. De gekozen verstrekkingssystematiek - verplichte verstrekking door partijen met 
behoud van eigen afweging – is in deze context op zichzelf begrijpelijk, maar de (casuïstische) afweging 
geheel en al overlaten aan het college en de geheimhouder voldoet niet aan de  kenbaarheidseis van artikel 
8 EVRM. De AP adviseert in deze bepalingen op zijn minst globaal te begrenzen onder welke condities het 
beroepsgeheim kan worden doorbroken. 
4. De AP adviseert in het wetsvoorstel te borgen dat alle betrokken partijen training en opleiding hebben 
genoten opdat zij voldoende deskundig zijn op het gebied van de wetgeving en de praktijk van de 
gegevensbescherming. Dit geldt ook voor de coördinator, die de uitvoering van het werkplan coördineert.  
 
 
Strekking van het concept  
 
Het wetsvoorstel voorziet in de wijziging van Wmo 2015, Jeugdwet, Participatiewet en Wet gemeentelijke 
schuldhulpverlening met als doel een integrale en gecoördineerde aanpak bij meervoudige problematiek1.  
 
Het regelt de taak voor gemeenten om zorg te dragen voor een meldpunt voor inwoners met niet-acute 
zorgen over zichzelf of een ander. Deze meldpunten zijn ook voor professionals die zich zorgen maken over 
een cliënt. Een melding wordt opgevolgd door een zogenaamde triage2, waarna de meest gerede partij3 de 
melding in behandeling neemt. Indien sprake is van meervoudige problematiek voert de gemeente in 
samenspraak met de cliënt4 een onderzoek uit naar de problemen en de mogelijke aanpak daarvan. Dit 
onderzoek resulteert in een zogenaamd werkplan, waarvan de uitvoering wordt gecoördineerd door een 
door de gemeente aan te wijzen coördinator5. 
 

                                                                        
1 Volgens de MvT is het niet goed mogelijk een sluitende definitie van het begrip ‘meervoudige problematiek’ te formuleren: de aard 
en de ernst van de problematiek kan zich in velerlei variaties en gradaties voordoen. Bij een kleine groep inwoners van Nederland 
(circa vijf procent) is sprake van problematiek die te typeren is als ‘complex’: zij kampen met verschillende problemen tegelijk die 
vaker chronisch zijn en met elkaar verweven. Door de combinatie van problemen dreigt het gevaar dat deze inwoners de grip op hun 
leven verliezen. Het gaat hier om een heterogene groep kwetsbare personen zoals dak- en thuislozen, ex-gedetineerden die moeite 
hebben te re-integreren in de samenleving, mensen met verslavingsproblemen, gezinnen waarin sprake is van psychische, sociale, 
verstandelijke en/of lichamelijke beperkingen en personen met verward gedrag (MvT, p. 5). 
2 Dit begrip wordt niet gedefinieerd in het wetsvoorstel. De triage heeft tot doel vast te stellen wie naar aanleiding van de melding 
actie kan ondernemen (Artikelsgewijze toelichting p. 6). 
3 Onder “partij” wordt in het wetsvoorstel verstaan: “persoon of instantie die werkzaam is op het gebied van het sociaal domein of 
aanpalende domeinen […]”. Onder “sociaal domein” wordt in het wetsvoorstel verstaan: “maatschappelijke ondersteuning, jeugdhulp, 
kinderbeschermingsmaatregelen en jeugdreclassering als bedoeld in de Jeugdwet, schuldhulpverlening als bedoeld in de Wet 
gemeentelijke schuldhulpverlening of ondersteuning op grond van de Participatiewet”. Onder “aanpalende domeinen” wordt in het 
wetsvoorstel verstaan: publieke gezondheidszorg, geneeskundige zorg, langdurige zorg, onderwijs, welzijn, wonen […], werk of ander 
inkomen, […], openbare orde en veiligheid  (artikel 1.1.1, eerste lid, Wmo).   
4 Bij ernstige problematiek kan het onderzoek ook zonder instemming van de cliënt worden uitgevoerd. 
5 Dit is een betrokken partij of een gemeenteambtenaar. Ook een cliënt, een gezinslid, of een vertegenwoordiger of mantelzorger kan 
op zijn verzoek als coördinator worden aangewezen, als voldoende aannemelijk is dat deze persoon de coördinatie adequaat kan 
uitvoeren (artikel 2.3a.3, tweede en derde lid, Wmo). 

 

 

2/10 

 

 

Datum 
13 augustus 2020 

Ons kenmerk 
z2020-5670 

 
De nieuwe bepalingen gelden niet alleen als een persoon zich meldt op grond van de Wmo 2015, maar ook 
als iemand een beroep doet op ondersteuning op basis van de Jeugdwet, Participatiewet of Wet 
gemeentelijke schuldhulpverlening6 en de gemeente aanleiding ziet om te onderzoeken of er noodzaak is 
voor een integrale aanpak. 
 
In het gehele proces worden – deels bijzondere - persoonsgegevens uitgewisseld tussen diverse betrokken 
partijen. Het wetsvoorstel voorziet daarom in een aanzienlijke wijziging en uitbreiding van de bestaande 
regeling in de Wmo 2015 over de verwerking van persoonsgegevens.7 
 
Advies8  
 
De cliënt heeft de regie (maar soms ook niet) 
Het uitgangspunt van het wetsvoorstel is dat meervoudige problematiek wordt aangepakt in samenspraak 
met de cliënt. De cliënt heeft dan dus ook zeggenschap over de gegevens die over hem worden uitgewisseld. 
Dit uitgangspunt wordt echter verlaten indien sprake is van ernstige problematiek: dan wordt de cliënt zo 
mogelijk betrokken bij de aanpak van het probleemonderzoek.9  
 
Het begrip “ernstige problematiek” wordt niet gedefinieerd in het wetsvoorstel. De Memorie van 
Toelichting geeft wel een nadere uitleg van wat hieronder kan worden verstaan: 
 
“Met betrekking tot de ernst van de problematiek kan met name gedacht worden aan de volgende aspecten: is er 
bijvoorbeeld sprake van onvoldoende vermogen bij de inwoner om in de eigen behoeften en bestaansvoorwaarden te 
voorzien (onderdak, voedsel, inkomen, sociale contacten, zelfzorg); is er sprake van een slechte gezondheid (lichamelijke 
en psychische problemen, middelengebruik); zijn er risico’s voor de persoonlijke veiligheid en/of voor de veiligheid van 
andere personen, is er sprake van beperkt zelfinzicht in de problematiek of van zorg mijdend gedrag? Daarnaast kan sprake 
zijn van stagnerende effectiviteit van de dienstverlening of interventies door de verzoekende partij door gebrek aan 
coördinatie of omdat ondersteuning door andere partijen op essentiële leefgebieden ontbreekt. Mogelijk is er sprake van het 
onnodig langer aanhouden van problemen of zelfs gevaar van escalatie.”10 
 
Gezien de cruciale rol die het begrip “ernstige problematiek” speelt in het concept dient dit begrip te 
worden gedefinieerd in het wetsvoorstel zelf. 
 
De AP adviseert een definitie van “ernstige problematiek” op te nemen in artikel 1.1.1. 
 
 
 
                                                                        
6 Naast de regeling in de Wmo 2015 zullen zogeheten spiegelbepalingen in deze drie wetten worden opgenomen. 
7 De Autoriteit Persoonsgegevens constateerde in 2016 dat een overkoepelende wettelijke regeling voor domeinoverstijgende 
verwerking van persoonsgegevens in het sociaal domein ontbreekt. De AP benadrukte daarbij ook dat gemeenten dit probleem niet 
kunnen ondervangen door toestemming te vragen aan betrokkenen voor het verwerken van hun gegevens (zie de brief van toenmalig 
College Bescherming Persoonsgegevens naar aanleiding van rapport over de rol van toestemming in het sociaal domein aan de 
minister van BZK van 18 april 2016, z2015- 00280; Zie ook Kamerstukken II 2015/16, 32 761, nr. 98). 
8 Artikel V Inburgering is niet in dit advies betrokken, omdat dit “PM’ is opgenomen. 
9 Artikel 2.3a.5, derde lid Wmo. 
10 MvT, p. 7. 

 

 

3/10 

 

 

Datum 
13 augustus 2020 

Ons kenmerk 
z2020-5670 

 
Betrokken partijen 
 
Algemeen 
Ook het begrip “partij” speelt een sleutelrol in het concept: een partij kan een probleemonderzoek 
verrichten en zorg dragen voor coördinatie van de probleemaanpak .11 Een partij verstrekt gegevens ten 
behoeve van de triage12, kan ook zelf – als “meest aangewezen partij” – de melding opvolgen na deze 
triage13, ontvangt daartoe dan gegevens van het meldpunt14, kan coördinator zijn van de uitvoering van het 
werkplan15, wisselt gegevens uit ten behoeve van de uitvoering van dit werkplan16, verstrekt 
persoonsgegevens aan de gemeente17 en neemt deel aan het casusoverleg.18 
 
Een “partij” is een persoon of instantie die werkzaam is op het gebied van het sociaal domein of 
aanpalende domeinen.19 Omdat (ook) deze “domeinen” zeer breed zijn gedefinieerd20, zijn potentieel zeer 
veel partijen betrokken. 
 
Artikel 2.3a.1, derde lid, opent de mogelijkheid bij amvb te begrenzen welke partijen bij het onderzoek 
kunnen worden betrokken. Echter, dit is een facultatieve bepaling (“kan”). 
 
Bij ernstige problematiek 
Indien sprake is van ernstige problematiek, kan het initiatief tot een onderzoek worden genomen door 
“een partij”, buiten de cliënt om.21 Welke partijen dit initiatief kunnen nemen, is niet afgebakend. Wel 
opent artikel 2.3a.4, derde lid, de mogelijkheid dit bij amvb te begrenzen. Echter, ook dit is een facultatieve 
bepaling (“kan”). 
 
De AP adviseert in artikel 2.3a.1, derde lid, en artikel 2.3a.4, derde lid, “kan worden” te vervangen door 
“wordt”. 
 
 
 
 
 
 
 
 
 
 
                                                                        
11 Artikel 1.1.1 Wmo. 
12 Artikel 5.5.3 Wmo. 
13 Artikel 2.2.5, tweede lid, onder b. 
14 Artikel 5.5.2, derde lid. 
15 Artikel 2.3a.3, tweede lid Wmo. 
16 Artikel 5.4.4, zesde lid Wmo. 
17 Artikel 5.4.2, eerste lid Wmo. 
18 Artikel 5.4.3, eerste lid. 
19 Zie ook voetnoot 4. 
20 Zie ook voetnoot 4. 
21 Artikel 2.3a.4, eerste lid.  

 

 

4/10 

 

 

Datum 
13 augustus 2020 

Ons kenmerk 
z2020-5670 

 
Doorbreking beroepsgeheim  
In artikel 5.4.2, eerste lid, artikel 5.4.3, tweede lid en artikel 5.5.3 wordt, in licht variërende bewoordingen, 
de mogelijkheid geopend om gegevens te verwerken met doorbreking van het beroepsgeheim.  
 
De kernelementen van deze bepalingen zijn22: 
 
a. het college vraagt om bepaalde gegevens; 
b. deze gegevens zijn noodzakelijk voor de probleemaanpak; 
c. deze noodzaak wordt door het college onderbouwd23; 
d. de verstrekkende partij beoordeelt deze noodzaak voordat hij de gegevens verstrekt.24 
 
De keuze voor deze verstrekkingssystematiek - in de Memorie van Toelichting “Verplichte verstrekking 
door partijen met behoud van eigen afweging”25 geheten – is in deze context op zichzelf begrijpelijk, omdat 
hiermee ‘maatwerk’ mogelijk is in de variëteit aan probleemgevallen: op deze wijze kan per concreet geval  
worden bekeken welke gegevens noodzakelijk zijn om het probleem aan te pakken.  
 
Echter de noodzakelijkheid en proportionaliteit van de gegevensverstrekking en de daarmee gemoeide 
doorbreking van de geheimhoudingsplicht wordt op deze manier geheel afhankelijk van de professionele 
invulling door betrokkenen, omdat in de wettelijke bepalingen niet wordt aangegeven onder welke 
(materiële) condities het beroepsgeheim kan worden doorbroken.  
 
Een wettelijke bepaling waarin het beroepsgeheim wordt doorbroken dient op zijn minst globaal aan te 
geven in welke situaties en/of onder welke voorwaarden dit mogelijk is. Dit volgt uit de aard van het 
beroepsgeheim en uit artikel 8 EVRM: de burger moet met enige zekerheid kunnen voorspellen welke 

                                                                        
22 De elementen a en c ontbreken in artikel 5.4.3, tweede lid, dat betrekking heeft op het zogenaamde casusoverleg. De achtergrond 
hiervan is dat partijen in het casusoverleg eigener beweging – en dus niet op verzoek van het college - gegevens mogen inbrengen: 
“[…] professionals […] mogen [gegevens] verstrekken aan het college of  […] inbrengen in het casusoverleg” (MvT p. 22). 
23 “Het college zal per individueel geval moeten onderbouwen met welk doel hij specifieke gegevens wil ontvangen en waarom die 
specifieke gegevens noodzakelijk zijn” (MvT p. 21). 
24 “Het eindoordeel of bepaalde gegevens verstrekt kunnen worden blijft uiteraard bij de professional met een beroepsgeheim of 
geheimhoudingsplicht. Te alle tijde kan diens afweging zijn dat het van bepaalde gegevens niet noodzakelijk is, die te verstrekken 
omdat het doorbreken van zijn geheimhoudingsplicht niet opweegt tegen de noodzaak die gegevens bij het onderzoek te kunnen 
betrekken. Verstrekking kan bijvoorbeeld naar het oordeel van een zorgverlener in de weg staan aan het behoud van een goede 
behandelrelatie met de cliënt. Anderzijds moet de zorgverlener laten meewegen dat de verstrekking kan bijdragen aan het oplossen 
van bepaalde problemen van de cliënt, omdat daarmee een gecoördineerde aanpak mogelijk wordt” (Artikelgewijze Toelichting bij 
artikel 5.4.2 (p. 23)). 
“De betrokken partij heeft op grond van het bepaalde in het tweede lid de ruimte om de balans te zoeken tussen de afweging bepaalde 
gegevens te delen omdat die informatie belangrijk is om de (ernstige) meervoudige problematiek van de cliënt én zijn gezinsleden te 
kunnen verbeteren of oplossen enerzijds, en de afweging van het belang dat wordt beoogt te beschermen met het beroepsgeheim of 
de geheimhoudingsplicht”  (Artikelgewijze Toelichting bij artikel 5.4.3 (p. 25)). 
“De grondslag in dit artikel om gegevens te verstrekken houdt geen plicht in voor de partijen om te verstrekken. Op basis van de eigen 
professionele beoordeling over de noodzaak, kan een verstrekking plaatsvinden of achterwege blijven. Het kan bijvoorbeeld 
voldoende zijn dat de partij aangeeft bekend te zijn met deze persoon, zonder dat wordt ingegaan op de reden dat ze deze persoon 
kennen. In andere gevallen kan het wel degelijk relevant zijn dat er enige informatie wordt verstrekt over bijvoorbeeld de gezondheid 
van betrokkene, of dat het college van een andere gemeente waar de betrokkene eerst woonde, kan aangeven wat voor 
maatwerkvoorziening hij had” (Artikelgewijze Toelichting bij artikel 5.5.3 (p. 29)). 
25 MvT p. 21. 

 

 

5/10 

 

 

Datum 
13 augustus 2020 

Ons kenmerk 
z2020-5670 

 
inbreuk rechtens is toegelaten.26 De (casuïstische) afweging geheel en al aan het college en de 
geheimhouder overlaten voldoet niet aan deze eis. 
 
De AP adviseert in artikel 5.4.2, eerste lid, artikel 5.4.3, tweede lid en artikel 5.5.3 beter te begrenzen onder 
welke condities het beroepsgeheim kan worden doorbroken. 
 
De coördinator 
De uitvoering van het werkplan wordt gecoördineerd door een door de gemeente aan te wijzen 
coördinator. Dit is een betrokken partij of een gemeenteambtenaar.27 Ook een cliënt, een gezinslid, of een 
vertegenwoordiger of mantelzorger kan op zijn verzoek als coördinator worden aangewezen, als voldoende 
aannemelijk is dat deze persoon de coördinatie adequaat28 kan uitvoeren.29  
 
Deze coördinator is ook verwerkingsverantwoordelijke voor de verwerkingen in het kader van de 
coördinatie van het werkplan.30 
 
Indien een cliënt, een gezinslid, of een vertegenwoordiger of mantelzorger als coördinator wordt 
aangewezen, zal dit in de regel een leek zijn op het gebied van gegevensverwerking en 
gegevensbescherming. Het risico van non compliance met de AVG is dan erg groot. 
 
De AP adviseert in artikel 2.3a.3 niet alleen op te nemen dat het voldoende aannemelijk moet zijn dat de 
coördinator de taken overeenkomstig artikel 2.3a.3, vierde lid, kan uitvoeren, maar ook dat hij voldoende 
deskundig moet zijn op het gebied van de wetgeving en de praktijk van de gegevensbescherming. 
 
Professionaliteit en privacybewustzijn 
Het concept leunt zwaar op de professionaliteit en het AVG-bewustzijn van de betrokken partijen. Zo 
vermeldt de gegevensbeschermingseffectbeoordeling31 (PIA): 
 
“Het wetsvoorstel geeft geen specifieke criteria voor het wel of niet onderzoeken van meervoudige problematiek, of 
wanneer bepaalde domeinen wel of niet betrokken mogen worden in het onderzoek […] In het wetsvoorstel wordt er 
nadrukkelijk voor gekozen hier ruimte te geven voor het professionele oordeel van de medewerker die namens het college de 
hulpvraag behandelt. Dit vraagt wel van het college dat zij deskundige medewerkers inzet die in staat zijn om met respect 
voor de persoonlijke levenssfeer en voor de juridische kaders van andere partijen te handelen.” 32 

                                                                        
26 Dat verwerking van persoonsgegevens en in het bijzonder het (medisch) beroepsgeheim ook worden bestreken door artikel 8 EVRM 
blijkt bijvoorbeeld uit EHRM 17 juli 2008 (Y t. Finland): “The protection of personal data, in particular medical data, is of fundamental 
importance to a person’s enjoyment of his or her right to respect for private and family life as guaranteed by Article 8 of the 
Convention. It is crucial not only to respect the sense of privacy of a patient but also to preserve his or her confidence in the medical 
profession and in the health services in general.” (ov. 38). Een wettelijke beperking op het in artikel 8 EVRM geformuleerde grondrecht 
moet foreseeable zijn (EHRM 26 april 1979 (Sunday Times), NJ 1980, 146). 
27 Artikel 2.3a.3, tweede lid. 
28 D.w.z. conform artikel 2.3a.3, vierde lid. 
29 Artikel 2.3a.3, derde lid. 
30 Artikel 5.4.4, vijfde lid. 
31 Gegevensbeschermingseffectbeoordeling (PIA), Ministerie van Volksgezondheid, Welzijn en Sport, Directie Maatschappelijke 
Ondersteuning, Den Haag, 12 maart 2020. 
32 PIA, p. 25. 

 

 

6/10 

 

 

Datum 
13 augustus 2020 

Ons kenmerk 
z2020-5670 

 
 
De PIA bevat verder een overzicht welke technische, organisatorische en juridische maatregelen kunnen 
worden getroffen om de in de PIA geconstateerde risico’s te voorkomen of te verminderen.33 In dit 
overzicht wordt “Train medewerkers” vijftien keer genoemd als mitigerende maatregel. Ook de Nationale 
Ombudsman constateerde eerder dat samenwerkende professionals bij gegevensdeling moeten worden 
getraind en opgeleid in de toepassing van de AVG.34  
 
De AP adviseert in het wetsvoorstel te borgen dat alle betrokken partijen training en opleiding hebben 
genoten opdat zij voldoende deskundig zijn op het gebied van de wetgeving en de praktijk van de 
gegevensbescherming. 
 
Verwerkingsverantwoordelijkheid bij uitbesteding 
De Memorie van Toelichting benoemt als knelpunt in de uitvoeringspraktijk de verdeling van 
verantwoordelijkheden bij de uitbesteding van gemeentelijke taken: 
 
“Veel gemeenten hebben taken van het college uitbesteed aan een sociaal wijkteamorganisatie, bijvoorbeeld in de vorm van 
een onafhankelijke stichting of een samenwerking van hulpverlenende instellingen. Deze organisaties bieden vaak ook 
algemene voorzieningen aan zoals vrij toegankelijke jeugdhulp, of maatschappelijk werk. In dergelijke situaties kan er 
verwarring optreden over de vraag welke gegevensverwerkingen vallen onder wiens verantwoordelijkheid en welke regels 
op de gegevensverwerking van toepassing zijn.”35 
 
Geconcludeerd wordt dat dit wetsvoorstel dit knelpunt niet kan oplossen, waarbij niet wordt aangegeven 
waarom dit zo is. 
 
Hierbij moet worden opgemerkt dat één van de doelen van de AVG juist is om verwarring over 
verwerkingsverantwoordelijkheden te voorkomen: 
 
“Voor de bescherming van de rechten en vrijheden van betrokkenen en de verantwoordelijkheid en aansprakelijkheid van 
verwerkingsverantwoordelijken en verwerkers is het noodzakelijk […] dat de bij deze verordening vastgestelde 
verantwoordelijkheden op duidelijke wijze worden toegewezen, ook wanneer de verwerkingsverantwoordelijke de 
doeleinden en de middelen voor de verwerking samen met andere verwerkingsverantwoordelijken vaststelt, of wanneer een 
verwerking namens een verwerkingsverantwoordelijke wordt uitgevoerd.”36  
 
De AP adviseert in het wetsvoorstel alsnog passende aandacht te besteden aan de verdeling van 
verwerkingsverantwoordelijkheden bij de uitbesteding van gemeentelijke taken. 
 
 
 
 
 
 
                                                                        
33 PIA, tabel 8 (p. 39-44). 
34 Rapport Nationale Ombudsman 2018/085 (13 december 2018): “Van wie is die privacy eigenlijk?”, p. 34. 
35 MvT, p. 15. 
36 AVG, overweging 79. 

 

 

7/10 

 

 

Datum 
13 augustus 2020 

Ons kenmerk 
z2020-5670 

 
Verwerking gezondheidsgegevens, strafrechtelijke gegevens en bsn door de coördinator 
Na het onderzoek verstrekt het college het werkplan aan de coördinator. De coördinator is 
verwerkingsverantwoordelijke voor de uitvoering van zijn taak.37 In het werkplan kunnen ook 
gezondheidsgegevens en strafrechtelijke gegevens voorkomen38, en wellicht ook het bsn. 
 
Tenzij de coördinator een gemeenteambtenaar is, mag hij deze gegevens niet verwerken.39 
 
De AP adviseert in het concept duidelijk aan te geven dat, indien de coördinatie buiten de gemeente 
geschiedt, het werkplan geen gezondheidsgegevens, strafrechtelijke gegevens en bsn mag bevatten. 
 
Het systeem (privacy by design) 
Volgens artikel 25 AVG dient de verwerkingsverantwoordelijke reeds bij het systeemontwerp te voorzien 
in passende technische en organisatorische maatregelen en waarborgen in te bouwen ter naleving van de 
voorschriften van de AVG, ter bescherming van de rechten van de betrokkenen en om ervoor te zorgen dat 
in beginsel alleen persoonsgegevens worden verwerkt die noodzakelijk zijn voor elk specifiek doel van de 
verwerking. Die verplichting geldt voor de hoeveelheid verzamelde persoonsgegevens, de mate waarin zij 
worden verwerkt, de termijn waarvoor zij worden opgeslagen en de toegankelijkheid daarvan. Deze 
beginselen moeten ook bij openbare aanbestedingen in aanmerking worden genomen.40  
 
Het privacy by design-vereiste geldt in dit geval sterker nu het om (deels) gevoelige gegevens gaat in een 
eveneens gevoelige context. Ook de PIA onderkent de noodzaak van privacy by design. De PIA bevat een 
overzicht welke maatregelen kunnen worden getroffen om de in de PIA geconstateerde risico’s te 
voorkomen of te verminderen.41 In dit overzicht wordt “Richt systemen volgens privacy-by-design in (o.a. 
autorisatiemodellen)” acht keer genoemd als mitigerende maatregel. Ook wordt het risico op een datalek 
uitdrukkelijk gekoppeld aan de kwaliteit van de gebruikte ICT-systemen.42 
 
Het wetsvoorstel laat de ontwikkeling van de ICT-systemen ten behoeve van de integrale en 
gecoördineerde aanpak bij meervoudige problematiek over aan de gemeenten. Dit is vanuit het oogpunt 
van gemeentelijke autonomie logisch, maar kan anderzijds een belemmering zijn voor het – in elke 
gemeente – realiseren van een ICT-systeem dat volledig aan de AVG-eisen voldoet, inclusief het privacy by 
design-vereiste.  
 
De AP adviseert in de Memorie van Toelichting aan te geven op welke wijze zal worden geborgd dat de 
ICT-systemen worden ingericht volgens de privacy by design-principes. De AP adviseert voorts in 
verband hiermee te overwegen hiervoor centraal expertise op te bouwen en deze – eventueel ook in de 
vorm van standaarden - ter beschikking te stellen aan de – verwerkingsverantwoordelijke – gemeenten. 
 

                                                                        
37 Artikel 5.4.4, vijfde lid. 
38 Artikel 5.4.4, tweede en derde lid. 
39 Artikel 9, eerste lid AVG, artikel 10 AVG respectievelijk artikel 46, eerste lid, Uitvoeringswet AVG. De gemeenteambtenaar mag ten 
behoeve van de uitvoering van het werkplan gezondheidsgegevens verwerken op basis van artikel 5.4.4, tweede lid, strafrechtelijke 
gegevens op grond van artikel 5.4.4, derde lid, en het bsn op grond van artikel 10 Wet algemene bepalingen burgerservicenummer. 
40 AVG, overweging 78.  
41 PIA, tabel 8 (p. 39-44). 
42 PIA, p. 31-32. 

 

 

8/10 

 

 

Datum 
13 augustus 2020 

Ons kenmerk 
z2020-5670 

 
 
Diverse delegatiebepalingen 
Artikel 5.4.6, eerste lid, bepaalt dat bij of krachtens amvb nadere regels kunnen worden gesteld over de 
verwerking van persoonsgegevens als bedoeld in hoofdstuk 5, paragraaf 4 van het concept.43 Artikel 5.5.4, 
tweede lid, bepaalt dat bij of krachtens amvb nadere regels worden gesteld over de verwerking van 
meldingen aan het meldpunt. 
 
Deze delegaties zijn niet of nauwelijks begrensd, ook niet in de toelichting 44 en voldoen daarmee niet aan 
de eisen die Aanwijzing voor de regelgeving 2.2345 stelt. 
 
De AP adviseert de delegatie van regelgevende bevoegdheid in artikel 5.4.6, eerste lid, en artikel 5.5.4, 
tweede lid, concreter en nauwkeuriger te begrenzen. 
 
Diversen 
 
Terugkoppeling follow-up van de melding 
Degene die de melding heeft gedaan wordt zo nodig geïnformeerd over wat er met de melding is gedaan.46 
In de Artikelsgewijze toelichting wordt vermeld dat dit met name het geval zal zijn indien de melder een 
professional is.47 Andere voorbeelden worden niet genoemd. 
 
Met het oog op de gevoeligheid van de hier aan de orde zijnde gegevens adviseert de AP deze 
terugkoppeling te beperken tot uitsluitend professionals en artikel 2.2.5, tweede lid, onderdeel d, in die zin 
aan te passen. 
 
Bewaartermijn als het traject wordt gestaakt 
Als de uitvoering van het werkplan is afgerond, draagt de coördinator alle gegevens die hij heeft verwerkt 
voor de uitoefening van zijn taak, inclusief het werkplan, over aan het college.48 De gemeente bewaart deze 
gegevens dan nog maximaal twee jaar.49 
 
Het is niet duidelijk of deze gegevens ook aan de gemeente moeten worden overgedragen als de uitvoering 
van het werkplan niet is afgerond, maar gestaakt. Mogelijk is deze overdracht dan niet noodzakelijk (en de 
erop volgende bewaring door het college evenmin). Dit geldt wellicht in sterkere mate als het traject was 
gestart op verzoek van de cliënt. 
                                                                        
43 Paragraaf 4 is getiteld: “Gegevensverwerking ten behoeve van een integrale en gecoördineerde aanpak”. 
44 In de Artikelsgewijze toelichting op artikel 5.4.6 worden als voorbeelden van nadere regels genoemd “eisen […] aan de inrichting van 
een onderzoeksdossier” (p. 27-28) en “nadere regels […] over het elektronisch uitwisselen van gegevens, bijvoorbeeld over de daarbij te 
gebruiken taal of techniek” (p. 28). Deze voorbeelden zijn dermate ongelijksoortig en willekeurig dat ook hieruit geen begrenzing kan 
worden afgeleid. In de Artikelsgewijze toelichting op artikel 5.5.4, tweede lid,  wordt dit toegelicht als volgt: “Dit kunnen zowel 
technische als organisatorische regels zijn, bijvoorbeeld met betrekking tot de inrichting van een melddossier” (p. 30). Hieruit kan geen 
begrenzing worden afgeleid. 
45 Aanwijzing voor de regelgeving 2.23: “Delegatie van regelgevende bevoegdheid wordt in de delegerende regeling zo concreet en 
nauwkeurig mogelijk begrensd.” 
46 Artikel 2.2.5, tweede lid, onderdeel d. 
47 Artikelgewijze Toelichting, p. 7. 
48 Artikel 5.4.4, zevende lid. 
49 Artikel 5.4.5. 

 

 

9/10 

 

 

Datum 
13 augustus 2020 

Ons kenmerk 
z2020-5670 

 
 
De AP adviseert het werkplan niet te laten overdragen indien de uitvoering van het werkplan is gestaakt en 
artikel 5.4.4, zevende lid in die zin aan te passen, danwel in de Memorie van Toelichting aan te geven 
waartoe deze overdracht in zo’n geval dan dient. 
 
Onjuiste uitzonderingsgrond 
In de artikelen 5.4.1, tweede lid, en artikel 5.4.4, tweede lid, wordt als uitzonderingsgrond op het 
verwerkingsverbod van artikel 9, eerste lid, AVG, artikel 9, tweede lid, onderdeel g, AVG genoemd. 
 
Naar het oordeel van de AP zou dit artikel 9, tweede lid, onderdeel h, AVG moeten zijn (“het verstrekken 
van gezondheidszorg of sociale diensten of behandelingen”). 
 
De AP adviseert in de artikelen 5.4.1, tweede lid, en artikel 5.4.4, tweede lid, “onderdeel g” te vervangen 
door “onderdeel h”. 
 
 
Openbaarmaking van het advies  
 
De AP is voornemens dit advies na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
 
Hoogachtend,  
Autoriteit Persoonsgegevens,  
 
 
drs. C. E. Mur 
Bestuurslid 

 

 

10/10 

