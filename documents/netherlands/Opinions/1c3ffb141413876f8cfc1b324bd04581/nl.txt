Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Staatssecretaris van Financiën,

Datum

11 september 2018

Ons kenmerk
z2018-19847

Uw brief van

24 augustus 2018

Contactpersoon
070 8888 500

Onderwerp

Advies conceptontwerpbesluit tot wijziging van het Uitvoeringsbesluit motorrijtuigenbelasting 1994

Geachte ,
Bij brief van 24 augustus 2018 heeft u de Autoriteit Persoonsgegevens (AP) gevraagd op grond van het
bepaalde in artikel 36, vierde lid, van de Algemene verordening gegevensbescherming (AVG) te adviseren
over het conceptontwerpbesluit tot wijzing van het Uitvoeringsbesluit motorrijtuigenbelasting 1994
(hierna: het conceptontwerpbesluit). De AP voldoet hiermee aan uw verzoek.

Achtergrond en inhoud conceptontwerpbesluit
Bij brief van 24 mei 2018 is het conceptwetsvoorstel tot wijziging van de Wet op de
motorrijtuigenbelasting 1994 (Wet MRB 1994) ter advisering aan de AP voorgelegd.1 Er werd voorgesteld
om in de Wet MRB 1994 een nieuw artikel 77a in te voegen. In dit nieuwe artikel 77a is geregeld dat de
Belastingdienst voor het toezicht op en de handhaving van de Wet MRB 1994 kentekengegevens kan
verwerken. Deze kentekengegevens kunnen door de Belastingdienst worden vastgelegd met behulp van
een technisch hulpmiddel. Met een technisch hulpmiddel wordt in ieder geval gedoeld op de op dit
moment bestaande camera’s boven de Nederlandse wegen, camera’s op, aan of in scanauto’s en camera’s
op, aan of in flitspalen langs de Nederlandse wegen. Deze camera’s zijn voorzien van Automatic Number Plate
Recognition (ANPR). ANPR is een techniek waarmee kentekens met behulp van camera’s automatisch
kunnen worden gelezen.2

1
2

De AP heeft geadviseerd bij brief van 5 juni 2018, kenmerk z2018-05108.
Conceptwetsvoorstel tot wijziging van de Wet MRB 1994, memorie van toelichting, Algemeen, Voorgestelde wijziging, p. 9.

1

Datum

11 september 2018

Ons kenmerk
z2018-19847

In het nieuwe artikel 77a van de Wet MRB 1994 is een delegatiegrondslag opgenomen, waarin wordt
bepaald dat bij of krachtens algemene maatregel van bestuur regels worden gesteld over de inzet van een
technisch hulpmiddel, de verwerking van de kentekengegevens en de wijze waarop de kentekengegevens
verder worden verwerkt. Het conceptontwerpbesluit geeft uitvoering aan de delegatiebepaling.

Advies conceptontwerpbesluit
Motivering in cameraplan
Het conceptontwerpbesluit bepaalt dat de Belastingdienst jaarlijks een cameraplan vaststelt (artikel 29a,
tweede lid). Het cameraplan bevat onder andere een motivering van de plaatsing, locatie en inzet van de
technische hulpmiddelen (artikel 29a, derde lid, van het conceptontwerpbesluit). Volgens de nota van
toelichting dient bij de beslissing tot plaatsing of inzet van de technische hulpmiddelen te worden
beoordeeld of de plaatsing of inzet van de technische hulpmiddelen noodzakelijk is voor het toezicht op en
de handhaving van de Wet MRB 1994 en dus of er aan de eisen van proportionaliteit en subsidiariteit
wordt voldaan.3
De AP adviseert om in artikel 29a, derde lid, van het conceptontwerpbesluit expliciet te vermelden dat het
cameraplan een onderbouwing van de noodzaak van de plaatsing, locatie en inzet van de technische
hulpmiddelen bevat, zodat wettelijk wordt gewaarborgd dat de noodzaak (proportionaliteit en
subsidiariteit) wordt getoetst.
Beveiliging
De kentekengegevens worden centraal verwerkt door middel van een technisch systeem. Artikel 29e van
het conceptontwerpbesluit bepaalt dat de toegang tot het technische systeem wordt vastgelegd en op
deugdelijke wijze is beveiligd. Deze open geformuleerde bepaling heeft nauwelijks toegevoegde waarde ten
opzichte van artikel 32, eerste lid, van de AVG, waarin al wordt bepaald dat de
verwerkingsverantwoordelijke passende technische en organisatorisch maatregelen treft om een op het
risico afgestemd beveiligingsniveau te waarborgen.
De AP adviseert om nadere operationele voorschriften over beveiliging op te nemen in het
conceptontwerpbesluit. Indien dat niet wenselijk is, adviseert de AP te volstaan met de algemene
verplichtingen in de AVG door artikel 29e van het ontwerpbesluit te schrappen.

3

Nota van toelichting, II Artikelsgewijs, Artikel I, onderdeel C, p. 2.

2/3

Datum

11 september 2018

Ons kenmerk
z2018-19847

Dictum
De AP adviseert u aan het vorenstaande op passende wijze aandacht te schenken.
Hoogachtend,
Autoriteit Persoonsgegevens,

Mr. A. Wolfsen
Voorzitter

3/3