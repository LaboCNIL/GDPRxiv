Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister van Volksgezondheid, Welzijn en Sport

Datum

11 december 2018

Ons kenmerk
z2018-28403

Uw brief van

15 november 2018

Contactpersoon
070 8888 500

Onderwerp

Regels inzake een uniform experiment met teelt en verkoop van hennep en hasjiesj voor recreatief gebruik
in een gesloten coffeeshopketen (Wet experiment gesloten coffeeshopketen)

Geachte ,
Bij e-mail van 15 november 2018 is de Autoriteit Persoonsgegevens (AP) gevraagd op grond van het
bepaalde in artikel 36, vierde lid, van de Algemene verordening gegevensbescherming (AVG)met spoed te
adviseren over de tweede nota van wijziging bij het wetsvoorstel Regels inzake een uniform experiment
met teelt en verkoop van hennep en hasjiesj voor recreatief gebruik in een gesloten coffeeshopketen (Wet
experiment gesloten coffeeshopketen) (hierna: de nota van wijziging). De AP voldoet hiermee aan uw
verzoek.
De AP ziet aanleiding tot het maken van opmerkingen.

Inhoud van het wetsvoorstel en de nota van wijziging
Het wetsvoorstel bevat de grondslag voor een experiment met betrekking tot de gesloten coffeeshopketen.
Dit betekent dat ter zake van de teelt en levering of aanvoer van hennep en hasjiesj en de verkoop daarvan
in coffeeshops strafrechtelijke vervolging is uitgesloten, voor zover die handelingen worden verricht in het
kader van het experiment.
Het wetsvoorstel ziet ook op het verwerken van persoonsgegevens. In de tweede nota van wijziging wordt
een artikel toegevoegd met betrekking tot gegevensverwerking in het kader van het experiment. Hierbij
gaat het vooral om persoonsgegevens van telers en houders van coffeeshops, die verzameld, verstrekt en

1

Datum

11 december 2018

Ons kenmerk
z2018-28403

verder verwerkt worden in het kader “van het toezicht, uitvoering of handhaving van het bij of krachtens
deze wet bepaalde” (artikel 8a, eerste lid).

Advies
Verplichting om persoonsgegevens te delen
Het wetsvoorstel beoogt een gesloten coffeeshopketen en regelt daarom het toezicht op elk schakel tussen
teelt en verkoop bij coffeeshops. Een groot aantal verschillende organisaties en personen is belast met het
toezicht op de naleving: de Ministers voor Medische Zorg en van Justitie en Veiligheid, tien deelnemende
gemeenten, en andere door de Ministers aangewezen personen (artikel 8, eerste lid). Het door de nota van
wijziging toegevoegde artikel 8a, eerste lid houdt een verplichting in om informatie te delen, waaronder
persoonsgegevens, en bevat een ruime grondslag voor verdere verwerking daarvan. Artikel 8a, eerste lid,
bevat ook een voorwaarde, namelijk: “indien en voor zover dit noodzakelijk is voor een doelmatige en
doeltreffende uitoefening […] van het toezicht, de uitvoering of handhaving van het bij of krachtens deze
wet bepaalde.”
Het delen en verder verwerken van informatie tussen verschillende instanties is alleen toegestaan met
inachtneming van de beginselen van noodzakelijkheid (artikel 8, tweede lid, van de EVRM) en
dataminimalisatie (artikel 5, eerste lid, onder c, van de AVG). Een situatie, waarin bestuursorganen en
andere aangewezen personen verplicht zijn om informatie met betrokken bestuursorganen en personen te
delen terwijl dit niet noodzakelijk is, is niet verenigbaar met deze beginselen. De hoeveelheid
persoonsgegevens én de hoeveelheid betrokken personen en bestuursorganen moeten tot het
noodzakelijke worden beperkt. In artikel 8a, eerste lid, is vastgelegd dat informatie slechts verstrekt en
verder verwerkt kan worden indien en voor zover dit noodzakelijk is. Een zo algemene bepaling biedt
echter onvoldoende waarborg en is ook onvoldoende concreet om telkens door de betrokken
bestuursorganen zelf toegepast te kunnen worden. Het is dan ook aan de wetgever om dit nader in te
vullen.
De AP adviseert nauwkeurig vast te leggen in welke gevallen welke soorten persoonsgegevens met welke
personen of bestuursorganen gedeeld moeten worden. Dit kan bijvoorbeeld door bij nota van wijziging een
delegatiegrondslag in het wetsvoorstel op te nemen die verplicht tot het vaststellen van een algemene
maatregel van bestuur waarin het delen en verwerken van persoonsgegevens nader uitgewerkt is. Bij die
gelegenheid kan dan ook het doel van elke verwerking specifiek worden omschreven en kan noodzaak van
de verwerking worden gemotiveerd.
Persoonsgegevens van klanten van coffeeshops
Het wetsvoorstel ziet op een experiment met de teelt en verkoop van hennep en hasjiesj in een gesloten
coffeeshopketen. De verkoop aan de consument is het eindpunt van deze keten. Het is aannemelijk dat
voor integraal toezicht op een geheel gesloten keten ook een verband gelegd zal moeten worden tussen
teelt en afzet. Bij het monitoren van de afzet komen mogelijk ook persoonsgegevens van gebruikers aan de
orde . Artikel 8a, tweede lid, biedt een delegatiegrondslag die ook toelaat te eisen dat coffeeshops en telers
ook deze gegevens verstrekken aan toezichthouders. Noch in de tekst van het wetsvoorstel noch in de

2/3

Datum

11 december 2018

Ons kenmerk
z2018-28403

memorie van toelichting komt dit expliciet aan de orde. De beginselen van noodzakelijkheid en
dataminimalisatie gelden eveneens in deze context. Persoonsgegevens van gebruikers moeten vanwege
mogelijke stigmatisering daarbij als gevoelig beschouwd worden. Persoonsgegevens van klanten van
coffeeshops kunnen hierdoor alleen verwerkt worden, indien dit strikt noodzakelijk is en passende en
specifieke maatregelen getroffen zijn om persoonsgegevens adequaat te beschermen.
De AP adviseert bij algemene maatregel van bestuur verwerking van persoonsgegevens van klanten van
coffeeshops expliciet uit te sluiten danwel te voorzien in zorgvuldige motivering van de noodzaak en in
passende en specifieke maatregelen.
Bewaartermijn
Tenslotte wijst de AP erop, dat in het wetsvoorstel geen bewaartermijnen bepaald zijn. Het beginsel van
opslagbeperking (artikel 5, eerste lid, onder e, van de AVG) eist dat persoonsgegevens niet langer bewaard
worden “dan voor de doeleinden waarvoor de persoonsgegevens worden verwerkt noodzakelijk is”. De AP
adviseert dan ook wettelijk te regelen dat alle persoonsgegevens, die in verband met het experiment
verzameld zijn, op een welbepaalde termijn na afloop van het experiment verwijderd dienen te worden.
De AP is voornemens dit advies na vier weken geanonimiseerd openbaar te maken op haar website
www.autoriteitpersoonsgegevens.nl. Behoudens tegenbericht gaat de AP ervan uit dat hiertegen geen
bezwaar bestaat.

Hoogachtend,
Autoriteit Persoonsgegevens,

Voorzitter

3/3