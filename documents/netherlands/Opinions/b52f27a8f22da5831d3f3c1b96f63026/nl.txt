Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister van Volksgezondheid, Welzijn en Sport
Postbus 20350
2500 EJ Den Haag

Datum

24 januari 2019

Ons kenmerk
z2018-29943

Uw brief van

14 december 2019

Contactpersoon
070 8888 500

Onderwerp

Advies conceptontwerpbesluiten tolkvoorziening

Geachte ,
Bij brief van 14 december 2018 is, mede namens de Minister van Sociale Zaken en Werkgelegenheid, de
Autoriteit Persoonsgegevens (AP) gevraagd op grond van het bepaalde in artikel 36, vierde lid, van de
Algemene verordening gegevensbescherming (AVG) te adviseren over het conceptontwerpbesluit
houdende een wijziging van het Uitvoeringsbesluit Wmo 2015 ten behoeve van de toekenning en de
kwaliteit van tolkvoorzieningen voor auditief beperkten voor het leefdomein (hierna: het
conceptontwerpbesluit tot wijziging van het Uitvoeringsbesluit WMO 2015)en het conceptontwerpbesluit
tot wijziging van het Reïntegratiebesluit in verband met het centraliseren van de tolkvoorziening (hierna:
het conceptontwerpbesluit tot wijziging van het Reïntegratiebesluit) (hierna gezamenlijk: de
conceptontwerpbesluiten). De AP voldoet hiermee aan het verzoek.

Dictum
De AP heeft een aantal opmerkingen bij de conceptontwerpbesluiten en adviseert om daarmee rekening te
houden.
De AP overweegt hiertoe als volgt.

Strekking van de conceptontwerpbesluiten
Op grond van de Wet centraliseren tolkvoorziening auditief beperkten leef- en werkdomein, luisterlijnen
en vertrouwenswerk jeugd zijn de Wet maatschappelijke ondersteuning 2015 en de Participatiewet

1

Datum

24 januari 2019

Ons kenmerk
z2018-29943

gewijzigd. Hierdoor worden de tolkvoorzieningen van personen met een auditieve beperking ten behoeve
van de maatschappelijke participatie respectievelijk de ondersteuning bij de arbeidsinschakeling
gecentraliseerd. Deze tolkvoorzieningen worden uitgevoerd door het Uitvoeringsinstituut
werknemersverzekeringen (UWV). Op die manier wordt een centralisatie bereikt in de uitvoering en in de
inhoud van alle tolkvoorzieningen voor auditief beperkten, op het terrein van werk, onderwijs en
leefdomein.
In de conceptontwerpbesluiten worden de aanspraken op de tolkvoorzieningen nader uitgewerkt.

Advies
Ingevolge de conceptontwerpbesluiten verwerkt het UWV (bijzondere) persoonsgegevens voor het
uitvoeren van de tolkvoorzieningen.
Zo bepalen de conceptontwerpbesluiten dat de tolkvoorzieningen worden toegekend indien de betrokkene
een verklaring heeft van de huisarts of behandelend medisch specialist waaruit blijkt dat hij op de tolkdiensten is
aangewezen.1 Het UWV is bevoegd om deze verklaring ter uitvoering van artikel 73a van de Wet structuur
uitvoeringsorganisatie werk en inkomen (Wet SUWI) te gebruiken voor de uitvoering van andere
werkzaamheden.2
Verder kan er een hogere vergoeding voor tolkvoorzieningen dan het vastgestelde maximum worden
toegekend indien de betrokkene daartoe een onderbouwde aanvraag doet.3 Volgens de nota van toelichting
bij het conceptontwerpbesluit tot wijziging van het Uitvoeringsbesluit WMO 2015 moet de betrokkene
aangeven voor welke activiteit de extra tolkvoorziening nodig is en nut heeft in het kader van de maatschappelijke
participatie.4
Uitzonderingsgrond bijzondere persoonsgegevens
De verwerking van de verklaring van de huisarts of medisch specialist door het UWV, waaronder de
verwerking van de verklaring voor andere werkzaamheden ter uitvoering van artikel 73a van de Wet SUWI,
betreft een verwerking van bijzonder persoonsgegevens in de zin van artikel 9, eerste lid, van de AVG. Ook
de onderbouwing van een hogere vergoeding van de tolkvoorzieningen kan, afhankelijk van de inhoud van
de onderbouwing, bijzondere persoonsgegevens bevatten. Van bijzondere persoonsgegevens zal
bijvoorbeeld sprake zijn als uit de onderbouwing blijkt dat de hogere vergoeding wordt aangevraagd voor
een artsenbezoek, een deelname aan een kerkdienst of het bijwonen van een bijeenkomst van een politieke
partij.
Bijzondere persoonsgegevens mogen slechts worden verwerkt indien er sprake is van een
uitzonderingsgrond als bedoeld in artikel 9, tweede lid, van de AVG. Ongeacht of zich op dit punt
1 Artikel 4a.1, derde lid, van het conceptontwerpbesluit tot wijziging van het Uitvoeringsbesluit WMO 2015 en artikel 8a,

derde lid, van
het conceptontwerpbesluit tot wijziging van het Reïntegratiebesluit.
2 Artikel 4a.1, derde lid, van het conceptontwerpbesluit tot wijziging van het Uitvoeringsbesluit WMO 2015 en artikel 8a, vierde lid, van
het conceptontwerpbesluit tot wijziging van het Reïntegratiebesluit.
3 Artikel 4a.1, tweede lid, onder a, van het conceptontwerpbesluit tot wijziging van het Uitvoeringsbesluit WMO 2015 en artikel 8a,
tweede lid, van het conceptontwerpbesluit tot wijziging van het Reïntegratiebesluit.
4 p. 2 en 3.

2/4

Datum

24 januari 2019

Ons kenmerk
z2018-29943

bijzonderheden voordoen, is het van belang dat nota’s van toelichting in voorkomend geval
verantwoorden dat hier zorgvuldig aan is getoetst door aan te geven en zo nodig te onderbouwen welke
uitzonderingsgrond voor de diverse verwerkingen van toepassing is. Deze nota’s van toelichting bevatten
een dergelijke verantwoording niet.
De AP adviseert de nota van toelichting op dit punt aan te vullen.
Gegevensverwerking bij uitvoering andere werkzaamheden UWV
Het voorgestelde artikel 8a, vierde lid, van het conceptontwerpbesluit tot wijziging van het
Reïntegratiebesluit bepaalt dat het UWV bevoegd is de verklaring van de huisarts of medisch specialist ter
uitvoering van artikel 73a van de Wet SUWI te gebruiken voor de uitvoering van andere werkzaamheden.
Volgens de nota van toelichting bij dit conceptontwerpbesluit echter is het UWV bevoegd deze verklaring
alleen te gebruiken voor de uitvoering van aanspraken op tolkvoorzieningen op grond van de Wet
maatschappelijke ondersteuning 2015, de Wet arbeidsongeschiktheidsvoorziening jonggehandicapten, de
Wet sociale werkvoorziening, de Wet werk en inkomen naar arbeidsvermogen en de Wet overige
OCW-subsidies.
Deze beperking in het gebruik van de verklaring van de huisarts of medisch specialist voor andere
werkzaamheden is een aanvullende norm. Aanwijzing 4.47 van de Aanwijzing op de Regelgeving bepaalt
dat een toelichting niet wordt gebruikt voor het stellen van nadere regels. De toelichting geeft een
motivering en uitleg van de regeling, maar mag dus geen aanvullende normen bevatten.
In het licht hiervan adviseert de AP om de beperking in gebruik van de verklaring van de huisarts of
medisch specialist voor andere werkzaamheden expliciet vast te leggen in het conceptontwerpbesluit tot
wijziging van het Reïntegratiebesluit.5
Bewaartermijnen
De conceptontwerpbesluiten bevatten geen bewaartermijnen voor de verwerking van de (bijzondere)
persoonsgegevens in het kader van het uitvoeren van de tolkvoorzieningen.
Volgens het beginsel van opslagbeperking mogen persoonsgegevens niet langer worden bewaard dan voor
de doeleinden waarvoor de persoonsgegevens worden verwerkt noodzakelijk is (artikel 5, eerste lid,
onder e, van de AVG). Een algemene normstelling zoals deze brengt met zich mee dat moet worden
geconcretiseerd voor specifieke gegevensverwerkingen. De AP acht het uit oogpunt van transparantie en
rechtszekerheid in beginsel wenselijk dat de wetgever bewaartermijnen bepaalt indien het maken van
afwegingen in individuele gevallen niet aangewezen is en een logische bewaartermijn ook niet
onmiskenbaar uit de context voortvloeit. In de toelichting kan de lengte van de bewaartermijn worden
onderbouwd, dan wel kan worden gemotiveerd waarom de bewaartermijn niet op voorhand kan worden
geconcretiseerd.

5 Deze beperking is wel opgenomen in het voorgestelde artikel 4a.1, derde lid, van het

conceptontwerpbesluit tot wijziging van het

Uitvoeringsbesluit WMO 2015.

3/4

Datum

24 januari 2019

Ons kenmerk
z2018-29943

Gelet hierop adviseert de AP om de bewaartermijnen - eventueel in de vorm van een maximum - in de
conceptontwerpbesluiten vast te leggen , dan wel in de nota van toelichting te onderbouwen waarom
precisering niet mogelijk of wenselijk is.

Openbaarmaking van het advies
De AP is voornemens dit advies na vier weken geanonimiseerd openbaar te maken op haar website
www.autoriteitpersoonsgegevens.nl. Behoudens tegenbericht gaat de AP ervan uit dat hiertegen geen
bezwaar bestaat.

Afschrift van het advies
De AP stuurt een afschrift van dit advies naar de Minister van Sociale Zaken en Werkgelegenheid.

Autoriteit Persoonsgegevens,

Mr. A. Wolfsen
Voorzitter

4/4