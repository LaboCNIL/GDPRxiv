Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister voor Basis- en Voortgezet Onderwijs en Media
De heer drs. A Slob
Postbus 16375
2500 BJ Den Haag

Datum

19 mei 2020

Ons kenmerk

Uw brief van

Contactpersoon

Uw kenmerk

z2020-00153

20 december 2019

17890438

070 8888 500

Onderwerp

Advies over het concept voor een wetsvoorstel Modernisering Archiefwet (Archiefwet 2021)

Geachte heer Slob,
Bij brief van 20 december 2019 is de Autoriteit Persoonsgegevens (AP) op grond van het bepaalde in
artikel 36, vierde lid, van de Algemene verordening gegevensbescherming (AVG), geraadpleegd over het
concept voor een wetsvoorstel ter modernisering van de Archiefwet (hierna: het concept).
Het wetsvoorstel is in het licht van de AVG nog in onvoldoende mate een integraal kader met voldoende
passende waarborgen. De AP heeft op dit punt bezwaar tegen het concept en adviseert de procedure niet
voort te zetten, tenzij het bezwaar is weggenomen.

Hoofdlijn
(1.) Het belang van openbaarheid en authenticiteit van documenten in een archief moet verzoend worden
met het belang recht te doen aan bescherming van persoonsgegevens, in het bijzonder het beginsel
van minimale gegevensverwerking. De AVG erkent het belang van archivering, maar vraagt wel om
minimale gegevensverwerking en om passende technische en organisatorische maatregelen. De
complexe afwegingen die in dit verband moeten worden gemaakt kunnen naar het oordeel van de AP
niet van geval tot geval aan de vele afzonderlijke archiverende overheden worden overgelaten. Het
risico is dat dit leidt tot hoge bestuurlijke lasten terwijl heel verschillende keuzes worden gemaakt,
met alle risico’s op rechtsonzekerheid van dien. Ook eenduidigheid in het stelsel van archivering lijkt
hier niet bij gebaat. Nadere wettelijke inkadering is dus aangewezen. Als niet uitgegaan wordt van een
op zichzelf staand stelsel naast de AVG, maar van een onder de AVG integraal afgewogen kader met
passende waarborgen levert dat op dat naleving van de wet als vanzelf ook naleving van de AVG is.

1

Datum

19 mei 2020

Ons kenmerk
z2020-00153

(2.) De nieuwe mogelijkheid voor de beheerder om uit eigen beweging informatie in andere vorm te
verstrekken dan door toegang tot het document, moet nauwkeurig worden geclausuleerd. Aan bredere
openbaarmaking kunnen via internet veel meer risico’s kleven uit oogpunt van bescherming van
persoonsgegevens dan aan klassieke toegang tot een document als in een studiezaal.
(3.) Vanwege de rechten van betrokkenen is tenslotte verduidelijking nodig op het punt van de verhouding
tussen de reikwijdte van deze wet, de UAVG en andere archieven.

Strekking van het concept
De Archiefwet is het algemene kader voor informatiebeheer door overheidsorganen met als voornaamste
doel dat belangrijke overheidsinformatie behouden, vindbaar en toegankelijk blijft voor huidige en
toekomstige generaties. Het concept strekt tot vaststelling van een integraal nieuwe Archiefwet die beter
is toegesneden op de praktijk van het digitaal informatiebeheer.

Advies
1. Verhouding tussen AVG en Archiefwet
In de toelichting bij het concept is uiteengezet wat de verhouding is tussen de rechtstreekse werking van
de AVG en de Archiefwet. Helder zicht hierop is van groot belang, nu er tussen de uitgangspunten van de
Archiefwet en van de AVG spanning bestaat. De toelichting erkent deze spanning ook door te spreken van
‘schijnbaar tegengestelde uitgangspunten’. Het gaat dan volgens de toelichting om het beginsel van
gegevensminimalisatie en de rechten van betrokkenen (vernietiging, rectificatie) uit de AVG enerzijds en
het belang van blijvende bewaring van authentieke documenten anderzijds.1 De AP begrijpt de toelichting
zo dat de spanning slechts schijnbaar is, omdat de AVG de bijzondere positie van archivering in het
algemeen belang erkent en ruimte biedt voor het treffen van voorzieningen, zoals het beperken van de
rechten van betrokkenen.
De AP acht deze uiteenzetting niet onjuist, maar wel onvolkomen. Het gaat niet zozeer om het verenigen
van enkele - al dan niet schijnbaar - tegenstrijdige uitgangspunten, als wel om een belangenafweging; het
belang van openbaarheid en authenticiteit van documenten in een archief enerzijds en het belang recht te
doen aan bescherming van persoonsgegevens (waaronder het beginsel van minimale
gegevensverwerking) anderzijds. De AVG erkent het belang van archivering, maar eist wel ook dat
passende technische en organisatorische maatregelen worden getroffen om de inachtneming van het
beginsel van gegevensminimalisatie te garanderen. Voor zover de doeleinden van de Archiefwet kunnen
worden verwezenlijkt zonder dat identificatie van betrokkenen nog langer mogelijk is, moet dit in beginsel
technisch en organisatorisch ook zo worden ingericht.2 Uit de toelichting blijkt niet dat is onderkend dat in
de context van verplichte archivering door de overheid de Archiefwet ook het kader is waarbinnen deze
passende maatregelen moeten worden getroffen.

1 Toelichting, par. 5.2.
2 Artikel 89, eerste lid, AVG.

2/7

Datum

19 mei 2020

Ons kenmerk
z2020-00153

De Archiefwet hoort een in het licht van de AVG verdedigbare uitkomst te zijn van de afweging tussen de
betrokken belangen. Er is dan niet sprake van twee naast elkaar staande wettelijke regimes die
onafhankelijk van elkaar moeten worden toegepast, maar van toepassing van een éénduidig wettelijk
regime in de Archiefwet dat in overeenstemming is met de beginselen en bepalingen van de AVG.3 De
overheid die de bepalingen van de Archiefwet in acht neemt mag er dan redelijkerwijs ook op rekenen dat
daarmee tevens voldaan wordt aan de relevante AVG bepalingen.
Het telkens maken van een afweging tussen abstracte beginselen als hier aan de orde kan ook niet van
geval tot geval gevraagd worden van de afzonderlijke overheidsorganen. Deze zien zich dan immers
geconfronteerd met de noodzaak de bepalingen van de Archiefwet toe te passen - belang toe te kennen aan
de authenticiteit en openbaarheid van documenten - en tevens een goede invulling te geven aan de
abstracte bepalingen van de AVG d.w.z. belang toe te kennen aan het beginsel van minimale
gegevensverwerking. Het risico is groot dat er heel verschillende afwegingen worden gemaakt die niet
alleen onzekerheid en risico’s op overtreding van de AVG meebrengen, maar ook de eenheid in de wijze
van archiveren bedreigen.
Het concept bevat waarborgen en voorzieningen die van belang zijn uit oogpunt van
persoonsgegevensbescherming.4 Maar om als integraal AVG conform kader voor archivering door de
overheid te kunnen dienen is ook nodig dat de toelichting stelt en onderbouwt dat het concept en de
daarop te baseren nadere regelgeving als geheel de uitkomst is van een algemene afweging van de
betrokken belangen en als geheel ook de passende waarborgen biedt waar de AVG om vraagt (zo nodig
met behulp van de ruimte die artikel 6, derde lid, van de AVG, de wetgever biedt).
Daarbij is niet gezegd dat het stelsel van de Archiefwet uitputtend moet zijn in de zin dat het betrokken
overheidsorgaan ten aanzien van zijn archivering geen enkele afweging tussen dataminimalisatie en
archiveringsdoelstellingen zal hoeven maken. Dat zijn dan echter idealiter afwegingen binnen een
duidelijke wettelijke begrenzing. Met goed doordachte delegatiebepalingen kan de wetgever
bewerkstelligen dat enerzijds voldoende houvast geboden wordt aan archiverende overheidsorganen,
terwijl anderzijds in het concrete geval voldoende afwegingsruimte geboden wordt. Het ontstaan van een
evenwichtig geheel op dit punt is daarbij mogelijk ook een kwestie van tijd. Dat neemt echter niet weg dat
het concept de kaders zou moeten bieden om een dergelijke ontwikkeling mogelijk te maken en zo nodig af
te dwingen. Een adviserende rol voor de algemeen rijksarchivaris is daarvoor niet een alternatief, maar kan
in een dergelijk stelsel, eventueel in afwachting van uitontwikkelde wetgeving, wel een belangrijke
aanvulling zijn. Aanvulling van het concept met delegatiebepalingen op het punt van de archiefvorming (a)
en op het punt van de openbaarheid (b) is naar het oordeel van de AP nodig. Op deze punten wordt
hieronder nader ingegaan.
a. Archiefvorming
De AVG biedt ruimte voor het blijvend bewaren van persoonsgegevens in de documenten, als dit
noodzakelijk is gelet op het doel van archivering in het algemeen belang. Het belang van authenticiteit en
3 Toelichting, par. 4.2. rekent de AVG

bij voorbeeld tot een van de andere belangen die meespelen bij informatiebeheer.

4 In het bijzonder het regime voor openbaarheidsbeperking in art 6.2 e.v. van het concept.

3/7

Datum

19 mei 2020

Ons kenmerk
z2020-00153

integriteit van documenten kan met zich brengen dat ook de persoonsgegevens in de documenten blijvend
bewaard worden. Deze afweging dient echter wel gemaakt te worden, logischerwijze bij het ontwerpen en
vaststellen van de selectielijsten.5
De AVG vereist daarbij dat vooraf, direct bij de vorming van het archief dat blijvend bewaard dient te
worden, rekening wordt gehouden met persoonsgegevens die wel en niet blijvend bewaard moeten
worden (‘privacy by design’). Te denken valt aan technische maatregelen waardoor (bepaalde)
persoonsgegevens binnen de archiefdoelstellingen automatisch (kunnen) worden verwijderd,
gepseudonimiseerd of zwartgemaakt in het blijvend te bewaren archief. Aan dergelijke technieken wordt
in de archiefsector gewerkt en de AP verwacht hier op termijn veel van. Zodra deze mogelijkheden
redelijkerwijs voldoende beschikbaar zijn, behoren deze ook te worden ingezet. De afweging wanneer en in
welke omvang toepassing van deze technieken gelet op de verplichtingen in de AVG aangewezen is, is een
afweging die naar het oordeel van de AP in zijn algemeenheid door de wetgever moet worden gemaakt en
niet telkens op zichzelf door het individuele overheidsorgaan. De grondslag in het concept om nadere
regels vast te stellen over beheer voorziet hier echter niet in.6
b. Openbaarheid
Het al dan niet beperken van de openbaarheid van documenten wordt bij afzonderlijk besluit bepaald,
voorafgaand aan de overbrenging van de documenten.7 Het kunnen beperken van de openbaarheid van de
documenten is een belangrijke waarborg, omdat de grootste risico's voor de bescherming van
persoonsgegevens ontstaan door het raadplegen van de informatie.
Het concept verplicht tot opneming van dergelijke beperkingen als het gaat om bijzondere
persoonsgegevens, stafrechtelijke gegevens en identificatienummers zoals BSN, tenzij de verstrekking
‘kennelijk geen inbreuk op de persoonlijke levenssfeer maakt’.8 Voor gewone persoonsgegevens geldt dat
het betrokken overheidsorgaan een afweging moet maken tussen het belang van de openbaarheid
enerzijds en het belang van eerbiediging van de persoonlijke levenssfeer anderzijds. Het concept biedt het
overheidsorgaan op dit punt verder geen enkele houvast. De toelichting stelt dat voor de eenheid in het
openbaarheidsbeleid de algemene rijksarchivaris sinds 2013 een adviestaak heeft.
De AP is van oordeel dat louter een adviestaak in het licht van de AVG onvoldoende waarborg is dat de te
maken complexe afweging door honderden overheidsorganisaties in alle gevallen tot een goed evenwicht
leidt. Ook de ruimte om als individuele overheidsorganisatie te komen tot de conclusie dat er ‘kennelijk
geen sprake is van een inbreuk op de persoonlijke levenssfeer’ terwijl het naar hun aard gevoelige gegevens
betreft (bijzondere- of strafrechtelijke gegevens) acht de AP nog onverantwoord groot. Uit oogpunt van
bescherming van persoonsgegevens, maar ook uit oogpunt van eenheid van archivering, ligt het naar het
oordeel van de AP voor de hand dat de (gedelegeerde) wetgever nader aanduidt welke persoonsgegevens
in welke gevallen wel of niet blijvend bewaard moeten blijven, de noodzaak daarvan motiveert en ook
bepaalt welke maatregelen moeten worden getroffen om eventuele privacy risico’s te mitigeren;
5 Artikel 4.1. van het concept.
6 Artikel 3.5 van het concept.
7 Artikel 6.4 va het concept.
8 Artikel 6.2, eerste lid, onder d, van het concept.

4/7

Datum

19 mei 2020

Ons kenmerk
z2020-00153

bijvoorbeeld door beperken van inzage van archiefbescheiden of door het gebruik van technieken waarbij
bepaalde gegevens kunnen worden weggelaten of zwartgemaakt voordat toegang wordt verleend tot een
document. Zo is denkbaar dat voor namen van bijvoorbeeld auteurs, ondertekenaars, geadresseerden en
andere in een brief genoemden niet dezelfde algemene hoofdregels en niet dezelfde algemene
uitzonderingen gelden als het gaat om bewaren (altijd tenzij?) en openbaren (in beginsel niet tenzij?).
Mogelijk zijn er ook andere categorieën persoonsgegevens te onderscheiden waarvoor nog weer minder of
juist meer voor de hand ligt dat deze worden bewaard en/of geopenbaard. In de sfeer van bijzondere
persoonsgegevens en strafrechtelijke gegevens vraagt de algemene uitzondering ‘kennelijk geen inbreuk’
als gezegd ook om meer inkadering, juist omdat het hier om gegevens gaat waarvan de Europese wetgever
juist gezegd heeft dat deze in het algemeen extra gevoelig zijn.
Leidraad bij het vinden van het juiste evenwicht is de vraag welke verwerkingen van persoonsgegevens
nodig zijn om de doeleinden van de archivering nog te kunnen verwezenlijken.9 Indien dit evenwicht goed
kenbaar is en in acht wordt genomen, is het toepassen van de archiefwetgeving voldoende om op dit punt
ook aan de AVG te voldoen.
De AP wijst er tenslotte op dat overheidsorganen verplicht zijn een functionaris voor de
gegevensbescherming aan te wijzen die onder andere als taak heeft intern toe te zien op de naleving van de
AVG en van ‘andere lidstaatrechtelijke gegevensbeschermingsbepalingen’.10 Dat betekent dat de
functionaris in de praktijk over de volle breedte van de onder de Archiefwet vallende gevallen een
belangrijke rol heeft of zou moeten hebben, bijvoorbeeld bij de opstelling van selectielijsten. In de
toelichting wordt aan deze vorm van toezicht voorbij gegaan en wordt ook niet uiteengezet of en zo ja
welke rol voor deze functionaris wordt voorzien bij het bereiken van het juiste evenwicht.
De AP adviseert het concept aan te vullen met de verplichting – zo nodig op termijn - bij algemene
maatregel van bestuur regels te stellen over archiefvorming en over openbaarheid in het belang van de
naleving van het beginsel van dataminimalisatie.
De AP adviseert in de toelichting de verhouding tussen wet en AVG langs bovenstaande lijnen nader
uiteen te zetten, daarbij ook in te gaan op de rol van de functionaris voor de gegevensbescherming en aan
te geven dat het wetsvoorstel een onder de AVG integraal afgewogen kader met passende waarborgen
beoogt te zijn.
2. Ambtshalve openbaarmaking in andere vorm
Hoofdregel is dat eenieder op verzoek toegang krijgt tot openbare documenten.11 Om achteruitgang in de
openbaarheid als gevolg van de verkorting van de overbrengingstermijn te voorkomen, introduceert het
concept de mogelijkheid voor de beheerder om informatie in andere vorm te verstrekken dan door toegang

9 Artikel 89, eerste lid, AVG.
10 Artikel 37, eerste lid, onder a, en art. 39, eerste lid, onder b, van de AVG.
11 Artikel 7.1, eerste lid, van het concept.

5/7

Datum

19 mei 2020

Ons kenmerk
z2020-00153

tot het document. Deze mogelijkheid bestaat op verzoek, maar het concept geeft aan dat de beheerder ook
uit eigen beweging informatie uit beperkt openbare documenten openbaar kan maken.12
De AP merkt op dat zich in deze informatie doorgaans de nodige persoonsgegevens zullen bevinden.
Beperking aan de openbaarheid geldt in de huidige opzet immers als hoofdregel alleen voor bepaalde
persoonsgegevens en niet per definitie voor alle persoonsgegevens. De bevoegdheid van de beheerder om
uit eigen beweging informatie openbaar te maken uit beperkt openbare documenten moet er naar het
oordeel van de AP dan ook niet toe leiden dat informatie (op termijn) zonder restricties via internet
toegankelijk mag worden gemaakt. Aan openbaarmaking van persoonsgegevens op internet kleven
uiteraard veel meer risico’s voor de bescherming van persoonsgegevens dan aan het via een studiezaal
toegang verlenen tot de informatie. Deze risico’s doen zich mogelijk pas op langere termijn voor, maar
hebben een potentieel bijzonder groot bereik. Zo spelen deze risico’s ook wanneer het gaat om
persoonsgegevens van (inmiddels) overleden betrokkenen waarvan bijzondere persoonsgegevens over
bijvoorbeeld etniciteit, gezondheid of sociaal-economische positie gekoppeld zouden kunnen worden aan
familieleden. Zeker als publicatie op internet op een manier gebeurt die automatische doorzoekbaarheid
van de informatie mogelijk maakt, ontstaan mogelijk grote risico’s op gebruik van de persoonsgegevens
voor profilering of voor commerciële doeleinden. Hoewel de tekst van het concept hier niet toe dwingt, is
anderzijds ook niet gewaarborgd dat ontwikkelingen in die richting zijn uitgesloten.
De AP adviseert de bevoegdheid om zonder verzoek toegang te geven tot informatie die persoonsgegevens
bevat nauwkeurig te clausuleren en passende waarborgen op te nemen, of deze te schrappen.
3. Reikwijdte concept en archivering in het algemeen belang
De AVG erkent in zijn algemeenheid dat verwerking van persoonsgegevens met het oog op archivering in
het algemeen belang een ‘verenigbare verdere verwerking’ is die toelaatbaar is, mits voorzien is in
passende waarborgen.13 Omdat wetgeving het algemeen belang dient, staat van wettelijk verplichte
archivering, zoals door overheden op grond van de Archiefwet, vast dat deze geschiedt in het algemeen
belang. Die vaststelling is relevant omdat daarmee ook vaststaat dat in de wetgeving afgeweken mag
worden van de bepalingen met betrekking tot de rechten van betrokkenen in de AVG.14
Uit de toelichting blijkt vice versa echter niet of het concept ook beoogt een uitputtende regeling te zijn
voor alle archivering in het algemeen belang in Nederland. Denkbaar is immers dat er archieven in het
algemeen belang zijn die niet afkomstig zijn van één van de in de wet opgesomde overheidsorganen.15 De
toelichting zet bijvoorbeeld uiteen dat organen van privaatrechtelijke rechtspersonen die enkel belast zijn
met een wettelijke taak, zoals verschillende museale instellingen, niet onder de Archiefwet vallen.16
Betekent dit dat deze instellingen ook niet ‘archiveren in het algemeen belang’, zodat zij dus ook geen
beroep kunnen doen op de mogelijkheid af te wijken van de rechten van betrokkenen die de AVG biedt?
12 Artikel 7.3, tweede lid, van het concept.
13 Artikel 5, eerste lid, onder b, jo 89, eerste lid, AVG.
14 Artikel 89, derde lid, van de AVG.
15 Artikel 2.1. van het concept.
16 Toelichting, paragraaf 2.2.

6/7

Datum

19 mei 2020

Ons kenmerk
z2020-00153

Afwijkingen zijn ook mogelijk voor wetenschappelijke, historische of statistische doeleinden, maar niet in
dezelfde mate zodat vaststelling welk doeleinde aan de orde is, van belang is.17
Dezelfde vraag doet zich in iets andere vorm voor ten aanzien van de mogelijkheid dat de minister van
OCW of een verantwoordelijk overheidsorgaan archieven van particulieren of bedrijfsarchieven voor
blijvende bewaring doen opnemen in het Nationaal archief of een decentrale archiefdienst.18 Geschiedt dit
uitsluitend in het belang van historisch onderzoek, dan kan het recht op overdraagbaarheid niet worden
beperkt. Impliceert het doen opnemen van deze archieven onder de Archiefwet ook dat sprake is van
‘archivering in het algemeen belang’, dan kan dat wel.19
Er ligt hier ook een duidelijk verband met de wetgevingsarchitectuur. Het ligt voor de hand uitzonderingen
op de rechten van betrokkenen die specifiek gelden bij archivering onder de Archiefwet ook op te nemen in
de Archiefwet zelf. Het meer algemene kader van de Uitvoeringswet AVG kan dan de meer algemene
voorzieningen treffen die mogelijk nodig zijn voor andere archieven. De werking van het huidige artikel 45
van de UAVG is echter juist beperkt tot archieven onder de Archiefwet, zodat belangrijke bepalingen voor
overheidsarchieven niet in de archiefwet staan. Tegelijk gelden er op grond van de UAVG geen
uitzonderingen op de rechten van betrokkenen voor andere archieven, terwijl die wellicht wel nodig zijn.
De AP adviseert in de toelichting uiteen te zetten in hoeverre het concept beoogt ‘archivering in het
algemeen belang’ uitputtend te regelen en hoe zich dit verhoudt tot andere vormen van archivering en tot
de andere doeleinden ‘wetenschappelijk of historisch onderzoek’.
Ook adviseert de AP in de Archiefwet zelf de afwijkingen van de relevante bepalingen over de rechten van
betrokkenen op te nemen en - zo nodig - afwijkingen die voor andere archieven geboden zijn in de UAVG
op te nemen.

Openbaarmaking
De AP is voornemens dit advies na vier weken openbaar te maken op haar website
www.autoriteitpersoonsgegevens.nl. Behoudens tegenbericht gaat de AP ervan uit dat hiertegen geen
bezwaar bestaat.

Hoogachtend,
Autoriteit Persoonsgegevens,

drs. C. E. Mur
Bestuurslid
17 Zie het verschil tussen artikel 89, tweede lid

(wetenschappelijk, historisch, statistisch) en derde lid (algemeen belang).

18 Artikel 8.4, van het concept.
19 Zie noot 17.

7/7