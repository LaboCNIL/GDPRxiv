Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Minister van Onderwijs, Cultuur en Wetenschap 
Mevrouw mr. drs. I.K. van Engelshoven 
Postbus 16375 
2500 BJ Den Haag 
 

 

 

 

 

Datum 
14 oktober 2021 
 
 

Ons kenmerk 
z2021-13126 
 
Contactpersoon 
 
070 8888 500 
 
 

Uw brief van 
15 juli 2021 
 
Uw kenmerk 
28661634 

 
Onderwerp 
Advies over het concept voor de wijziging van het Besluit register onderwijsdeelnemers 
 

 

 

 

Geachte mevrouw Van Engelshoven, 
 
Bij brief van 15 juli 2021 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming, geraadpleegd over het concept voor het 
Besluit van … tot wijziging van het Besluit register onderwijsdeelnemers in verband met het uitbreiden 
van de wettelijke grondslagen voor de verwerking van gegevens in het kader van het register 
onderwijsdeelnemers (hierna: het concept). 
 
De AP heeft een aantal opmerkingen over het concept en adviseert daarmee rekening te houden.  
 
Strekking van het concept  
 
Het concept geeft nadere uitwerking aan het wetsvoorstel tot wijziging van de Wet register 
onderwijsdeelnemers (hierna: ‘het wetsvoorstel’).1 De voornaamste wijzigingen die het wetsvoorstel regelt 
zijn: 
 

A.  Aansluiting B3- en B4-scholen op het register onderwijsdeelnemers; 
B.  Gegevensverstrekking uit het register aan instellingen voor hoger onderwijs en aangewezen 

organisaties; 

C.  Gegevensverstrekking uit het register aan samenwerkingsverbanden passend onderwijs; 

                                                                        
1 Wetsvoorstel tot wijzing van de Wet register onderwijsdeelnemers en enkele andere wetten in verband met het uitbreiden van de 
wettelijke grondslagen voor de verwerking van gegevens in het kader van het register onderwijsdeelnemers. 

  

 

1 

 

 

Datum 
14 oktober 2021 

Ons kenmerk 
z2021-13126 

 

D.  Gegevensverstrekking uit het register aan pensioenuitvoerders; 
E.  Gegevensverstrekking uit het register aan overheidsinstellingen in België. 

 
Advies 
 
De AP heeft kritisch geadviseerd over het wetsvoorstel.2 Het is nog niet (volledig) bekend op welke wijze 
hieraan gehoor is gegeven, aangezien de parlementaire stukken betreffende het wetsvoorstel nog niet 
openbaar zijn ten tijde van het opstellen van het onderhavige advies. Dit advies over het concept laat het 
advies over het wetsvoorstel daarom onverlet. 
 
Ad A. Aansluiting B3- en B4-scholen op het register onderwijsdeelnemers – noodzaak persoonsgegevens 
Het wetsvoorstel regelt de aansluiting van particuliere, buitenlandse en internationale scholen 
(zogenoemde B3-en B4-scholen) op het register onderwijsdeelnemers. Dit houdt in dat deze scholen 
gegevens over de in- en uitschrijving en relatief verzuim van leerlingen niet langer decentraal zullen 
melden aan de gemeente, maar centraal zullen melden aan het register onderwijsdeelnemers. Hiermee 
wordt beoogd om een sluitend beeld te krijgen van het aantal leerlingen dat is ingeschreven op deze 
scholen, en daarmee ook van verzuim en voortijdig schoolverlaten in relatie tot deze scholen. Ook wordt 
beoogd de administratieve lasten bij het melden van relatief verzuim aanzienlijk te verlagen, zowel voor de 
toezichthouders als voor scholen.3 Het concept regelt nader voor welke gegevens de aansluiting van 
toepassing is.4 
 
Een aantal van deze gegevens spreekt in dit kader voor zich, zoals de naam en het adres van de 
onderwijsdeelnemer of het registratienummer van de onderwijsinstelling waar de onderwijsdeelnemer 
onderwijs volgt.5 De noodzaak van een aantal andere gegevens is echter niet op voorhand aangetoond. Het 
gaat om de gegevens (1) de geboorteplaats, (2) het geboorteland, (3) het geboorteland van elk van de 
ouders, (4) de nationaliteit, (5) het verblijf in en het vertrek uit Nederland, en (6) het verblijfsrecht van de 
vreemdeling.6 Zonder nadere motivering valt niet in te zien waarom deze gegevens noodzakelijk zijn voor 
het vaststellen van het aantal leerlingen of het verlagen van de administratieve lasten bij het melden van 
relatief verzuim. 
 
De AP adviseert om de bovengenoemde persoonsgegevens niet uit het register onderwijsgegevens te 
verstrekken aan B3-en B4-scholen, dan wel de noodzaak daarvan te onderbouwen in de toelichting. 
 

                                                                        
2 Brief AP, Advies over het concept voor de wijziging van de Wet register onderwijsdeelnemers, z2020-21452, 3 maart 2021. 
3 Memorie van toelichting bij het wetsvoorstel, p. 14.  
4 Artikel IA van het concept (het voorgestelde artikel 2, derde lid, van het Besluit register onderwijsdeelnemers). 
5 Artikel IA van het concept (het voorgestelde artikel 2, derde lid, van het Besluit register onderwijsdeelnemers) j˚ artikel 4, eerste lid, 
onder a, b en d, en artikel 5, eerste lid, onder a, van het Besluit register onderwijsdeelnemers. 
6 Artikel IA van het concept (het voorgestelde artikel 2, derde lid, van het Besluit register onderwijsdeelnemers) j˚ artikel 4, eerste lid, 
onder h tot en met m, van het Besluit register onderwijsdeelnemers. 

 

 

2/3 

 

 

Datum 
14 oktober 2021 

Ons kenmerk 
z2021-13126 

 

Ad E. Gegevensverstrekking uit het register aan overheidsinstellingen België - geboortedatum 
Het concept bepaalt welke persoonsgegevens van de onderwijsdeelnemer aan het Belgische Agentschap 
voor Onderwijsdiensten worden verstrekt.7 Daarbij is de geboortedatum niet genoemd, terwijl uit de 
toelichting blijkt dat dat gegeven ook wordt verstrekt.8 
 
De AP adviseert om het concept op dit punt in overeenstemming te brengen met de toelichting. 
 
Advisering Caribisch Nederland  
Een deel van het concept heeft betrekking op Caribisch Nederland.9 De AP is alleen bevoegd om te 
adviseren over het concept voor zover het Europees Nederland betreft.  
 
De AP adviseert om het concept ook ter advisering voor te leggen aan de Commissie toezicht bescherming 
persoonsgegevens BES. 
 
Openbaarmaking van het advies  
 
De AP is voornemens dit advies na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
Hoogachtend,  
Autoriteit Persoonsgegevens, 
 
 
 
Katja Mur 
Bestuurslid 
 

                                                                        
7 Artikel IE van het concept (het voorgestelde artikel 41b van het Besluit register onderwijsdeelnemers). 
8 Nota van toelichting, p. 21. 
9 Een deel van artikel IA van het concept (het voorgestelde artikel 2, vijfde lid, van het Besluit register onderwijsdeelnemers). 

 

 

3/3