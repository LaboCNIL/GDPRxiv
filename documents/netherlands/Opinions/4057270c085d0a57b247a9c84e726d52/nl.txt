Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Staatssecretaris van Financiën
De heer drs. M. Snel
Postbus 20201
2500 EE Den Haag

Datum

1 oktober 2019

Ons kenmerk

Uw brief van

Contactpersoon

Uw kenmerk

z2019-20532

17 september 2019

2019-0000154049

070 8888 500

Onderwerp

Advies over het concept voor kennisgeving liquide middelen en operationalisering nieuwe liquide
middelen verordening

Geachte heer Snel,
Bij brief van 17 september 2019 is de Autoriteit Persoonsgegevens (AP) op grond van het bepaalde in
artikel 36, vierde lid, van de Algemene verordening gegevensbescherming (AVG), geraadpleegd over het
concept voor wijziging van de Algemene douanewet in verband met kennisgeving liquide middelen en
operationalisering nieuwe liquide middelen verordening (hierna: het concept).
De AP heeft een aantal opmerkingen over het concept en adviseert daarmee rekening te houden.

Strekking van het concept
Het concept zorgt allereest voor operationalisering van Verordening (EU) 2018/1672, als opvolger van
Verordening (EG) 1889/2005, in het nationaal recht. In deze verordening wordt voorgeschreven dat
vervoerders die de EU binnenkomen of verlaten en die liquide middelen van € 10.000 of meer bij zich
dragen, die liquide middelen moeten aangeven bij de bevoegde autoriteiten1. Ook wordt voorgeschreven
dat betrokken partijen op verzoek van de bevoegde autoriteiten inlichtingen moeten verstrekken, wanneer
onbegeleide liquide middelen2 ter waarde van € 10.000 of meer de EU binnenkomen of verlaten.
Daarnaast bevat het concept, in aanvulling op Verordening (EU) 2018/1672, de verplichting voor de
afzender, de vervoerder of de ontvanger om desgevraagd gegevens te verstrekken aan de inspecteur van de
Douane bij het binnenlands vervoer van liquide middelen, waardevolle goederen en documenten, die
1 In Nederland: de inspecteur van de Douane.
2 Hieronder wordt bijvoorbeeld verstaan postcolli, koerierzendingen, onbegeleide bagage of containervracht.

1

Datum

00 maand 2016

Ons kenmerk
12345/ABCDE

kunnen duiden op witwassen of terrorismefinanciering. Tevens wordt de inspecteur verplicht om deze
informatie door te geven aan de Financiële inlichtingen eenheid (FIU-Nederland). Hiermee wordt
aangesloten bij de verplichting die de inspecteur al heeft bij de regels die gelden voor de
EU-buitengrensoverschrijding.

Advies
Verordening
De AP heeft geen opmerkingen over de operationalisering van Verordening (EU) 2018/1672 in het
nationaal recht. De afwegingen met betrekking tot de verwerking van persoonsgegevens in dit kader zijn
namelijk al gemaakt op het niveau van de verordening.
Over de aanvulling op Verordening (EU) 2018/1672 heeft de AP de volgende opmerkingen.
Noodzaak kennisgevingsplicht documenten
Het concept heeft volgens de memorie van toelichting tot doel het tegengaan van witwassen en
terrorismebestrijding.3 De AP onderkent het belang om witwassen en terrorisme aan te pakken. Het
verwerken van persoonsgegevens in het kader van de aanvullende kennisgevingsplicht betekent echter
ook een inbreuk op de privacy van de betrokken, voor zover dat natuurlijke personen zijn. Uit oogpunt van
privacy dient de voorgestelde aanvulling op Verordening (EU) 2018/1672 daarom goed te zijn overwogen
en goed te worden onderbouwd.
Volgens de memorie van toelichting komt de Douane bij reizigers en in postzendingen zeer regelmatig
bescheiden tegen die duiden op (buitenlands) bezit van vermogen of vermogensbestanddelen. Uit de
historische analyse van dergelijke bescheiden is gebleken dat FIU-Nederland enkele gevallen verdacht zou
hebben verklaard, in die zin dat deze documenten mogelijk duiden op witwassen of terrorismefinanciering.
Aan het begrip ‘documenten’ is geen uitwerking gegeven, zodat dit begrip zo ruim mogelijk kan worden
toegepast, en daaronder alle mogelijke bescheiden kunnen vallen die zijn te relateren aan mogelijk
witwassen of terrorismefinanciering, aldus de toelichting. Bovendien geldt er geen waardegrens.4
Het soort documenten die duiden op witwassen of terrorismefinanciering is niet nader geduid. De
constatering dat er slechts enkele verdachte gevallen zijn geconstateerd die mogelijk duiden op witwassen of
terrorismefinanciering, kan er op duiden dat de inbreuk op de privacy van de betrokkenen (natuurlijke
personen) in een onevenredige verhouding staat tot het nagestreefde doel. Te meer nu het begrip
‘documenten’ niet wordt afgebakend.
De AP adviseert om nader in te gaan op de evenredigheid tussen de privacy-inbreuk en het nagestreefde
doel. Tevens adviseert de AP het begrip ‘documenten’ af te baken en voor deze documenten een
waardegrens te stellen.

3 p. 9
4 p. 6-7

2/3

Datum

00 maand 2016

Ons kenmerk
12345/ABCDE

Evaluatie
Volgens de memorie van toelichting wordt voor de evaluatie van de aanvulling op Verordening (EU)
2018/1672 aangesloten bij de evaluatieverplichting die is opgenomen in artikel 19 van deze verordening.5
Deze evaluatie van de aanvulling op de verordening is een aanvullende norm. Aanwijzing 4.47 van de
Aanwijzing op de Regelgeving bepaalt dat een toelichting niet mag worden gebruikt voor het stellen van
nadere regels. De te stellen normen moeten in de regeling zelf worden vastgelegd.
De AP adviseert om de evaluatie van de aanvulling op de verordening expliciet vast te leggen in het
concept.
Aanwijzing waardevolle goederen bij algemene maatregel van bestuur
Het voorgestelde artikel 3:4, eerste lid, bepaalt onder meer dat de afzender, de vervoerder of de ontvanger
van waardevolle goederen ter waarde van € 10.000 of meer op verzoek van de inspecteur een kennisgeving
verstrekt. Op grond van het zesde lid worden bij of krachtens algemene maatregel van bestuur (amvb)
goederen aangewezen die worden aangemerkt als waardevolle goederen.
In de memorie van toelichting is evenwel aangegeven dat waardevolle goederen bij of krachtens amvb
kunnen worden aangewezen.6
De AP adviseert om de toelichting aan te passen, zodat daaruit, in overeenstemming met het concept,
blijkt dat de aanwijzing van waardevolle goederen bij of krachtens amvb niet een bevoegdheid betreft,
maar een verplichting.

Openbaarmaking van het advies
De AP is voornemens dit advies openbaar te maken op de website www.autoriteitpersoonsgegevens.nl
zodra de tekst van het (gewijzigde) concept openbaar is. De AP verneemt graag het moment waarop
openbaarmaking wordt verwacht, zodra dit bekend is.
Hoogachtend,
Autoriteit Persoonsgegevens,
mr. A. Wolfsen
Voorzitter

5 p. 10
6 p. 7

3/3