 

 

Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Minister voor Klimaat en Energie 
Postbus 20401 
2500 EK  DEN HAAG 

 

 

 

 

Datum 
28 maart 2023 
 
 

Ons kenmerk 
z2023-01405 
 
Contactpersoon 
 

 
Onderwerp 
Advies Wijziging ministeriële regeling afsluitbeleid kleinverbruikers  
 

 

 

 

Uw brief van 
9 maart 2023 
 
Uw kenmerk 
DGKE / 26598581 
 
 

Geachte heer Jetten, 
 
Bij brief van 9 maart 2023 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming (AVG) geraadpleegd over het concept tot 
wijziging van de Regeling afsluitbeleid voor kleinverbruikers van elektriciteit en gas en de Warmteregeling 
in verband met het structureel maken van de tijdelijke wijziging voor de winterperiode ‘22/23 en 
verbetering van de gegevensuitwisseling tussen leveranciers en instanties ten behoeve van 
schuldhulpverlening (hierna: het concept). 
 
De AP heeft een aantal opmerkingen over het concept en adviseert daarmee rekening te houden.  
 
 
Strekking van het concept  
 
Het concept borduurt voort op het beschermingsregime voor kleinverbruikers tegen afsluiting zoals 
vastgelegd in de Regeling afsluitbeleid voor kleinverbruikers van elektriciteit en gas. Dat regime is 
aangescherpt op 26 oktober 2022 en geldt tot 1 april 2023 (de winterperiode). Deze aanscherping is 
effectief gebleken. Er zijn meer betalingsregelingen getroffenen en minder afsluitingen.1 Daarom voorziet 
het concept in voortzetting van het beschermingsregime ook na 1 april 2023. Daarnaast wordt het 
beschermingsregime op bepaalde punten aangepast. 
 

                                                                        
1 Vgl. p. 9 concept (toelichting). 

  

 

1 

 

 

Datum 
28 maart 2023 

Ons kenmerk 
z2023-01405 

 
Zo zal de energieleverancier meer moeten doen om in contact te treden met de kleinverbruiker zodat hij 
hem kan wijzen op de mogelijkheid van een betalingsregeling of de mogelijkheid om gebruik te maken van 
schuldhulpverlening.2 Verder beoogt het concept de mogelijkheid te verbeteren om tijdig signalen te 
kunnen geven over de ontwikkeling bij oplopende betalingsproblemen van kleinverbruikers.3 Zo wordt in 
het concept geregeld dat een zogenaamd vroegsignaal wordt verstuurd als ten minste twee 
(betalings)termijnen niet zijn voldaan, de leverancier ten minste twee schriftelijke herinneringen aan de 
kleinverbruiker heeft verstuurd, waarbij de kleinverbruiker heeft ingestemd met – respectievelijk niet 
heeft gereageerd op  - het aanbod om de gegevens met de gemeentelijke schuldhulpinstantie te delen en er 
geen betalingsregeling is overeengekomen. Ook voorziet het concept in het versturen van een vroegsignaal 
dat inhoudt dat een overeengekomen betalingsregeling niet is nagekomen. Met deze signalen krijgt de 
gemeentelijke schuldhulpinstelling informatie over de ontwikkeling van de schuld hetgeen kan bijdragen 
aan het oplossen van de betalingsproblematiek van de kleinverbruiker. Tot slot maakt het concept het 
mogelijk dat door de leverancier een afsluitsignaal wordt verstuurd aan de gemeentelijke 
schuldhulpinstantie. Het belang van een het sturen van een afsluitsignaal is erin gelegen dat de 
gemeentelijke schuldhulpinstantie kleinverbruikers tijdig kan ondersteunen bij betalingsproblemen om 
afsluiting te voorkomen.4 
 
 
Advies  
 
Contactgegevens 
Met het sturen van een vroeg- of  afsluitsignaal worden persoonsgegevens van de kleinverbruiker aan de 
gemeentelijke schuldhulpinstantie verstrekt. Het gaat om contactgegevens, het klantnummer en 
informatie over de ontwikkeling van de hoogte van de schuld van de kleinverbruiker.5 In de toelichting van 
het concept wordt verduidelijkt dat het bij contactgegevens gaat om NAW-gegevens, e-mailadres en 
telefoonnummer.6 De tekst in de regeling van het concept is door het gebruik van de open formulering 
‘contactgegevens’ breder dan de uitleg die daaraan wordt gegeven in de toelichting. Uit oogpunt van de 
beginselen van transparantie en minimale gegevensverwerking, is het wenselijk dat de typen 
persoonsgegevens die worden verstrekt ook als zodanig in de tekst van de regeling worden opgenomen.7 
 
De AP adviseert om in de regeling van het concept zelf  (artikel 4a, tweede lid, aanhef en onderdeel a) op te 
nemen dat de NAW-gegevens, e-mailadres en telefoonnummer moeten worden verstrekt.  
 
Ontwikkeling van de hoogte van de schuld 
Het vroegsignaal omvat informatie over de ontwikkeling van de hoogte van de schuld.8Dit wordt in de 
toelichting louter verduidelijkt door aan te geven dat het doorgeven van het niet nakomen van een 

                                                                        
2 Artikel 4, tweede lid, van het concept. 
3 Vgl. p. 7-8 concept (toelichting). 
4Vgl. p. 11 concept (toelichting). 
5 Artikel 4a van het concept.  
6 P. 10 concept (toelichting) 
7 Artikel 5, eerste lid, onder a en b, van de AVG. 
8 Artikel 4a, tweede lid, onderdeel a van het concept 

 

 

2/4 

 

 

Datum 
28 maart 2023 

Ons kenmerk 
z2023-01405 

 
betalingsregeling als dergelijke informatie wordt beschouwd.9 Onduidelijk is wat met de ‘ontwikkeling van 
de hoogte van de schuld’ verder nog wordt bedoeld. Zo kan een schuld oplopen maar ook afnemen. In dat 
laatste geval kan worden betwijfeld of een vroegsignaal wel nodig dan wel noodzakelijk is. Bovendien staat 
het niet nakomen van een betalingsregeling in artikel 4a, tweede lid, onder b, van het concept ook al   
expliciet(en apart van de ontwikkeling van de schuld) genoemd als onderdeel van de informatie die in het 
kader van een vroegsignaal moet worden verstrekt. 
 
De AP adviseert ‘de ontwikkeling van de schuld’ vanwege de gevoelige aard ervan nader te duiden en in de 
regeling zelf concreet uit te werken. 
 
Schuldhulp op basis van vrijwilligheid 
Uitgangspunt bij het sturen van een vroegsignaal is dat de daarmee te versturen gegevens alleen worden 
verstrekt met instemming van de kleinverbruiker.10 Echter, als het niet lukt om in contact te komen met de 
kleinverbruiker kan het vroegsignaal onder voorwaarden11 ook worden gestuurd indien de kleinverbruiker 
niet heeft gereageerd op (verschillende) contactmomenten/-pogingen van de energieleverancier. Dat 
betekent een inbreuk op de privacy van de kleinverbruiker. Het kan voor de kleinverbruiker als ongepaste 
overheidsbemoeienis worden ervaren. De vroegmelding mag niet toe leiden tot het opdringen van hulp. 
De kleinverbruiker moet de vrijheid hebben de hulp te weigeren en hem moet duidelijk zijn dat de 
aangeboden hulp op grond van Wgs is gebaseerd op vrijwilligheid.  
 
De AP adviseert in de toelichting op te nemen dat een kleinverbruiker de aangeboden hulp in het kader van 
de gemeentelijke schuldhulpverlening naar aanleiding van een vroegmelding gebaseerd is op vrijwilligheid 
en niet verplicht is die te aanvaarden.  
 
Persoonlijk contact via informele netwerken 
Het concept voorziet erin dat de vergunninghouder (de energieleverancier) zich tot het uiterste moet 
inspannen om in persoonlijk contact te treden met de kleinverbruiker zodat hij op de mogelijkheden kan 
worden gewezen om betalingsachterstanden te voorkomen of te beëindigen.12 In de toelichting bij het 
concept wordt hierover opgemerkt': "Daarnaast kunnen leveranciers ook meer informele netwerken benutten om 
met de (klein)verbruiker in contact te komen, zoals teams van vrijwilligers die in diverse gemeenten actief zijn en hulp 
bieden bij het opsporen en ondersteunen van mensen met betalingsproblemen."13 Deze vorm van in contact treden is 
risicovol in het stadium waarin nog geen vroegsignaal is verstuurd. Onduidelijk is welke rollen deze 
netwerken hebben, althans daarover kan verwarring ontstaan. Bijvoorbeeld wanneer deze ook nog voor de 
gemeente of andere instanties optreden. Het benutten van netwerken die ook anderszins betrokken zijn bij 
de kleinverbruiker heeft als risico dat personen in de desbetreffende netwerken zich onvoldoende bewust 

                                                                        
9 P. 11 concept (toelichting). 
10 Vgl. toelichting naar aanleiding van het eerder ingevoerde artikel 4a van de Regeling afsluitbeleid voor kleinverbruikers van 
elektriciteit en gas en de Warmteregeling, Staatscourant 2018 nr. 5311, p. 3. 
11 Indien ten minste twee (betalings)termijnen niet zijn voldaan, de leverancier ten minste twee schriftelijke herinneringen aan de 
kleinverbruiker heeft verstuurd een aanbod is gedaan tot het treffen van een betalingsregeling is overeengekomen en gewezen is op 
de mogelijkheid van schuldhulpverlening. 
12 Artikel 4 van het concept. 
13 P. 9 concept (toelichting) 

 

 

3/4 

 

 

Datum 
28 maart 2023 

Ons kenmerk 
z2023-01405 

 
zijn van beperkingen, waarborgen en voorwaarden voor de verwerking van persoonsgegevens, zoals het in 
acht nemen van de doelbinding en een rechtmatige verwerkingsgrondslag. De AP vraagt met nadruk 
aandacht voor deze risico’s.  
 
De AP adviseert hier in de toelichting aandacht aan te besteden. 
 
Relatie met Wgs 
Tot slot merkt de AP nog het volgende op. Het concept regelt - waar het gaat om het sturen van een vroeg- 
of afsluitsignaal de verwerking van persoonsgegevens vanuit de verstrekkende partij (de 
energieleverancier). De AP benadrukt dat deze informatiestroom niet los kan worden gezien van de partij 
die de informatie ontvangt (de gemeente). Daarvoor geldt de Wgs en in die wet zal de informatie die de 
energieleverancier op basis van het concept met het signaal verstuurt - en de gemeente ontvangt - nog 
nader moeten worden geregeld zodat het concept en de Wgs met elkaar in overeenstemming zijn. 
Onderhavig advies moet mede tegen die achtergrond worden bezien. 
 
Werklast  
De AP merkt op dat het concept naar verwachting niet zal nopen tot extra inzet door de AP. 
 
Openbaarmaking van het advies  
 
De AP is voornemens dit advies niet eerder dan na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
Hoogachtend,  
Autoriteit Persoonsgegevens,  
 
 
Aleid Wolfsen  
voorzitter 
 

 

 

4/4 

