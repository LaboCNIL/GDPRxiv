Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister voor Rechtsbescherming
De heer drs. S. Dekker
Postbus 20301
2500 EH Den Haag

Datum

16 juli 2020

Ons kenmerk

Uw brief van

Contactpersoon

Uw kenmerk

z2020-07434

24 april 2020

2897112

070 8888 500

Onderwerp

Advies over het concept voor de Wet kind, draagmoederschap en afstamming

Geachte heer Dekker,
Bij brief van 24 april 2020 is de Autoriteit Persoonsgegevens (AP) op grond van het bepaalde in artikel 36,
vierde lid, van de Algemene verordening gegevensbescherming (AVG), geraadpleegd over het concept
voor wijziging van Boek 1 en Boek 10 van het Burgerlijk Wetboek en enige andere wetten in verband met de
introductie van met name een regeling voor draagmoederschap en een versterking van het recht van het
kind op afstammingsinformatie (Wet kind, draagmoederschap en afstamming) (hierna: het concept).
De AP heeft een aantal opmerkingen over het concept en adviseert daarmee rekening te houden.

Strekking van het concept
Het concept regelt de wijze van het ontstaan van ouderschap na draagmoederschap. Indien de rechter voor
de conceptie toestemming geeft aan de draagmoeder en de wensouders, worden de wensouders vanaf de
geboorte de juridische ouders van het kind en komen zij als zodanig op de geboorteakte van het kind te
staan. Ook regelt het concept dat informatie over biologische of genetische afstamming wordt opgenomen
in een centraal register (hierna: het afstammingsregister), zodat het kind kan achterhalen wie zijn of haar
biologische ouders zijn.

Advies
Uitzondering verwerkingsverbod bijzondere persoonsgegevens
Voordat de draagmoeder en de wensouders het verzoek bij de rechter kunnen indienen voor toestemming,
dienen zij counseling te krijgen. In de verslaglegging van deze counseling en in het afstammingsregister

1

Datum

16 juli 2020

Ons kenmerk
z2020-07434

zullen bijzondere persoonsgegevens worden verwerkt, namelijk bijzondere persoonsgegevens en
eventueel genetische gegevens.1 Volgens de toelichting wordt de verwerking van deze gegevens
noodzakelijk geacht ter bescherming van de vitale belangen van het kind.2 3
Bijzondere persoonsgegevens mogen alleen worden verwerkt als er sprake is van een uitzonderingsgrond
als bedoeld in artikel 9, tweede lid, van de AVG. De uitzonderingsgrond ‘vitaal belang’ kan alleen van
toepassing zijn als de gegevensverwerking noodzakelijk is voor de bescherming van een belang dat voor
het leven van de betrokkene of dat van een andere natuurlijke persoon essentieel is en de betrokkene niet
in staat is zijn toestemming te geven. Voorbeelden hiervan zijn de dreiging van acuut gevaar voor iemands
leven of gezondheid of als de verwerking noodzakelijk is voor humanitaire doeleinden, onder meer voor
het monitoren van een epidemie en de verspreiding daarvan of in humanitaire noodsituaties, met name bij
natuurrampen of door de mens veroorzaakte rampen.4 Het concept heeft geen betrekking op dergelijke
situaties, waardoor de voorgestelde gegevensverwerkingen niet kunnen worden gebaseerd op de
uitzonderingsgrond ‘vitaal belang’. De uitzonderingsgrond ‘zwaarwegend algemeen belang’ als bedoeld in
artikel 9, tweede lid, onder g, van de AVG is hier daarentegen wel van toepassing is.
De AP adviseert om de toelichting aan te passen, zodat de verwerking van bijzondere persoonsgegevens in
dit kader niet wordt gebaseerd op de uitzonderingsgrond ‘vitaal belang’, maar op ‘zwaarwegend algemeen
belang’ als bedoeld in artikel 9, tweede lid, onder g, van de AVG.
Gegevensverwerking onderzoek raad voor de kinderbescherming
Bij het verzoek aan de rechter dienen de wensouders een verklaring omtrent gedrag te overleggen.
Ontbreekt deze verklaring of heeft één van de wensouders zijn gewone verblijfplaats buiten Nederland,
dan zal een onderzoek naar de geschiktheid van de wensouders moeten worden uitgevoerd door de raad
voor de kinderbescherming, alvorens de rechter kan beslissen op het verzoek.5 Uit het concept of de
toelichting blijkt niet wat er onder ‘onderzoek naar de geschiktheid’ moet worden verstaan. Ook blijkt niet
welke persoonsgegevens de raad voor de kinderbescherming daarvoor zal verwerken, waarbij van belang is
of er ook bijzondere en/of strafrechtelijke persoonsgegevens zullen worden verwerkt, en welke bronnen hij
daarvoor zal raadplegen, waarbij van belang is of er ook grensoverschrijdende gegevensuitwisselingen
zullen plaatsvinden.
De AP adviseert om in het concept te concretiseren welke verwerkingen van persoonsgegevens in dit
kader zullen plaatsvinden en deze verwerkingen deugdelijk te onderbouwen in de toelichting. Indien van
toepassing dient daarbij expliciet aandacht te worden besteed aan de verwerkingen van bijzondere en/of
strafrechtelijke persoonsgegevens en grensoverschrijdende gegevensuitwisselingen.

Openbaarmaking van het advies
1 MvT p. 22.
2 Artikel 9, tweede lid, onder c, van de AVG en artikel 22, tweede lid, onder b, van de Uitvoeringswet AVG.
3 MvT p. 22.
4 Overweging 46 van de AVG en Kamerstukken II, 2017/18, 34 851, nr. 3, p. 102-103.
5 Het voorgestelde artikel 214, vijfde lid, van Boek 1 van het Burgerlijk Wetboek en de MvT p. 12 en 26.

2/3

Datum

16 juli 2020

Ons kenmerk
z2020-07434

De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.
Hoogachtend,
Autoriteit Persoonsgegevens,

ir. M.J. Verdier
Vicevoorzitter

3/3