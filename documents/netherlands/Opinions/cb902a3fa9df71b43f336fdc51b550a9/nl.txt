Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister van Binnenlandse Zaken en Koninkrijksrelaties
Mevrouw drs. K.H. Ollongren
Postbus 20011
2500 EA Den Haag

Datum

3 december 2019

Ons kenmerk

Uw brief van

Contactpersoon

Uw kenmerk

z2019-24700

29 oktober 2019

2019-0000542236

070 8888 500

Onderwerp

Advies over het concept voor het voorstel tot wijziging van de Wet financiering politieke partijen in
verband met de evaluatie van deze wet

Geachte mevrouw Ollongren,
Bij brief van 29 oktober 2019 is de Autoriteit Persoonsgegevens (AP) op grond van het bepaalde in artikel
36, vierde lid, van de Algemene verordening gegevensbescherming (AVG), geraadpleegd over het concept
voor het voorstel tot wijziging van de Wet financiering politieke partijen in verband met de evaluatie van
deze wet (hierna: het concept).
De AP heeft een aantal opmerkingen over het concept en adviseert daarmee rekening te houden.

Strekking van het concept
Op grond van de Wet financiering politieke partijen (Wfpp) moet een politieke partij een overzicht van de
bijdragen van in totaal € 4.500 of meer die de partij in een kalenderjaar van een gever heeft ontvangen,
sturen aan de Minister van Binnenlandse Zaken en Koninkrijksrelaties. De naam en woonplaats van de
gever, de hoogte van de gift en de datum waarop de gift is gedaan worden vervolgens openbaar gemaakt.
De Wfpp is op 1 mei 2013 in werking getreden. In 2017 en begin 2018 is de Wfpp geëvalueerd door de
commissie-Veling. De commissie-Veling heeft in haar eindrapport aanbevelingen gedaan die de positie
van politieke partijen verder moeten versterken. Het concept heeft tot doel om de Wfpp te wijzigen op een
belangrijk deel van de door de commissie-Veling aanbevolen punten.

1

Datum

3 december 2019

Ons kenmerk
z2019-24700

De voorgestelde wijzigingen, voor zover in dit kader relevant, zijn:
1.

De transparantiesverplichtingen gaan ook gelden voor neveninstellingen en stichtingen voor
individuele kandidaten.
2. In geval van een gift van een rechtspersoon of andere juridische entiteit kan niet langer worden
volstaan met het melden van een postbus en postcode, maar moeten de gegevens van de
uiteindelijk belanghebbenden worden genoemd.
3. Giften uit de EU en de EER worden volledig transparant. Een uitzondering hierop geldt voor giften
van in de EU en de EER wonende kiesgerechtigden voor de verkiezing van de Tweede Kamer,
waarvoor de drempel voor openbaarmaking van € 4.500 per jaar wordt gehandhaafd.
4. Giften van buiten de EU en de EER worden verboden. Ook hier geldt een uitzondering voor giften
van buiten de EU en de EER wonende kiesgerechtigden voor de verkiezing van Tweede Kamer.

Advies
Europees burgerschap en verbod van discriminatie
Op grond van artikel 20, tweede lid, van het Verdrag betreffende de werking van de Europese Unie
(VWEU) genieten de burgers van de Unie de rechten die bij de Verdragen zijn bepaald. Artikel 18 van het
VWEU bepaalt dat binnen de werkingssfeer van de Verdragen en onverminderd de bijzondere bepalingen
daarin gesteld, elke discriminatie op grond van nationaliteit verboden is.
Door het concept ontstaat er een verschil tussen giften van Nederlandse kiesgerechtigden en giften van
andere Europeanen. Voor giften van Nederlandse kiesgerechtigden blijft immers de drempel voor
openbaarmaking van persoonsgegeven van € 4.500 per jaar gehandhaafd, terwijl er geen drempel meer zal
gelden voor giften van andere Europeanen. Een onderbouwing van de aanvaardbaarheid van dit verschil in
het licht van het Europees recht ontbreekt in de toelichting bij het concept.
De AP adviseert om de toelichting op dit punt aan te vullen.
Bijzondere persoonsgegevens
In de toelichting bij het concept is aangegeven dat de voorganger van de AP in 2006 heeft geoordeeld dat
de verwerking van bijdrage, naam adres en woonplaats van een gever, zijnde een natuurlijk persoon, zoals
die voortvloeit uit de Wfpp geen verwerking is van bijzondere persoonsgegevens, omdat uit een bijdrage
niet rechtstreeks de politieke gezindheid van betrokkene kan worden afgeleid. Van een verwerking in de
zin van artikel 9 van de AVG is volgens de toelichting dan ook geen sprake.1
Artikel 9, eerste lid, van de AVG bepaalt dat verwerking van persoonsgegevens waaruit politieke
opvattingen blijken verboden zijn. Dit verwerkingsverbod geldt niet als is voldaan aan een uitzondering
zoals genoemd in artikel 9, tweede lid, van de AVG.

1 Memorie van toelichting, paragraaf 6. Verhouding tot hoger recht.

2/3

Datum

3 december 2019

Ons kenmerk
z2019-24700

Wanneer een natuurlijk persoon een gift aan een politieke partij doet, dan doet hij dat doorgaans omdat
zijn politieke opvattingen corresponderen met die van de betreffende politieke partij. De AP is daarom
thans van oordeel dat uit de verwerking van de gegevens over deze gift in principe de politieke opvattingen
van de gever blijken. Deze gegevens zijn daardoor aan te merken als bijzondere persoonsgegevens in de zin
van artikel 9 van de AVG. Als mogelijke uitzonderingsgrond op het verwerkingsverbod van bijzondere
persoonsgegevens zou in dit geval artikel 9, tweede lid, onder g, van de AVG (de verwerking is
noodzakelijk om redenen van zwaarwegend algemeen belang) kunnen gelden. Daarbij geldt dat de
evenredigheid met het nagestreefde doel moet worden gewaarborgd, de wezenlijke inhoud van het recht
op bescherming van persoonsgegevens moet worden geëerbiedigd en passende en specifieke maatregelen
moeten worden getroffen ter bescherming van de grondrechten en de fundamentele belangen van de
gever.
De AP adviseert om in de toelichting bij het concept aan te geven dat er sprake is van het verwerken van
bijzondere persoonsgegevens. Ook adviseert de AP om de uitzonderingsgrond op het verwerkingsverbod
van bijzonder persoonsgegevens te onderbouwen en waar nodig het concept daarop aan te passen.

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.

Hoogachtend,
Autoriteit Persoonsgegevens,
Overeenkomstig het door de Autoriteit Persoonsgegevens genomen besluit,

ir. M.J. Verdier
Vicevoorzitter

3/3