Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister voor Rechtsbescherming
De heer drs. S. Dekker
Postbus 20301
2500 EH Den Haag

Datum

11 november 2020

Ons kenmerk

Uw brief van

Contactpersoon

Uw kenmerk

z2020-08972

070 8888 500

20 mei 2020

2887206

Onderwerp

Advies over het concept voor een wetsvoorstel Verzamelwet gegevensbescherming (Inventarisatie eerste
ervaringen UAVG)

Geachte heer Dekker,
Bij brief van 20 mei 2020 is de Autoriteit Persoonsgegevens (AP) op grond van het bepaalde in artikel 36,
vierde lid, van de Algemene verordening gegevensbescherming (AVG) geraadpleegd over het concept voor
een wetsvoorstel voor een Verzamelwet gegevensbescherming (hierna: het concept).
De AP heeft een aantal opmerkingen over het concept en adviseert daarmee rekening te houden. Het
eerste deel van het advies volgt de indeling van het concept (I.). Vervolgens geeft de AP een aantal
aanvullingen in overweging waarvoor de uitkomsten van de evaluatie niet behoeven te worden afgewacht
(II.).

Strekking van het concept
Tijdens de behandeling van het wetsvoorstel voor de Uitvoeringswet AVG (verder: UAVG) heeft het
kabinet toegezegd direct de mogelijkheden te gaan verkennen voor verdere modernisering en verbetering
van het gegevensbeschermingsrecht. In een motie (Koopmans c.s.) verzocht de Kamer de ervaringen met
betrekking tot de UAVG te inventariseren en in het licht daarvan zo nodig maatregelen te treffen. Naar
aanleiding van deze inventarisatie wordt - vooruitlopend op de evaluatie - een groot aantal op zichzelf
staande wijzigingen van diverse aard voorgesteld.

1

Datum

11 november 2020

I.

Ons kenmerk
z2020-08972

Advies over het concept

1. Uitzondering krijgsmacht (art. I, onder B)
Voorgesteld wordt te expliciteren dat de uitzonderingen ten behoeve van operaties van de krijgsmacht
zowel bij (ad hoc) besluit als bij algemeen verbindend voorschrift (ministeriële regeling) kunnen worden
vastgesteld. De toelichting stelt dat de onmogelijkheid om de (U)AVG toe te passen zich bij iedere
militaire operatie laat voelen, zodat het aangewezen is de betrokken uitzonderingen algemeen te laten
gelden door middel van een algemene voor missies geldende ministeriële regeling.
De AP onderschrijft de wenselijkheid van deze aanvulling, maar wijst er op dat de mogelijkheid van ad hoc
invulling bij besluit in deze opzet ook wordt gehandhaafd. De inzet lijkt echter juist gericht op
totstandbrenging van een algemene regeling. De toelichting maakt niet duidelijk voor welke gevallen deze
ad hoc mogelijkheid dan nog nodig is en hoe dit zich in voorkomend geval verhoudt tot de algemene
gelding van de regeling. Voor beide varianten geldt daarbij de verplichting mededeling te doen aan de AP.
Voor een algemene regeling lijkt dit een doublure nu de algemene regeling ook al adviesplichtig is op
grond van artikel 36, vierde lid, van de AVG.
De AP adviseert de mogelijkheid van uitzondering bij ad hoc besluit en de mededelingsverplichting te
schrappen of de wenselijkheid van handhaving ervan toe te lichten.
2.

Bijzondere persoonsgegevens en gegevens van strafrechtelijke aard in bevel, vordering, aangifte of
klacht (art. I, onder I, tweede onderdeel en N, derde onderdeel)
Om redenen van duidelijkheid wordt in het concept voorgesteld in algemene zin te bepalen dat bij
aangifte, klacht of het voldoen aan een vordering bijzondere persoonsgegevens en persoonsgegevens van
strafrechtelijke aard mogen worden verwerkt. Er mag, aldus de toelichting, geen twijfel bestaan over het
feit dat een persoon die aangifte doet en als gevolg daarvan gegevens van strafrechtelijke aard verwerkt of
een persoon die, om te voldoen aan een vordering van een daartoe bevoegde autoriteit, dergelijke gegevens
van strafrechtelijk aard moet verwerken, daartoe gerechtigd is.1
De AP merkt op dat uit de artikelen 5, 6, in het bijzonder het derde lid, en de artikelen 9 en 10 AVG af te
leiden is dat waar deze gegevens worden verwerkt op een wettelijke grondslag de wetgever in formele zin
de noodzaak van verwerking van (ook) de desbetreffende persoonsgegevens voor het betrokken doel
zorgvuldig moet hebben afgewogen. Indien pas bij de feitelijke uitvoering van de wetgeving of bij de
vormgeving van uitvoeringsregelgeving zich de vraag voordoet of in een concrete context ook verwerking
van bijzondere of strafrechtelijke persoonsgegevens toegestaan is, staat vast dat dat deze afweging niet is
gemaakt zodat verwerking niet rechtmatig zal kunnen zijn. Het is dus van groot belang dat de wetgever in
wetsteksten en toelichtingen uitsluitsel geeft over de aard van de verwerkingen waartoe hij een
rechtsgrond biedt en de gerechtvaardigdheid hiervan verantwoordt. Waar uit de wettelijke bepalingen zelf
in context bezien niet als vanzelfsprekend volgt dat ook beoogd is verwerking van bijzondere
persoonsgegevens of gegevens van strafrechtelijke aard mogelijk te maken, ligt het in de rede dat te
verduidelijken door een expliciete bepaling op te nemen.
1 Toelichting, artt. gew. bij artikel I, onderdeel I (blz. 9)

2/14

Datum

11 november 2020

Ons kenmerk
z2020-08972

Anderzijds is er veel wetgeving waarvan evident is dat de uitvoering ervan verwerking van bijzondere
persoonsgegevens of gegevens van strafrechtelijke aard meebrengt. In die gevallen is ook evident dat bij
vaststelling van de wet het bijzondere of strafrechtelijke karakter van de betrokken persoonsgegevens is
meegewogen. Ook zonder expliciete vermelding van de bijzondere of strafrechtelijke aard van de gegevens
biedt de wet dan een AVG bestendige grondslag voor verwerking daarvan.2 Een expliciete bevestiging
daarvan in een aparte bepaling heeft naar het oordeel van de AP in deze gevallen geen toegevoegde
waarde. Zo’n bepaling voegt immers niets toe uit oogpunt van transparante belangenafweging of uit
oogpunt van waarborging of extra duidelijkheid. De specifieke wettelijke bepalingen die de rechtsgrond
vormen voor de verwerking bieden dan uit de aard der zaak al voldoende dekking aan (ook) de verwerking
van bijzondere persoonsgegevens of persoonsgegevens van strafrechtelijke aard.
Zonder bezwaar is een algemene bepaling ‘voor de duidelijkheid’ echter niet; deze wekt immers ‘a
contrario’ wel de suggestie dat ook in evidente gevallen verwerking van bijzondere of strafrechtelijke
persoonsgegevens nog een aparte expliciete bepaling vraagt. Dat zou de wetgever dwingen tot het in alle
gevallen en - zo valt te vrezen, voor de zekerheid ruimhartig - opnemen van algemeen geformuleerde
brede machtigingen voor verwerking van juist deze gevoelige categorieën gegevens. Een uitkomst die naar
het oordeel van de AP juist ver afstaat van de door de AVG beoogde zorgvuldige afweging van de vraag
welke gegevens in welke gevallen voor welke doeleinden mogen worden verwerkt.
Deze bepalingen hebben daarbij het risico dat de wetgever veel ruimer dan nodig gevoelige verwerkingen
fiatteert. Hetzelfde risico doet zich voor indien uitvoering van de betrokken wetgeving doorgaans niet,
maar in bijzondere gevallen mogelijk wel leidt of moet leiden tot verwerking van bijzondere
persoonsgegevens of gegevens van strafrechtelijke aard. Ook in die gevallen leidt een algemeen vangnet
‘voor de zekerheid’ tot een met de beginselen en uitgangspunten van de AVG niet verenigbaar resultaat.
Invoering van een dergelijke algemene vangnet bepaling roept daarbij ook onnodig vragen op over de
rechtmatigheid van de verwerkingen in de periode voorafgaand aan inwerkingtreding ervan.
De AP staat, kortom, juist een zorgvuldige materiële benadering voor, waarbij telkens nauwkeurig in kaart
wordt gebracht welke persoonsgegevens van bijzondere of strafrechtelijke aard aan de orde zouden
kunnen zijn en waarbij zoveel mogelijk op maat de nodige wettelijke voorzieningen worden getroffen. Het
opnemen van een expliciete bepaling als hier aan de orde zou dan ook juist beperkt moeten blijven tot de
gevallen waarin dit redelijkerwijs nodig is om onduidelijkheid te voorkomen. Ook een dergelijke bepaling
moet daarbij uiteraard tegemoet komen aan de vereisten die de AVG stelt op het punt van grondslag en
beginselverbod.3 De memorie van toelichting behoort in deze gevallen dus ook zo goed mogelijk inzicht te

2 De AVG schrijft de lidstaten niet voor op welk niveau van regelgeving voorschriften met betrekking tot deze verwerkingen moeten

worden vastgesteld. Voor inwerkingtreding van de AVG gold o.g.v. artikel 23, eerste lid onder f, van de Wet bescherming
persoonsgegevens bepaling ‘bij wet’ als vereiste voor niet al in de Wbp zelf ondervangen inbreuken op het beginselverbod, te lezen als
‘expliciet’ (ECLI:NL:RBMNE:2019:3442). Als inbreuk op een grondrecht is dat ook het passende niveau; bij vaststelling van
delegatiegrondslagen zal dus ook duidelijk moeten zijn of deze zien op (ook) persoonsgegevens van bijzondere of strafrechtelijke aard.
3 Artikelen 6 en 9 of 10 van de AVG.

3/14

Datum

11 november 2020

Ons kenmerk
z2020-08972

geven in de gevallen waar het om gaat, de afwegingen die zijn gemaakt en indien het een abstracte vangnet
bepaling is, de reden dat niet met een meer concrete bepaling kan worden volstaan.4
De AP wijst er tenslotte op dat bij twijfel in een concreet geval ook gekozen kan worden om de verwerking
niet te doen. Te vaak lijkt het uitgangspunt te zijn dat alle mogelijke verwerkingen sowieso mogelijk
moeten worden gemaakt, hoe zeldzaam het voorkomen van bijzondere persoonsgegevens of gegevens van
strafrechtelijke aard misschien ook is.
Toegepast op het voorliggende wetsvoorstel merkt de AP op dat in elk geval de wettelijke mogelijkheid tot
het doen van aangifte of indiening van een klacht duidelijk beoogt het verstrekken van zoveel mogelijk
relevante informatie over een strafbaar feit aan de opsporingsautoriteiten, waaronder indien bekend
persoonsgegevens van verdachte(n). Naar het oordeel van de AP is hieraan inherent dat de aangifte
persoonsgegevens van strafrechtelijke aard zal kunnen bevatten zodat expliciete wettelijke machtiging
niet nodig is.
De AP adviseert deze bepalingen te schrappen.
3. Beperking rechten betrokkenen door de verwerkingsverantwoordelijke (art. I, onder P)
Artikel 41 van de UAVG geeft verwerkingsverantwoordelijken bij wijze van ‘vangnet’ onder een aantal
voorwaarden de mogelijkheid van belangrijke rechten die de AVG betrokkenen toekent af te wijken, indien
een in wet en AVG genoemd belang daarmee is gemoeid. Bijzonder hieraan is dat het niet de wetgever is
die in zijn algemeenheid na afweging van alle belangen bepaalt voor welke doelen bepaalde rechten
beperkt mogen worden, maar dat het de verwerkingsverantwoordelijke zelf is die in beginsel deze
afweging zou mogen maken.
De toelichting zet uiteen dat dit noodzakelijk zou zijn ‘omdat het nu eenmaal niet altijd op voorhand te
voorzien is voor de nationale wetgever in welke situaties er in de praktijk daadwerkelijk een noodzaak tot
inperken van de reikwijdte van bepaalde rechten van betrokkene bestaat.’ Voorgesteld wordt het
toepassingsbereik flexibeler te maken, het vangnetkarakter te verduidelijken en een extra waarborg voor
transparantie en betrokkenheid van de AP toe te voegen.
De AP verwelkomt op zichzelf aanpassing van artikel 41 en onderschrijft dat meer inzicht in de reikwijdte
van de toepassing van deze bijzondere bepaling noodzakelijk is. De AP is echter van oordeel dat op dit vlak
niet volstaan kan worden met aanpassing van de maatvoering en een extra waarborg voor transparantie.
De AP gaf eerder al aan dat onzeker is of de huidige opzet van artikel 41 tegemoetkomt aan de vereisten
van artikel 23 van de AVG.5 Dat artikel lijkt beperkingen van de rechten alleen mogelijk te maken door
middel van (algemene, aan de beperking voorafgaande) Unierechtelijke of lidstaatrechtelijke wettelijke
bepalingen ´die op de verwerkingsverantwoordelijke van toepassing zijn´. Het tweede lid van artikel 23
AVG stelt eisen aan de wetgeving die de beperkingen mogelijk maakt, namelijk dat bepaalde aspecten
4 Idem Ar. 5.33 van de Aanwijzingen voor de regelgeving
5 Kamerstukken II 2017/18 34 851, nr. 3 (par. 4.6), brief van de AP aan de Tweede Kamer van 19 januari 2018.

4/14

Datum

11 november 2020

Ons kenmerk
z2020-08972

daarin zijn geregeld. Artikel 41, tweede lid, UAVG laat deze aspecten echter juist integraal over aan de
verwerkingsverantwoordelijke in het individuele geval.
Naar het oordeel van de AP is deze opzet dus niet wat de verordeningswetgever beoogt. Het risico is dan
ook groot dat deze bepaling onverbindend zal blijken te zijn en geen basis kan bieden voor afwijking van de
rechten van betrokkene. De voorgestelde waarborg voor transparante afweging door de
verwerkingsverantwoordelijke en vergroting van inzicht in de toepassing in de praktijk van de bepaling
acht de AP in dit licht slechts beperkt een verbetering. De AP wil dan ook bij deze gelegenheid in
overweging geven artikel 41 UAVG te schrappen of drastischer aan te passen. De overwegingen daarbij zijn
de volgende;
(1) Het neerleggen van de belangenafweging bij de belanghebbende zelf is een principiële
onevenwichtigheid in de systematiek. Aannemelijk is immers dat het juist de
verwerkingsverantwoordelijke is die in voorkomend geval belang heeft bij beperking van de rechten
van betrokkene. Van een waarborg dat aan de rechten van betrokkene in de afweging telkens
voldoende gewicht zal worden toegekend is daarom geen sprake. De in het concept voorgestelde
waarborg voor transparantie komt hier maar gedeeltelijk aan tegemoet.
(2) De noodzaak van de bepaling wordt vooral beargumenteerd vanuit de algemene onvoorzienbaarheid
van de situaties waarin noodzaak zou kunnen bestaan. In zijn algemeenheid is inherent aan het maken
van wetgeving dat zich onvoorziene situaties kunnen voordoen. Niet goed is in te zien waarom dat
juist bij dit onderwerp een bijzonder probleem zou zijn of waarom dit juist hier aanleiding zou moeten
zijn de noodzakelijke afwegingen dan maar neer te leggen bij de verwerkingsverantwoordelijke zelf.
Daar komt bij dat de verordeningswetgever zelf wel degelijk ook oog heeft voor situaties waarin het
noodzakelijk is de rechten van betrokkenen te beperken. Zo kan informatievoorziening aan
betrokkene achterwege blijven als daardoor het doel van de verwerking in gevaar komt en ook
bijvoorbeeld het recht op gegevenswissing is zeker niet absoluut.6
(3) Voor wetgeving die rechten van betrokkenen beperkt geldt het algemene leerstuk dat deze ‘duidelijk
en nauwkeurig moet zijn en voorspelbaar voor degenen op wie deze van toepassing is’ des te sterker.7
De ‘spanwijdte’ van het vangnet dat hier gespannen is, is echter bijzonder groot: álle
verwerkingsverantwoordelijken kunnen in beginsel alle rechten van betrokkenen beperken als één
van de opgesomde, breed geformuleerde belangen in het geding is. Nu de memorie van toelichting bij
het wetsvoorstel UAVG maar twee voorbeelden van toepassing uit de praktijk noemt (wissing van
sporen van crimineel gedrag, melding aan AIVD of OM) komt daarbij de vraag op hoe onoverzienbaar
de praktijk daadwerkelijk is. Ook komt de vraag op waarom de UAVG voor deze bekende voorbeelden
dan niet op maat een voorziening treft zodat in elk geval in deze gevallen een duidelijke wettelijke
regeling over de beperking van rechten voor handen is.
(4) Zelfs indien alles afwegende de conclusie blijft dat het risico dat zich in de praktijk onvoorzienbare
situaties voordoen niet zonder meer genomen kan worden, zijn er in het klassieke
wetgevingsinstrumentarium betere oplossingen voor handen dan het geheel maar overlaten aan de
verwerkingsverantwoordelijke zelf. Voorschriften waarvan te voorzien is dat zij mogelijk met grote
6 Artikel 14, vijfde lid, onder b, van de AVG, art. 17, derde lid, AVG.
7 Zie o.a. overweging 41 AVG.

5/14

Datum

11 november 2020

Ons kenmerk
z2020-08972

spoed moeten worden vastgesteld mogen volgens staand wetgevingsbeleid bij ministeriële regeling
worden vastgesteld als de wetgever dat bepaalt. Een goed geclausuleerde delegatiegrondslag voor
onvoorziene noodgevallen kan op een bepaald terrein dan uitkomst bieden. Indien daarmee geen
recht wordt gedaan aan het belang van de beperking in kwestie kan gedacht worden aan zgn. tijdelijke
delegatie waarbij snel een voorziening kan worden getroffen die dan later wordt vervangen door een
regeling op het adequate niveau.8 In beide gevallen is dan in elk geval voorzien in geobjectiveerde
belangenafweging die uitmondt in nationale wetgeving waarin ook recht gedaan kan worden aan de
vereisten van artikel 23, tweede lid, van de AVG.
(5) Mogelijk ten overvloede wijst de AP er op dat het uitgangspunt bij deze afwegingen niet moet zijn dat
beperking van de rechten in alle gevallen mogelijk moet zijn. Alleen in het licht van de genoemde
belangen noodzakelijke en evenredige maatregelen kunnen dat immers rechtvaardigen. Dat betekent
dat in lichtere gevallen door de verwerkingsverantwoordelijke een zekere mate van nadeel
geaccepteerd zal moeten worden in het belang van respect voor de rechten van betrokkene.
(6) Tenslotte; de AP mist in de toelichting duiding van de omvang en de impact van de huidige praktijk
van toepassing van deze bepaling. De voorgestelde procedure om de AP te informeren over toepassing
beoogt hier uiteraard deels in te voorzien. De enkele vaststelling dat de praktijk onoverzienbaar is kan
een brede algemene voorziening als deze echter niet rechtvaardigen. Aan invoering daarvan hoort de
onderbouwing dat hieraan daadwerkelijk behoefte bestaat vooraf te gaan. De AP is dan ook van
oordeel dat nader onderzoek op zijn plaats is. Uit een analyse van de wetgeving die strekt tot
bescherming van de belangen die mogen worden ingeroepen ter beperking in combinatie met het
bevragen van deskundigen uit de praktijk zal goed kunnen blijken op welke terreinen welke
beperkingen aan de orde zouden kunnen zijn. Naar verwachting zal dan blijken dat er ook al de nodige
wetgeving geldt die beperkingen als hier aan de orde regelt en dat met name de beperkingen op de
grond ´belangrijke doelstellingen van algemeen belang´ een categorie is die lastig voorzienbaar is.
(7) Na verloop van tijd kan dan blijken dat de mate van onoverzienbaarheid inderdaad zodanig is dat de
gevallen waarvoor beperking nodig is slechts in bijzonder abstracte normstelling kunnen worden
neergelegd. Individuele afweging in een concreet geval zal dan nog steeds noodzakelijk zijn. In dat
geval kan op die specifieke terreinen zo nodig nog voorzien worden in een beperkte mogelijkheid om
ontheffing te geven aan de verwerkingsverantwoordelijke. Dan wordt in elk geval zeker gesteld dat de
afweging niet bij de belanghebbende zelf ligt terwijl wel op maat kan worden voorzien in de nodige
beperkingen en in rechtsbescherming.
De AP adviseert artikel 41 van de UAVG te schrappen en in plaats daarvan:
-zoveel mogelijk in de UAVG of de sectorwetgeving zelf de rechten van betrokkenen op maat te beperken
waar de wenselijkheid daarvan al is gebleken (zoals mogelijk: wissing criminele sporen, verstrekking aan
AIVD en OM);
-voor het overige een zo veel mogelijk op analyse gebaseerde risico afweging te maken en op basis daarvan
al dan niet over te gaan tot het in de sectorwetgeving opnemen van de mogelijkheid van (al dan niet
tijdelijke) delegatie van wetgeving die beperking mogelijk maakt;

8 Ar 2:24 resp. 2.39 van de Aanwijzingen voor de regelgeving.

6/14

Datum

11 november 2020

Ons kenmerk
z2020-08972

-bij evaluatie te bezien of in weerwil van deze aanpak op bepaalde terreinen mogelijk nog behoefte bestaat
aan een beperkte mogelijkheid in bijzondere gevallen in maatwerk te voorzien door middel van een scherp
geclausuleerde mogelijkheid van ontheffing.
4. Accountants (artt. I, onder J, VIII en IX).
Voorgesteld wordt om een uitzondering op te nemen op het verbod om bijzondere persoonsgegevens te
verwerken als de verwerking noodzakelijk is voor een door een accountant te verrichten wettelijke
controle. In het verlengde hiervan wordt voorgesteld dat ook toezichthouders van de Autoriteit Financiële
Markten en de Nederlandse Beroepsorganisatie van Accountants bijzondere categorieën van
persoonsgegevens mogen verwerken, voor zover dat noodzakelijk is voor de uitvoering van hun taken.
Ten aanzien van persoonsgegevens die onder het medisch beroepsgeheim vallen, wordt door het
voorgestelde artikel 23a, tweede lid, van de UAVG, pseudonimisering verplicht. De toelichting stelt dat de
accountant als gevolg van de pseudonimisering volledig anonieme gegevens verkrijgt, terwijl de te
controleren entiteit voor de verplichte controles geen inbreuk maakt op het medisch beroepsgeheim door
deze pseudonimisering.
De AP merkt op dat persoonsgegevens ook na pseudonimisering persoonsgegevens blijven daar zij door
het gebruik van aanvullende gegevens aan een natuurlijke persoon kunnen worden gekoppeld.
Verstrekking van deze gegevens is derhalve wel een (toelaatbare) inbreuk op het medisch beroepsgeheim.
De AP adviseert om de toelichting op deze punten aan te passen en zo nodig in aanvullende waarborgen in
verband met het medisch beroepsgeheim te voorzien.
5. Uitzonderingen inzake gegevens over gezondheid (artikel I, onder M)
-Verenigingen en stichtingen voor cliëntenbelangen in de zorg- en welzijnssector
De voorgestelde wijziging van artikel 30, tweede lid, aanhef en onder d van de UAVG beoogt te regelen dat
onder andere verenigingen voor cliëntenbelangen in de zorg- en welzijnssector gegevens over de
gezondheid van hun leden mogen verwerken. In de memorie van toelichting wordt gesteld dat het op dit
moment alleen mogelijk is om op basis van uitdrukkelijke toestemming dergelijke gegevens te verwerken
en dat dit leidt tot veel onzekerheid en problemen in de praktijk. Om te voorkomen dat een vereniging niet
kan functioneren conform haar maatschappelijk gewichtige doelstellingen wordt dit artikellid toegevoegd
aan artikel 30, aldus de toelichting.
De AP merkt op dat het vereiste van uitdrukkelijke toestemming bij een verwerking als deze in beginsel
juist gepast lijkt. Een wettelijke grondslag zou immers tot gevolg hebben dat zelfs tegen de wil van
betrokkene diens bijzondere persoonsgegevens zouden mogen worden verwerkt. Mogelijk bevinden deze
organisaties zich tot op zekere hoogte in een met vakbonden en kerkgenootschappen vergelijkbare
situatie. De toelichting gaat hier niet in op in, maar ook indien dat de overweging is zal de toelichting
moeten verantwoorden dat de ‘onzekerheden en problemen in de praktijk’ in dit geval zo ernstig zijn dat
dit gelet op het maatschappelijk gewicht van deze organisatie voldoende ‘zwaarwegend algemeen belang’
oplevert om deze ingrijpende inbreuk te rechtvaardigen.

7/14

Datum

11 november 2020

Ons kenmerk
z2020-08972

De AP adviseert de bepaling te schrappen of in de toelichting de noodzaak te onderbouwen.
-Uitzondering verwerking van bijzondere persoonsgegevens door hulpverlener en niet-hulpverlener
De voorgestelde wijzigingen van artikel 30, derde lid, van de UAVG zien op het in goede banen leiden van
de overdracht van persoonsgegevens uit een medisch dossier naar een andere partij dan de hulpverlener in
het geval van een faillissement. Deze wijziging vindt plaats naar aanleiding van de afwikkeling van het
faillissement van het MC Slotervaart, waarbij het overdragen van de medische dossiers uitdagingen met
zich bracht. In de memorie van toelichting wordt opgemerkt dat deze nieuwe wettelijke regeling geen
uitzondering vormt op het medisch beroepsgeheim. In situaties waarin de voorgestelde bepaling
toepassing vindt, zal volgens de Toelichting eerst moeten worden getoetst aan de regels over het medisch
beroepsgeheim, zoals neergelegd in de Wgbo. In de Toelichting wordt opgemerkt dat op dit moment wordt
verkend of in de beschreven situatie, waarin toestemming niet op de gebruikelijke manier verkregen kan
worden, een doorbrekingsgrond voor het medisch beroepsgeheim gecreëerd moet worden, met name in
die gevallen waarbij het op grond van het medisch beroepsgeheim alsnog verplicht zou zijn om
toestemming voor overdracht van de gezondheidsgegevens te vragen.
De AP merkt op dat voor de effectiviteit van het voorgestelde stelsel de uitkomsten van de verkenning van
doorslaggevend belang lijken te zijn. Gezien het grote belang dat gemoeid is met de goede werking van het
voorgestelde stelsel, acht de AP een (wettelijke) doorbreking van het medisch beroepsgeheim, wanneer
toestemming niet op de gebruikelijke manier verkregen kan worden, in beginsel gerechtvaardigd.
De AP adviseert de verkenning voor voortzetting van het wetsvoorstel voortvarend af te ronden en zo
nodig nog in dit wetsvoorstel een voorziening op te nemen voor doorbreking van de
geheimhoudingsplicht, bedoeld in artikel 457, eerste lid, van boek 7 van het Burgerlijk Wetboek, voor
gevallen waarin toestemming niet op de gebruikelijke manier verkregen kan worden.
6. Archiefwezen (artikel I, onder S)
De AVG laat toe dat de rechten van betrokkenen vergaand worden beperkt in het belang van archivering.
Voorwaarde is dan wel dat het gaat om archivering in het algemeen belang of voor wetenschappelijk of
historisch onderzoek, dat de archivering is onderworpen aan passende waarborgen en dat er technische en
organisatorische maatregelen getroffen zijn in verband met het beginsel van minimale
gegevensverwerking.9 Het huidige artikel 45 van de UAVG verwijst uitsluitend naar archivering onder de
Archiefwet waardoor tal van belangrijke archieven geen baat hebben van de in beginsel door de AVG wel
toegelaten extra bescherming tegen rechten van betrokkenen. Voorgesteld wordt het regime zoals dat nu
geldt voor de archieven onder de Archiefwet te verbreden naar alle archiefcollecties van blijvende waarde
voor het algemeen belang, die beheerd worden door voor het publiek toegankelijke instellingen die geen
winstoogmerk hebben.
De AP onderschrijft op zichzelf de wenselijkheid te bezien of meer archieven dan alleen die onder de
Archiefwet in aanmerking komen voor extra beperkingen aan de rechten van betrokkenen, maar heeft
grote aarzeling bij het zonder meer gelijkschakelen van alle archieven. Bij de archieven die wettelijk zijn
9 Artikel 89 AVG.

8/14

Datum

11 november 2020

Ons kenmerk
z2020-08972

gereguleerd kan redelijkerwijs ook geen aarzeling bestaan over de vraag of het gaat om archivering in het
algemeen belang. Bij archieven die geen wettelijke basis hebben is die vraag echter wel gerechtvaardigd.
De toelichting zet uiteen dat beoogd wordt een brede variëteit aan verschillende archieven onder het
regime te begrijpen waaronder eventueel ook bijvoorbeeld archieven van familiestichtingen, kastelen en
(kleinere) musea.
De AP wijst er op dat iedereen in deze opzet in beginsel kan claimen een archief van algemeen belang te
beheren en in dat verband rechten van betrokkenen te beperken. Of er voldoende algemeen belang met het
archief gemoeid is staat dan niet vast en zelfs ontstaan mogelijk risico’s op misbruik. Daarnaast is er
weinig zicht op de vraag of passende waarborgen in acht worden genomen en of wel recht gedaan wordt
aan het beginsel van minimale gegevensverwerking.
De AP adviseert:
- bij archieven zonder wettelijke basis te voorzien in een mechanisme voor beoordeling van de vraag of het
archief in voldoende mate het algemeen belang dient, bijvoorbeeld in de vorm van een erkenningsstelsel;
- in de toelichting uiteen te zetten op welke wijze zal worden gezorgd dat zowel wettelijke als niet
wettelijke archieven waarvoor de rechten van betrokkenen worden beperkt, tegemoetkomen aan de
vereisten die artikel 89 van de AVG daar aan stelt.
7. Faillissementswet (art. III)
Het voorgestelde artikel 68a Faillissementswet beoogt te verduidelijken dat de curator bij de uitoefening
van zijn wettelijke taken persoonsgegevens als bedoeld in de UAVG en AVG rechtmatig kan verwerken. In
het tweede lid is een niet uitputtende lijst opgenomen van feitelijke handelingen en rechtshandelingen die
in ieder geval onder de taak van de curator worden verstaan. Onder verwijzing naar een artikel over
verkoop van klantenbestanden zet de toelichting uiteen dat aan deze verduidelijking in de praktijk
behoefte zou bestaan ‘mede omdat wijze waarop de curator in de loop der jaren zijn taak uitoefent
meeromvattend is geworden’ en de curator als gevolg daarvan meer dan vroeger met verwerking van
persoonsgegevens te maken heeft. Een specifieke grondslag voor verwerking van persoonsgegevens voor
de bewindvoerder in schuldsaneringen en surseance wordt niet nodig geacht.
De AP onderschrijft de wenselijkheid van het bieden van voldoende duidelijkheid, maar merkt op dat de
onderbouwing van de noodzaak van deze bepaling feitelijk slechts steunt op een algemene verwijzing naar
behoefte in de praktijk. Zoals het artikel waarnaar wordt verwezen illustreert zullen zich in de praktijk
vragen voordoen die te maken hebben met de toepassing van de AVG op concrete situaties. De vraag is
echter in welke opzichten die praktijk bijzonder is en of niet volstaan kan worden met concrete
verduidelijking op die punten. Uit de toelichting (en ook uit het aangehaalde artikel) volgt immers ook dat
de curator in de praktijk, net als elke beroepsbeoefenaar, zal moeten nagaan welke grondslag er is voor
gewenste verwerkingen. Dat zal in veel gevallen een wettelijke taak onder de Faillissementswet kunnen
zijn, maar toestemming of overeenkomst kunnen al naar gelang ook aan de orde zijn. Verduidelijkende
wetgeving kan in deze context ook juist verwarring oproepen over de juiste grondslag en bijvoorbeeld op
het punt van verkoop van klantenbestanden - in weerwil wellicht van de toelichting op dit punt suggereren dat er voor de curator een wettelijke grondslag beschikbaar is die private partijen normaal

9/14

Datum

11 november 2020

Ons kenmerk
z2020-08972

gesproken niet hebben. Zo wordt in het tweede lid, onderdeel e, de overdracht van het bedrijf genoemd. In
de toelichting wordt opgemerkt dat de gegevens van de klant vaak via contractovername overgaan op de
andere partij. Voor zover er bij de overdracht van een klantenbestand geen sprake is van
contractovername, is sprake van een verstrekking aan een andere verwerkingsverantwoordelijke, waarbij
geen sprake is van een verenigbare verwerking in de zin van artikel 6, vierde lid, van de AVG. Een
dergelijke verstrekking van persoonsgegevens dient te worden gebaseerd op de voorafgaande
toestemming van de betrokkene(n) conform artikel 7 van de AVG.10 Slechts daar waar onduidelijk is of
uitvoering van een wettelijke taak van de curator in de regel ook voldoende noodzaak voor verwerking van
persoonsgegevens en daarmee een grondslag als bedoeld in artikel 6, eerste lid, onder e, van de AVG
oplevert, bestaat naar het oordeel van de AP aanleiding om door middel van nieuwe wetgeving
duidelijkheid te bieden.
De AP adviseert artikel III strikt te beperken tot concreet noodzakelijke verhelderingen bij de uitoefening
van de wettelijke taak van de curator als zodanig zodat het geen verwerkingen betreft die ook regulier
kunnen plaatsvinden op de grondslag toestemming of overeenkomst, en de noodzaak daarvan in de
toelichting nader uiteen te zetten.

II.

Advies over mogelijke aanvullingen van het concept

8. Tarieven
Elk jaar verwerkt de AP grote aantallen klachten en informatieverzoeken.11 Deze activiteiten zijn een
belangrijk onderdeel van de taak van de AP, waarbij voor de klachten ook geldt dat deze vaak een
belangrijke bron van informatie zijn voor het toezicht. De enorme reikwijdte van het toezicht van de AP –
zowel naar actoren als naar verwerkingen – draagt ook bij aan het potentieel enorme aantal klachten. In de
praktijk betekent dit dat de AP haar beperkte capaciteit scherp moet prioriteren en dat het van groot
belang is dat de capaciteit ook besteed kan worden aan de belangrijkste kwesties. In dat verband is van
belang dat een kleine minderheid van de betrokkenen verantwoordelijk is voor een disproportioneel groot
aantal verzoeken. Het gaat dan vaak om kennelijk ongegronde en/of buitensporige verzoeken die vaak ook
onderling verband houden. De afhandeling van deze gevallen kost doorgaans onevenredig veel inspanning.
Deze inspanning gaat uiteraard ten koste van de schaarse capaciteit die beschikbaar is om betrokkenen te
helpen die eenmalig een kwestie aan de hand hebben waarbij zij hun recht proberen te krijgen.
De AVG bepaalt dat de taakuitoefening van de AP voor betrokkene (dat is degene om wens
persoonsgegevens het gaat) en voor functionarissen voor de gegevensbescherming kosteloos is.12
Daarvoor geldt echter een in dit verband belangrijke uitzondering; de AVG laat nadrukkelijk de ruimte
voor de AP als toezichthouder om een redelijke vergoeding op basis van administratiekosten in rekening te

10 Zie ook de brief van de AP van 6 januari 2020 via:

https://autoriteitpersoonsgegevens.nl/sites/default/files/atoms/files/brief_aan_insolad.pdf.
11 In 2019 namen 34.900 mensen en organisaties contact op met de AP voor informatie over de AVG of met
een privacyklacht. In ruim 27.800 gevallen (80%) was sprake van een privacyklacht. De overige 20% betrof
verzoeken om informatie. (https://autoriteitpersoonsgegevens.nl/sites/default/files/atoms/files/klachtenrapportage_ap_2019.pdf)
12 Artikel 57, derde lid, AVG.

10/14

Datum

11 november 2020

Ons kenmerk
z2020-08972

laten brengen - ook bij betrokkenen en fg’s - bij kennelijk ongegronde of buitensporige verzoeken.13 Indien
de AP in zijn hoedanigheid van gewone verwerkingsverantwoordelijke bij de uitvoering van de rechten van
betrokkenen geconfronteerd wordt met kennelijk ongegronde of buitensporige verzoeken kan zij - net als
elke ‘gewone’ verwerkingsverantwoordelijke - ook een beroep doen op de ruimte die de AVG laat om dan
een redelijke vergoeding in rekening te brengen.14 Een algemene grondslag in de UAVG voor een tarief
voor kennelijk ongegronde of buitensporige verzoeken kan mogelijk een nuttige drempel opwerpen voor
betrokkenen die relatief veel inzet van de AP vragen zonder dat de onderliggende problematiek om
optreden van de AP vraagt.15 Daarnaast lijkt het niet meer dan redelijk dat degenen die onevenredig veel
beslag leggen op capaciteit die eigenlijk niet voor hen is bedoeld, dat niet onbeperkt op kosten van de
belastingbetaler kunnen doen maar daarvoor een (niet hoger dan kostendekkende) rekening
gepresenteerd krijgen.
Staand regeringsbeleid is dat handhaving van wet- en regelgeving in beginsel uit de algemene middelen
wordt gefinancierd. De achtergrond hiervan is dat deze activiteiten in de regel plaatsvinden ten behoeve
van het algemeen belang. Een uitzondering is echter mogelijk indien ‘individuele (rechts-)personen of
groepen van (rechts-)personen op basis van specifieke onderscheidende criteria aanwijsbaar zijn die in
substantiële mate profijt hebben bij toezicht en handhaving door de overheid (het profijtbeginsel) of
indien individuele (rechts-)personen of groepen van (rechts-)personen de overheid aanwijsbaar
noodzaken tot meer dan regulier toezicht en handhaving (het «veroorzaker betaalt»-beginsel).’ 16 Het in
rekening brengen aan betrokkenen van kosten voor kennelijk ongegronde of buitensporige verzoeken
correspondeert met het nationale uitgangspunt dat doorberekening mogelijk is vanuit de gedachte ‘de
vervuiler betaalt’.
Desgewenst kan van de gelegenheid gebruik gemaakt worden om ook de ruimte die het profijtbeginsel
biedt te benutten. Uit oogpunt van onafhankelijkheid eist de AVG - in lijn met het nationale beleid - dat de
lidstaat moet zorgen dat de toezichthouder beschikt over de financiële middelen die nodig zijn voor
effectieve uitvoering van de taken.17 Dat betekent op zichzelf echter nog niet dat alle werkzaamheden van
de AP ook volledig gefinancierd moeten worden uit uitsluitend een rijksbijdrage, zelfs als concrete
verwerkingsverantwoordelijken profijt hebben van activiteiten van de AP. Behandeling van de volgende
aanvragen zouden zich vanwege het profijtbeginsel kunnen lenen voor tarifering:
- aanvragen om een vergunning (art. 33 UAVG);
- aanvragen om goedkeuring voor een instrument in het kader van internationale doorgifte (artt. 46 en 47
AVG);
- aanvragen om een voorafgaande raadpleging (art. 36 AVG);
- aanvragen om een accreditatie te krijgen om AVG-certificaten toe te kennen (art 43 AVG);
- aanvragen om goedkeuring van een gedragscode (art. 40 AVG).

13 Artikel 57, vierde lid, van de AVG.
14 Artikel 12, vijfde lid, onder a, van de AVG.
15 Artikel 104 Gw eist een wettelijke basis.
16 Ar. 5.56 van de Aanwijzingen voor de regelgeving (Kamerstukken II 2013/14 24036 nr. 407).
17 art 52, vierde lid, AVG.

11/14

Datum

11 november 2020

Ons kenmerk
z2020-08972

Aandachtspunt is dat het regeringsbeleid nog belangrijke voorwaarden stelt om te mogen doorberekenen.
Naar het oordeel van de AP is in deze context in elk geval relevant de voorwaarde dat de baten van
doorberekening moeten opwegen tegen de kosten.
De AP adviseert:
-in de UAVG een algemene (delegatie)grondslag op te nemen voor het in rekening kunnen brengen van
een tarief voor behandeling van kennelijk ongegronde of buitensporige verzoeken;
-desgewenst van deze gelegenheid ook gebruik te maken om dit te combineren met een voorziening om in
lijn met het profijtbeginsel bepaalde activiteiten door te kunnen berekenen.
9. Klachtrecht maatschappelijke organisaties
De AVG bevat de mogelijkheid om in het lidstatelijk recht te voorzien in de mogelijkheid voor – kort
gezegd – maatschappelijke organisaties om op eigen titel een klacht in te dienen indien de organisatie van
oordeel is dat de rechten van betrokkenen zijn geschonden.18 Hiervoor geldt een aantal voorwaarden; zo
mag van een winstoogmerk geen sprake zijn, moeten de statuten het openbare belang dienen en moet het
gaan om een organisatie die actief is op het gebied van de ‘bescherming van de rechten en vrijheden van de
betrokkene in verband met de bescherming van diens persoonsgegevens’.19 In de Memorie van toelichting
bij de UAVG is destijds aangegeven dat er geen behoefte bestond aan de ruimte die dit artikel laat voor
lidstatelijk recht.20
De AP merkt op dat bij behandeling van een klacht bleek dat er bij de betrokken maatschappelijke
organisatie – de Consumentenbond – wel behoefte bestaat aan de mogelijkheid om ter onderstreping van
de vele activiteiten die zij in het belang van de consument op het terrein van bescherming van
persoonsgegevens verricht op eigen titel een klacht in te kunnen dienen. Ook voor andere
maatschappelijke organisaties die actief zijn op een terrein waar regelmatig issues met betrekking tot
persoonsgegevens spelen kan het klachtrecht een nuttige aanvulling zijn op de bestaande mogelijkheden
om invulling te geven aan de belangenbehartiging. In een vorm waarbij dit klachtrecht beperkt wordt tot
erkende organisaties die ook daadwerkelijk invulling geven aan persoonsgegevensbescherming als deel
van hun belangenbehartiging, zoals de Consumentenbond, ziet de AP hierin ook wel meerwaarde. Van
dergelijke professionele maatschappelijke organisaties mag immers verwacht worden dat zij goed
onderbouwde klachten zullen indienen over kwesties die breder spelen dan bij een enkel individu.
De AP geeft in overweging te bezien of benutting van de ruimte die de AVG op dit punt biedt alsnog
wenselijk is.

18 Artikel 80, tweede lid, van de AVG.
19 Artikel 1:2, derde lid, van de Awb geeft organisaties al wel de mogelijkheid als belanghebbende te worden aangemerkt, maar deze

bepaling is strenger in de zin dat zij dan het belang van de bescherming van persoonsgegevens zowel krachtens hun doelstellingen als
blijkens feitelijke werkzaamheden moeten behartigen.
20 Kamerstukken II 2017/18, 34851 nr. 3, Implementatietabel

12/14

Datum

11 november 2020

Ons kenmerk
z2020-08972

10. Digitale nalatenschap
De AVG is niet van toepassing op gegevens van overleden personen. Lidstaten hebben daarom nog wel de
ruimte om hier regels over vast te stellen.21 Met enige regelmaat blijkt hieraan behoefte, bijvoorbeeld ter
bescherming tegen opnames bij een ernstig ongeluk met dodelijke afloop of bij onduidelijkheid over het lot
van een persoonlijke pagina/account van een inmiddels overleden persoon op sociale media.
Eerder is onderzoek en overleg aangekondigd waarvan de opbrengsten inmiddels beschikbaar zouden
moeten zijn.22 De AP merkt op dat indien het onderzoek aanleiding geeft tot aanpassingen in de wetgeving
de uitkomst van de evaluatie daarvoor niet zou moeten worden afgewacht.
De AP adviseert zo mogelijk bij deze gelegenheid voorzieningen te treffen.
11. Beperken van de uitzondering meldplicht datalekken voor financiële ondernemingen
(artikel 42 UAVG)
Artikel 42 UAVG beoogt een zogenoemde ‘bankrun’ te voorkomen. De ruime reikwijdte van het begrip
‘‘financiële onderneming’’ uit artikel 42 UAVG brengt echter met zich dat daar een categorie financiële
ondernemingen onder valt waarvoor dit niet een risico is zoals pensioenfondsen en verzekeraars. Klanten
van deze financiële ondernemingen worden nu echter ten onrechte niet op de hoogte gebracht van een
datalek dat waarschijnlijk een hoog risico inhoudt voor hun rechten en vrijheden.
De AP adviseert de uitzondering van artikel 42 UAVG te beperken tot banken.
12. Evaluatie (artikel 50 UAVG)
Zoals hiervoor uiteengezet is voorliggend wetsvoorstel niet de uitkomst van de wettelijk verplichte
evaluatie, maar van een op verzoek van de Kamer onmiddellijk in gang gezette inventarisatie van eerste
ervaringen. Op grond van artikel 50 van de huidige UAVG moet de minister nu op relatief korte termijn voor 25 mei 2021 - een evaluatie aanbieden. Gelet op de ervaringen die al verwerkt zijn in dit wetsvoorstel
en de korte periode (drie jaar) waarin tot nu toe ervaring met de UAVG is opgedaan is de AP van oordeel
het zinvol is om de eerste evaluatie enkele jaren meer te laten beslaan, bijvoorbeeld vijf. Voortvarende
afronding van de behandeling van dit wetsvoorstel is mogelijk ook gediend met het voorkomen van
samenloop met de evaluatie.
De AP adviseert de evaluatiebepaling in artikel 50 aan te passen.
13. Strafrechtelijke gegevens
Ter voortzetting van de praktijk onder de Wbp begrijpt de UAVG onder ‘persoonsgegevens van
strafrechtelijke aard’ ook persoonsgegevens betreffende een door de rechter opgelegd verbod naar
aanleiding van onrechtmatig of hinderlijk gedrag. Het gaat hier om een nationale verruiming omdat er
geen verband hoeft te zijn tussen het door een civiele rechter opgelegde contactverbod en een
strafrechtelijke veroordeling of strafbare feiten in de zin van artikel 10 AVG. Aanname was destijds dat de
21 Overweging 27 uit de AVG.
22 Kamerstukken II 2019/20, 30696 nr. 46.

13/14

Datum

11 november 2020

Ons kenmerk
z2020-08972

verordening deze ruimte biedt. In een recente uitspraak heeft het Hof Den Haag vastgesteld dat het begrip
persoonsgegeven betreffende strafrechtelijke veroordelingen en strafbare feiten in de zin van artikel 10
AVG een Unierechtelijk begrip is dat autonoom moet worden uitgelegd.23 De AVG geeft de lidstaten dus
niet de mogelijkheid een eigen, ruimere invulling te geven aan dat begrip.
De AP adviseert artikel 1 in overeenstemming te brengen met deze uitspraak.

Openbaarmaking
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.
Hoogachtend,
Autoriteit Persoonsgegevens,

drs. C. E. Mur
Bestuurslid

23 ECLI:NL:GHDHA:2019:3539.

14/14