Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Staatssecretaris van Volksgezondheid, Welzijn en Sport 
De heer drs. P. Blokhuis 
Postbus 20350 
2500 EJ Den Haag 

 

 

 

 

Datum 
22 december 2021 
 
 

Ons kenmerk 
z2021-17479 
 
Contactpersoon 
 
070 8888 500 
 

Uw brief van 
30 november 2021 
 
Uw kenmerk 
3291419-1021009-S 

 
Onderwerp 
Advies over het concept voor de Wet Beoordelingscommissie dopingzaken 
 

 

 

 

Geachte heer Blokhuis, 
 
Bij brief van 30 november 2021 is de Autoriteit Persoonsgegevens (AP) op grond van het bepaalde in 
artikel 36, vierde lid, van de Algemene verordening gegevensbescherming (AVG), geraadpleegd over het 
concept voor de wijziging van de Wet uitvoering antidopingbeleid houdende instelling van de 
Beoordelingscommissie dopingzaken (Wet Beoordelingscommissie dopingzaken) (hierna: het concept). 
 
De nieuw op te richten Beoordelingscommissie dopingzaken (hierna: de Beoordelingscommissie) wordt 
aangemerkt als een gerecht met rechterlijke taken. De AP heeft op dit punt bezwaar tegen het concept en 
adviseert de procedure niet voort te zetten, tenzij het bezwaar is weggenomen. 
 
Strekking van het concept  
 
In Nederland is het antidopingbeleid een gezamenlijke verantwoordelijkheid van het Ministerie van 
Volksgezondheid, Welzijn en Sport (VWS), de Dopingautoriteit, NOC*NSF en de sportbonden. Het 
antidopingbeleid is sterk internationaal georiënteerd. De Wereld Anti-Doping Code (WAD-code) is voor 
het antidopingbeleid bepalend. 
 
De Wet uitvoering antidopingbeleid (Wuab) belegt verschillende taken ter bestrijding van doping bij de 
Dopingautoriteit. De Dopingautoriteit is in Nederland de antidopingorganisatie als bedoeld in de 
WAD-code die met de afhandeling van dopingcontrole- en onderzoeksresultaten is belast. 
 

  

 

1 

 

 

Datum 
22 december 2021 

Ons kenmerk 
z2021-17479 

 
Op 1 januari 2021 is een herziene versie van de WAD-code in werking getreden.1 Deze is in de Nederlandse 
sport geïmplementeerd. Het Wereld Anti-Doping Agentschap (WADA) is naar aanleiding van de toetsing 
van het Nationaal Dopingreglement tot het oordeel gekomen dat de Nederlandse situatie op één punt niet 
volledig voldoet aan de herziene WAD-code. Dit punt betreft de uitvoering van de eis uit de WAD-code2 
dat appellabele beslissingen en besluiten, beoordeeld moeten worden door een commissie die 
institutioneel en operationeel onafhankelijk is van de antidopingorganisatie die met de afhandeling van 
dopingcontrole- en onderzoeksresultaten is belast. Een aantal van deze beslissingen is bij de 
Dopingautoriteit belegd. De Bezwaarcommissie Nationaal Dopingreglement (BND) beoordeelt deze 
beslissingen van de Dopingautoriteit. WADA is van oordeel is dat de BND niet institutioneel 
onafhankelijk is in de zin van de WAD-code, omdat zij is ingesteld door de Dopingautoriteit.  
 
Het concept voorziet in de instelling van de Beoordelingscommissie als publiekrechtelijk zelfstandig 
bestuursorgaan (zbo), dat belast wordt met de taak om appellabele beslissingen en besluiten van de 
Dopingautoriteit op verzoek te beoordelen. Ook wordt geregeld dat tegen bepaalde beslissingen3 van de 
Dopingautoriteit die als besluit kunnen worden gezien in de zin van de Algemene wet bestuursrecht 
(Awb), geen bezwaar en beroep als bedoeld in de Awb openstaat.  
 
Advies  
 
Aanmerken Beoordelingscommissie als gerecht 
Volgens de toelichting moet de Beoordelingscommissie worden gezien als een gerecht in de zin van de 
AVG, omdat de Beoordelingscommissie (duurzaam) wordt belast (en krijgt daarmee ook de 
rechtsbevoegdheid) om bepaalde beslissingen van de Dopingautoriteit te beoordelen.4 Op grond van 
artikel 55, derde lid, van de AVG is de AP niet bevoegd toe te zien op verwerkingen door gerechten bij de 
uitoefening van hun rechterlijke taken. Daarnaast beroept de toelichting zich op artikel 9, tweede lid, 
onder f, van de AVG, dat inhoudt dat het verwerkingsverbod op bijzondere persoonsgegevens niet van 
toepassing is wanneer de verwerking noodzakelijk is voor de instelling, uitoefening of onderbouwing van 
een rechtsvordering of wanneer gerechten handelen in het kader van hun rechtsbevoegdheid.5 Ook kan de 
Beoordelingscommissie volgens de toelichting bepaalde AVG-verplichtingen en –rechten buiten 
toepassing laten voor zover zulks noodzakelijk en evenredig is ter waarborging van de bescherming van de 
onafhankelijkheid van de rechter en gerechtelijke procedures.6 
 
Voor de toepasselijkheid ervan, vereist artikel 55, derde lid, van de AVG dat er sprake is van een gerecht én 
van de uitoefening van rechterlijke taken.7 Het op verzoek beoordelen van beslissingen en besluiten van de 

                                                                        
1 Stcrt. 2020, 58986. 
2 En de daaronder hangende International standard for results management. 
3 Het gaat hier om beslissingen die de Dopingautoriteit neemt ter uitvoering van de taken bedoeld in artikel 5, eerste lid, onder a, b en 
c van de Wuab. Deze taken zijn: a) het bestrijden van doping in de sport, b) het uitvoeren van het dopingcontroleproces, en c) het 
verzamelen en onderzoeken van informatie over mogelijke overtredingen van een dopingreglement. 
4 Memorie van toelichting, p. 20. 
5 Memorie van toelichting, p. 20. 
6 Artikel 41, eerste lid, onder f, van de UAVG j˚ artikel 23, eerste lid, onder f, van de AVG. Zie memorie van toelichting, p. 10-11. 
7 Zie ook de conclusie van A-G Bobek van 6 oktober 2021 in zaak C-245/20, punt 75. 

 

 

2/6 

 

 

Datum 
22 december 2021 

Ons kenmerk 
z2021-17479 

 
Dopingautoriteit door de Beoordelingscommissie8, waaraan partijen gebonden zijn9, zou in voorkomende 
gevallen kunnen worden aangemerkt als een rechterlijke taak. 
 
Artikel 55, derde lid, van de AVG is echter beperkt tot uitvoering van dergelijke taken door ‘gerechten’ en 
geldt niet in zijn algemeenheid voor ‘instanties’. Een instantie kan dus rechterlijke taken uitoefenen zonder 
ook een ‘gerecht’ te zijn. Een gerecht is een entiteit die deel uitmaakt van de rechterlijke organisatie en als 
zodanig erkend is.10 De Grondwet erkent de rechterlijke macht en gerechten die niet tot de rechterlijke 
macht behoren. Geschillen die uit burgerlijke rechtsbetrekkingen zijn ontstaan mogen op basis van de 
Grondwet alleen worden beslecht door de rechterlijke macht.11 Voor zover de beslissingen en besluiten van 
de Dopingautoriteit betrekking hebben op burgerlijke rechtsbetrekkingen, is het opdragen van de 
beslechting van geschillen daarover aan een niet tot de rechterlijke macht behorende instantie, zoals de 
Beoordelingscommissie, dus niet mogelijk. 
 
Voor zover er sprake is van geschillen die niet uit burgerlijke rechtsbetrekkingen zijn ontstaan, geldt dat uit 
het concept niet volgt dat door instelling van de Beoordelingscommissie een nieuw gerecht in het leven 
wordt geroepen. Het concept positioneert de Beoordelingscommissie immers juist nadrukkelijk als een 
bestuursorgaan, namelijk een zbo, waarop ook de Kaderwet zbo van toepassing is. Ook uit artikel 1:1, 
tweede lid, onder c, van de Awb volgt dat de hoedanigheid van bestuursorgaan niet verenigbaar is met die 
van onafhankelijk, bij de wet ingesteld orgaan dat met rechtspraak is belast.  
 
Bovendien moet, om van een gerecht te kunnen spreken, de betreffende instantie volledig onafhankelijk 
zijn. Dit veronderstelt met name dat de instantie haar rechtsprekende taken volledig autonoom uitoefent, 
zonder enig hiërarchisch verband en zonder aan wie dan ook ondergeschikt te zijn of van waar dan ook 
bevelen of instructies te ontvangen, en aldus beschermd is tegen tussenkomsten of druk van buitenaf die 
de onafhankelijkheid van de oordeelsvorming van haar leden in aan hen voorgelegde geschillen in gevaar 
zouden kunnen brengen.12 Het concept lijkt deze mate van onafhankelijkheid niet te waarborgen. Zo krijgt 
de Minister van VWS een toezichthoudende rol13 en de bevoegdheid om de voorzitter van de 
Beoordelingscommissie te kunnen schorsen of ontslaan14. Dit is volgens de AP ook in lijn met de 
WAD-code, die ook niet vraagt om de mate van onafhankelijkheid zoals die voor rechters vereist is. De 
WAD-code vereist slechts onafhankelijkheid ten opzichte van de Dopoingautoriteit door te bepalen dat beroep 
moet kunnen worden ingesteld bij een beroepsinstantie, waarbij de hoorcommissie institutioneel 
onafhankelijk moet zijn van de Dopingautoriteit.15 Zo bezien is de voorgestelde beoordeling door de 

                                                                        
8 Artikel 16, eerste lid, van het concept. 
9 Artikel 39, van het concept. 
10 Conclusie van A-G Bobek van 27 oktober 2016, in zaak C-551/15, punt 85, en van 6 oktober 2021 in zaak C-245/20, punt 73.  
11 Artikel 112 van de Grondwet. 
12 HvJ EU 27 februari 2018, Associação Sindical dos Juízes Portugueses, zaak C-64/16, ECLI:EU:C:2018:117, punt 44. Dit is nu juist ook de 
reden dat de AP niet bevoegd is om toe te zien op de verwerking van persoonsgegevens door gerechten in het kader van hun 
gerechtelijke taken. Zie overweging 20 van de AVG 
13 Memorie van toelichting, p. 31. 
14 Memorie van toelichting, p. 9. Zie ook HvJ EU 27 februari 2018, Associação Sindical dos Juízes Portugueses, zaak C-64/16, 
ECLI:EU:C:2018:117, punt 45, waar is overwogen dat het begrip onafhankelijkheid mede betekent dat de leden van de betrokken 
instantie onafzetbaar zijn. 
15 Artikel 13.2.2 van de WAD-code. 

 

 

3/6 

 

 

Datum 
22 december 2021 

Ons kenmerk 
z2021-17479 

 
Beoordelingscommissie (feitelijk) te typeren als administratief beroep, nu er een wettelijke bevoegdheid 
wordt gecreëerd om een voorziening tegen een beslissing te vragen bij een ander bestuursorgaan dan 
hetwelk de beslissing heeft genomen.16 
 
Gelet op het bovenstaande, kan de Beoordelingscommissie niet worden aangemerkt als een gerecht en is 
aanmerking als zodanig ook niet nodig of wenselijk. 
 
De AP adviseert om de wettekst en de toelichting hiermee in overeenstemming te brengen, waaronder de 
overwegingen betreffende de toezichtsbevoegdheid van de AP, de uitzondering op het verwekingsverbod 
op bijzondere persoonsgegevens en het buiten toepassing laten van bepaalde AVG-verplichtingen 
en -rechten.  
 
Explicitering bijzondere en/of strafrechtelijke aard persoonsgegevens 
De toelichting geeft aan dat er niet voor gekozen is in het concept nader te expliciteren dat de 
Beoordelingscommissie (bijzondere en strafrechtelijke) persoonsgegevens mag verwerken.17 Dit zou, 
aldus de toelichting, in lijn zijn met het advies dat de AP eerder gaf bij het wetsvoorstel Verzamelwet 
gegevensbescherming.18 Uit de weergave van dat advies in de toelichting maakt de AP op dat haar eerdere 
advies op het punt van de reikwijdte ervan mogelijk aanleiding geeft tot misverstand. De AP ziet hierin 
aanleiding haar standpunt wat uitgebreider toe te lichten.  
 
De AP stelde in het eerdere advies voorop dat uit de AVG af te leiden is dat waar niet alleen gewone 
persoonsgegevens maar (ook) gegevens van bijzondere en/of strafrechtelijke aard worden verwerkt op een 
wettelijke grondslag, de wetgever in formele zin de noodzaak van verwerking van juist ook 
persoonsgegevens met dit bijzondere, extra gevoelige karakter voor het betrokken doel zorgvuldig moet 
hebben afgewogen. Het is dus van groot belang, zo werd in dat advies gesteld, dat de wetgever in 
wetsteksten en toelichtingen uitsluitsel geeft over de aard van de verwerkingen waartoe hij een 
rechtsgrond biedt en de gerechtvaardigdheid hiervan verantwoordt. Waar uit de wettelijke bepalingen zelf 
in context bezien niet als vanzelfsprekend volgt dat ook beoogd is verwerking van bijzondere 
persoonsgegevens of gegevens van strafrechtelijke aard mogelijk te maken, ligt het in de rede dat te 
verduidelijken door een expliciete bepaling op te nemen, zo stelt dat advies. De AP keerde zich daarbij 
vooral tegen de variant waarbij in algemene bewoordingen verwerking van deze categorieën gegevens 
werd gesanctioneerd bij wijze van algemeen vangnet. Aangegeven werd dat de AP juist een zorgvuldige 
materiële benadering voorstaat, waarbij telkens nauwkeurig in kaart wordt gebracht welke 
persoonsgegevens van bijzondere of strafrechtelijke aard aan de orde zouden kunnen zijn en waarbij zoveel 
mogelijk op maat de nodige wettelijke voorzieningen worden getroffen.  
 
Anders dan de toelichting suggereert is het uitgangspunt niet dat ‘opnemen van een expliciete bepaling 
beperkt moet blijven tot de gevallen waarin dit redelijkerwijs nodig is om onduidelijkheid te voorkomen’. 
Heldere duiding van de soort gegevens die verwerkt mogen gaan worden staat voorop. De vraag is slechts 

                                                                        
16 Artikel 1:5, tweede lid, van de Awb. 
17 Paragraaf 8.6.2. 
18 Autoriteit Persoonsgegevens, 11 november 2020, kenmerk: z2020-08972. 

 

 

4/6 

 

 

Datum 
22 december 2021 

Ons kenmerk 
z2021-17479 

 
of ook de bijzondere en/of strafrechtelijke aard van die gegevens in alle gevallen in de wetstekst zelf als 
zodanig expliciete vermelding behoeft. De AP is niet van oordeel dat dat altijd noodzakelijk is. Indien uit 
de wetstekst al evident is dat het in een bepaald geval wel moet gaan om verwerking van gegevens van 
bijzondere en/of strafrechtelijke aard, kan een expliciete bepaling in de wet zelf dát het om dergelijke 
gegevens gaat achterwege blijven. Voor de toelichting geldt dit uiteraard niet, aangezien gemotiveerd zal 
moeten worden dat een uitzonderingsgrond op het beginselverbod op verwerking van bijzondere 
persoonsgegevens aan de orde is en waarom dat zo is. Voor strafrechtelijke gegevens geldt hetzelfde nu 
een adequate toelichting zonder behandeling van de strafrechtelijke aard van de gegevens in het licht van 
artikel 10 van de AVG niet goed denkbaar is.  
 
Indien de wet bijvoorbeeld bepaalt dat Nederlanderschap kan worden ingetrokken naar aanleiding van 
een veroordelend vonnis voor bepaalde misdrijven, is het niet nodig om daar in de wetstekst aan toe te 
voegen dat in dat verband gegevens van strafrechtelijke aard mogen worden verwerkt.19 Het is immers 
evident dat een veroordelend vonnis een gegeven van strafrechtelijke aard is en dat daarvan 
kennisgenomen zal moeten worden om het Nederlanderschap in te kunnen trekken.20 Het heeft dan naar 
het oordeel van de AP geen toegevoegde waarde daar een bepaling aan toe te voegen met de strekking dat 
sprake is van verwerking van strafrechtelijke gegevens. Mogelijk leidt dit echter wel tot onnodige 
verwarring over de vraag wat rechtens is in gevallen die eveneens evident zijn, maar waarin een dergelijke 
bepaling ontbreekt.  
In eerder genoemd advies bij de Verzamelwet UAVG ging het om de bevoegdheid tot het verwerken van 
strafrechtelijke gegevens bij gelegenheid van (onder andere) het doen van aangifte. Indien een dergelijke 
bepaling nodig zou zijn, moet de conclusie ook zijn dat de praktijk van het doen van aangifte zonder een 
dergelijke bepaling tot op heden onrechtmatig was. De AP acht een dergelijke conclusie niet juist en ook 
niet zinvol.  
Waar het Burgerlijk Wetboek de hulpverlener verplicht om in een dossier aantekening te houden van de 
gegevens omtrent de gezondheid van de patiënt, is ook zonder wettelijke bepaling evident dat sprake is 
van verwerking van bijzondere persoonsgegevens.21  
Bij onderzoek naar de (vermoedelijke) oorzaak van individuele of categorieën voorvallen door de 
Onderzoeksraad voor veiligheid is aannemelijk dat in bepaalde gevallen in een bepaalde mate verwerking 
van strafrechtelijke of bijzondere aard noodzakelijk kan zijn. Daarmee is echter nog niet evident dat de 
wetgever beoogd heeft en afgewogen heeft dat de Onderzoeksraad een taak heeft die die verwerkingen 
rechtvaardigt en in welke mate dat in welke gevallen is toegestaan. Een expliciete en zo nodig meer 
algemeen geformuleerde voorziening kan dan nodig en aanvaardbaar zijn.22 Een delegatiegrondslag 
waarbij voorzienbaar is dat deze mede zal moeten worden benut om (deels, ook) verwerking van 
strafrechtelijke of bijzondere persoonsgegevens mogelijk te maken zou dit eveneens expliciet moeten 
vermelden, tenzij dit evident uit de overige bewoordingen al volgt. Anders is immers niet gewaarborgd dat 

                                                                        
19 Artikel 14, tweede lid, van de Rijkswet op het Nederlanderschap. 
20 Advies van de AP van 3 maart 2021 met kenmerk z2021 -21192 bij het conceptwetsvoorstel permanentmaking bevoegdheid 
intrekking Nederlanderschap in het belang van de nationale veiligheid. 
21 Artikel 434 van Boek 7 van het Burgerlijk Wetboek. 
22 Artikel 3 en artikel 5b van de Rijkswet Onderzoeksraad voor Veiligheid. 

 

 

5/6 

 

 

Datum 
22 december 2021 

Ons kenmerk 
z2021-17479 

 
de wetgever specifiek deze inbreuk in het licht van artikel 9 en/of 10 van de AVG heeft gewogen en (de 
mogelijkheid van) nadere invulling op lager niveau noodzakelijk heeft geacht.  
 
Toegespitst op voorliggend concept is de AP van oordeel dat in algemene zin wel aannemelijk is dat bij de 
taakuitvoering de Beoordelingscommissie in bepaalde mate verwerking van bepaalde gegevens van 
bijzondere of strafrechtelijke aard aan de orde zal zijn en dat dit ook wel is toegelicht. Daarmee is echter 
nog niet zonneklaar uit de wetstekst op te maken dat en zo ja in welke mate en waarvoor gegevens van 
bijzondere of strafrechtelijke aard mogen worden verwerkt. Aannemelijk is dat dit wel met voldoende 
zekerheid uit de bestaande praktijk van deze beoordelingen is af te leiden. Concrete duiding daarvan op 
wetsniveau of eventueel in gedelegeerde regelgeving zou dan ook geen bijzondere problemen op hoeven te 
leveren.  
 
De AP adviseert in de wetstekst te duiden welke gegevens de Beoordelingscommissie verwerkt en daarbij 
zo nodig te expliciteren dat het gegevens van bijzondere of strafrechtelijke aard betreft. 
 
Openbaarmaking van het advies  
 
De AP is voornemens dit advies niet eerder dan na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
Hoogachtend,  
Autoriteit Persoonsgegevens,  
 
 
 
Monique  Verdier 
Vicevoorzitter 
 

 

 

6/6