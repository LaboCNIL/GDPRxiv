Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
Minister van Justitie en Veiligheid
mr. F.B.J. Grapperhaus
Postbus 20301
2500 EH DEN HAAG

7 maart 2019

Ons kenmerk

Uw brief van

Contactpersoon

Uw kenmerk

z2018-30557

21 december 2018

2456984

070 8888 500

Onderwerp

Advies conceptwetsvoorstel transparantie maatschappelijke organisaties

Geachte heer Grapperhaus,
Bij brief van 21 december 2018 is de Autoriteit Persoonsgegevens (AP) op grond van het bepaalde in artikel
36, vierde lid, van de Algemene verordening gegevensbescherming (AVG) geraadpleegd over het
conceptwetsvoorstel houdende regels voor het openbaar maken van grote donaties ontvangen door
maatschappelijke organisaties en tot wijziging van het Burgerlijk Wetboek (BW) in verband met het
openbaar maken van de balans en de staat van baten en lasten door stichtingen (hierna: het concept). De
wetgever komt afwegingsvrijheid toe bij de vraag of nieuwe wetgeving voor een bepaalde doelstelling van
algemeen belang aangewezen is. Dat ligt anders bij de vraag of, gegeven die doelstelling, de verwerking van
persoonsgegevens ook noodzakelijk is in de zin van de AVG. Daarbij gaat het in beginsel om een objectieve
toets aan een unierechtelijk begrip dat zowel subsidiariteit als proportionaliteit omvat en waarvoor een op
dit punt overtuigende verantwoording in de memorie van toelichting een vereiste is. De AP heeft op dit
punt ernstig bezwaar tegen het concept en adviseert de procedure niet voort te zetten tenzij dit bezwaar is
weggenomen.

Strekking van het concept
Het kabinet wil voorkomen dat de financiering van maatschappelijke organisaties gepaard gaat met
onwenselijke beïnvloeding en misbruik van de vrijheden die hier in Nederland gelden. Daartoe is in het
regeerakkoord opgenomen dat moet worden voorkomen dat vanuit het buitenland via geldstromen naar
politieke, maatschappelijke en religieuze organisaties onwenselijke invloed wordt gekocht en dat deze
geldstromen daartoe meer transparant worden gemaakt. De voorgestelde regels voor het openbaar maken
van grote donaties zien op het vergroten van de transparantie van geldstromen naar maatschappelijke

1

7 maart 2019

Ons kenmerk
z2018-30557

organisaties, waaronder ook religieuze en levensbeschouwelijke organisaties worden verstaan.
Maatschappelijke organisaties kunnen allerlei rechtsvormen hebben, doch hebben doorgaans de
rechtsvorm van een stichting, vereniging of kerkgenootschap. Maatschappelijke organisaties worden
verplicht om een overzicht openbaar te maken van de grote donaties die zij hebben ontvangen. Bepaalde
categorieën maatschappelijke organisaties die minder kwetsbaar worden geacht voor onwenselijke
beïnvloeding kunnen bij algemene maatregel van bestuur worden vrijgesteld van de
openbaarmakingsverplichting.
Het concept bevat tevens een wijziging van het Burgerlijk Wetboek. Naast de inzage in donaties van
maatschappelijke organisaties wenst het kabinet de transparantie bij stichtingen verder te vergroten om
misbruik van financieel-economische aard tegen te gaan. Op grond van het BW zijn stichtingen reeds
verplicht om een balans en staat van baten en lasten op te stellen. Het concept stelt voor het BW te
wijzigen waardoor stichtingen verplicht worden om deze interne financiële stukken openbaar te maken.
Ook hier biedt het concept de mogelijkheid om bepaalde categorieën stichtingen bij algemene maatregel
van bestuur vrij te stellen van de openbaarmakingsverplichting.

Advies
Publicatieplicht donatieoverzicht
De voorgestelde wijzigingen ten aanzien van de publicatieplicht van het donatieoverzicht hebben, aldus de
memorie van toelichting, tot doel het voorkomen dat vanuit het buitenland via geldstromen naar politieke,
maatschappelijke en religieuze organisaties onwenselijke invloed wordt gekocht en dat de financiering van
maatschappelijke organisaties gepaard gaat met onwenselijke beïnvloeding en misbruik van de vrijheden
die hier in Nederland gelden. In het kader van de aanpak van onwenselijk gedrag is de zogenoemde driesporen-aanpak ontwikkeld. Zo kan, aldus de memorie van toelichting, het handelingsperspectief van
gemeenten door de transparantieverplichting worden versterkt wanneer zij zien dat er onwenselijke
gedragingen plaatsvinden en daarover het gesprek willen aangaan met een maatschappelijke organisatie.
Ook wanneer er geen donaties openbaar zijn gemaakt, kan de transparantieverplichting aanleiding geven
om het gesprek aan te gaan. Bij een vermoeden van of een risico op onwenselijke beïnvloeding, kan de
gemeente vragen of er donaties openbaar hadden moeten worden gemaakt nu daartoe een wettelijke
verplichting bestaat. Ook bij onderzoek of er sprake is van strafbare gedragingen of gedrag dat strijdig is
met de openbare orde kan de transparantieverplichting mogelijk een rol vervullen. Zo kunnen bijvoorbeeld
vormen van financieel-economische criminaliteit eerder worden onderkend. Indien er aanwijzingen zijn
dat er strafbare feiten worden gepleegd, kan de informatie over donaties door het Openbaar Ministerie
(OM) worden onderzocht op aanknopingspunten voor strafrechtelijk onderzoek, aldus de memorie van
toelichting.
Het bekendmaken van naam en woonplaats van donateurs, zo wordt ook in de memorie van toelichting
onderkend 1, raakt aan de privacy van die donateurs. De AP onderkent dat het maatschappelijk belang dat
1 Memorie van toelichting, p. 6;

2/5

7 maart 2019

Ons kenmerk
z2018-30557

gemoeid is met het tegengaan van het onwenselijke beïnvloeding, de opsporing en vervolging van
strafbare gedragingen of gedrag dat strijdig is met de openbare orde en vormen van financieel economische criminaliteit, inbreuken op het recht op bescherming van de persoonlijke levenssfeer zouden
kunnen rechtvaardigen. Dat neemt evenwel niet weg dat steeds een zorgvuldige afweging van de aard en
omvang van de in dit kader noodzakelijke gegevensverwerking en daarmee samenhangende inbreuken zal
moeten plaatsvinden en dat dit ook inzichtelijk moet worden gemaakt. De memorie van toelichting schiet
op die punten ernstig te kort, met name ten aanzien de noodzaak van de voorgestelde maatregelen in
relatie tot het bereiken van het doel. De enkele overweging in de memorie van toelichting: “De verplichting
heeft tot doel (…), omdat is gebleken dat zij (maatschappelijke organisaties, toevoeging AP) kwetsbaar zijn voor
beïnvloeding leidend tot onwenselijk gedrag”2, biedt in ieder geval onvoldoende rechtvaardiging voor een zo
grootschalige inbreuk als wordt voorgesteld in het concept. Ook het feit dat niet op voorhand zou zijn in te
schatten hoeveel maatschappelijke organisaties in een jaar donaties hebben ontvangen van €15.000 of
meer van een donateur3 getuigt niet van een gedegen onderzoek naar de noodzaak van de voorgestelde
maatregelen.
Het ontbreken van dergelijke beschouwingen wekt de indruk dat het accent vooral ligt op het ter
beschikking krijgen en houden van zoveel mogelijk informatie, zonder dat de grootschaligheid en de
impact op de persoonlijke levenssfeer van betrokkenen voldoende heeft meegewogen. Het concept heeft
daarbij een nog grotere reikwijdte dan het regeerakkoord al voorstaat: namen en woonplaatsen van alle
donateurs vanaf het grensbedrag van€15.000 dienen in het donatieoverzicht te worden opgenomen, niet
alleen van buitenlandse donateurs. Wat de reden daarvan is, komt niet uit de memorie van toelichting naar
voren.
Daarmee wordt een onvolledig beeld gegeven van de aard en achtergrond van de gegevensverwerking en
daarmee van de noodzaak van een zo ingrijpende maatregel op een zo grote schaal, te meer nu een en
ander ook de donateurs van alle ‘bonafide’ maatschappelijke organisaties raakt. De AP is dan ook van
oordeel dat onderbouwd moet worden waarom de voorgestelde maatregelen in het concept ten aanzien
van de gegevensverwerking - in deze omvang en op deze schaal - noodzakelijk zijn voor de regulering van
de transparantie van de maatschappelijke organisaties en dat de voorgestelde maatregelen criminele
doeleinden ook daadwerkelijk kunnen tegengaan.
De AP zet daarbij grote vraagtekens bij de effectiviteit van de voorgestelde maatregelen. De AP acht het
onwaarschijnlijk dat niet - bonafide donateurs na inwerkingtreding van de wet nog in persoon donaties
zullen doen, maar schat in dat zij gebruik zullen gaan maken van een stroman.
De AP wijst er tenslotte op dat voor zover bijzondere persoonsgegevens worden verwerkt, verwerking van
die gegevens verboden is, tenzij sprake is van een in de artikelen 9 van de AVG genoemde uitzonderingen,
en dat dat moet worden gemotiveerd.

2 Memorie van toelichting, p. 5;
3 Memorie van toelichting, p. 9;

3/5

7 maart 2019

Ons kenmerk
z2018-30557

Gelet op de overweging in de memorie van toelichting dat de verwerking van genoemde gegevens
noodzakelijk zou zijn om redenen van zwaarwegend algemeen belang4, is kennelijk toepassing gegevens
aan de in artikel 9, tweede lid, onder g, van de AVG neergelegde uitzondering op het verbod van de
verwerking van bijzondere persoonsgegevens. Uit hetgeen hiervoor is overwogen ten aanzien van de
noodzaak van het concept volgt automatisch dat ook een beroep op de uitzonderingsgrond “zwaarwegend
algemeen belang” niet is aangetoond.
Openbaarmaking balans en staat van baten en lasten stichtingen
Voor zover de verwerking van persoonsgegevens ten aanzien van dit onderdeel van het concept aan de
orde is, merkt de AP het volgende op.
Zoals de memorie van toelichting ook aangeeft5 sluit het concept aan bij het voorontwerp publicatieplicht
stichtingen. In dat voorontwerp werden stichtingen verplicht om ontvangen donaties op te ne men in de
staat van baten en lasten en moesten deze openbaar gemaakt worden. Het voorontwerp is, zo blijkt uit
onderzoek6 , niet ter advisering aan de Raad van State aangeboden met name vanwege het ontbreken van
het kunnen aantonen van de noodzaak. In het concept worden stichtingen wettelijk verplicht om jaarlijks
hun balans en staat van baten en lasten openbaar te maken. Het doel van het concept is misbruik van
stichtingen voor belasting- en faillissementsfraude, witwassen of terrorismefinanciering tegen te gaan.
Ook op dit onderdeel van het concept is de noodzaak onvoldoende onderbouwd.
De openbaarmakingsplicht blijft beperkt tot stichtingen en dan specifiek tot stichtingen die niet al uit
anderen hoofde tot openbaarmaking van een jaarrekening of andere financiële informatie verplicht zijn,
zoals commerciële stichtingen (stichtingen met een bepaalde omzet), bepaalde zorginstellingen en
pensioenfondsen. Waarom een openbaarmakingsplicht voor stichtingen nodig is en waarom juist niet ook
voor andere niet-deponeringsplichtige rechtsvormen, zoals verenigingen en personenvennootschappen,
blijkt niet uit de memorie van toelichting bij het concept. De memorie van toelichting geeft slechts in
algemene zin aan dat misbruik van financieel-economische aard moet worden tegengegaan.
De omvang van misbruik door en via stichtingen dat aanleiding geeft tot de openbaarmakingsplicht komt
niet in het concept aan de orde. Ook komt uit de memorie van toelichting niet naar voren waarin het
concept in positieve zin afwijkt van het voorontwerp dat vanwege het ontbreken van het kunnen aantonen
van de noodzaak niet aan de Raad van State ter advisering is aangeboden. De AP adviseert hieraan in de
memorie van toelichting aandacht te besteden.
De stichtingen waarop het concept het oog heeft, zijn bovendien niet onderworpen aan
accountantscontrole; de openbaar te maken balans en staat van baten en lasten is daarmee niet
op juistheid en/of volledigheid gecontroleerd. De AP acht onwaarschijnlijk dat stichtingen die

4

Memorie van toelichting, p. 7;

5 Memorie van toelichting, p. 9.

De AP is overigens niet geconsulteerd ten aanzien van dit voorontwerp;

6 Kamerstukken II, 2017/18, 29614, nr. 71, p. 4.

4/5

7 maart 2019

Ons kenmerk
z2018-30557

criminele activiteiten ontplooien daarvan verslag doen. Daarmee rijst de vraag of de
openbaarmakingsplicht de opsporingsdiensten wel daadwerkelijk zal ondersteunen bij de opsporing van
criminele activiteiten door of via een stichting .

Openbaarmaking van het advies
De AP is voornemens dit advies na vier weken geanonimiseerd openbaar te maken op haar website
www.autoriteitpersoonsgegevens.nl. Behoudens tegenbericht gaat de AP ervan uit dat hiertegen geen
bezwaar bestaat.

Autoriteit Persoonsgegevens,

mr. A. Wolfsen
Voorzitter

5/5