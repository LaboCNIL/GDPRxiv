De Minister van Financiën 
Postbus 20201 
2500 EE Den Haag 

 

 

 

Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 

 

Uw brief van 
23 maart 2022 
 
Uw kenmerk 
2022-0000056458 

Datum 
10 mei 2022 
 
 

Ons kenmerk 
z2022-01872 
 
Contactpersoon 
 
070 8888 500 
 

 
Onderwerp 
Advies over het concept voor de Wet toekomst accountancysector 
 

 

 

 

Geachte mevrouw Kaag, 
 
Bij brief van 23 maart 2022 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming, geraadpleegd over het concept voor de 
wijziging van enkele wetten op het terrein van de accountancy in verband met maatregelen om de 
kwaliteit van de wettelijke controle duurzaam te verbeteren (Wet toekomst accountancysector) (hierna: 
het concept). Bij deze brief is ook een gewijzigd conceptartikel 45a van de Wet op het accountantsberoep 
voorgelegd. 
 
Het rapporteren over en vervolgens openbaar maken van prestaties op naam van de accountant is een 
inbreuk op  de persoonlijke levenssfeer van de betrokken accountant en kan grote impact hebben. De 
noodzaak daartoe is niet aangetoond. De AP heeft op dit punt bezwaar tegen het concept en adviseert de 
procedure niet voort te zetten, tenzij het bezwaar is weggenomen. 
 
Strekking van het concept  
 
In de afgelopen jaren is in verschillende rapporten naar voren gebracht dat de kwaliteit van de 
accountancysector onder druk staat.1 De Commissie toekomst accountancysector (Cta) heeft daarop een 
onderzoek ingesteld naar mogelijke nieuwe maatregelen die de kwaliteit van de wettelijke controle 
duurzaam zouden kunnen verhogen.2 Het concept geeft uitvoering aan een aantal aanbevelingen van de 

                                                                        
1 Memorie van toelichting, p. 1. 
2 Memorie van toelichting, p. 2. 

  

 

1 

 

 

Datum 
10 mei 2022 

Ons kenmerk 
z2022-01872 

 
Cta, onder meer om te verplichten dat bepaalde accountantsorganisaties3 periodiek rapporteren aan de 
beroepsorganisatie over hun prestaties op basis van kwaliteitsindicatoren4.5 Deze rapportage vindt plaats 
op naam van de betreffende accountant. De beroepsorganisatie maakt de gerapporteerde informatie 
openbaar.6 
 
Advies  
 
Noodzaak 
Het rapporteren over en vervolgens openbaar maken van prestaties op naam van de accountant levert een 
inbreuk op de persoonlijke levenssfeer van de betrokken accountant op. De publicatie van een slechte 
score kan grote impact hebben op de reputatie en de loopbaan van de accountant. De beoogde 
kwaliteitsverbetering in de accountancysector kan deze inbreuk slechts rechtvaardigen als de noodzaak 
van deze inbreuk, waaronder de proportionaliteit en subsidiariteit, deugdelijk in de toelichting is 
aangetoond. Daarbij dient eveneens een belangenafweging te zijn gemaakt. Een en ander is thans niet 
aangetoond.  
 
Volgens de toelichting wordt met de openbaarmaking van de gerapporteerde informatie voor een ieder 
beter inzichtelijk hoe accountantsorganisaties presteren op de kwaliteitsindicatoren.7 Ook kan de 
openbaar gemaakte informatie volgens de toelichting als nuttige, ondersteunende informatie door de 
Autoriteit Financiële Markten (AFM) in haar toezicht worden gebruikt.8 
 
Hieruit blijkt geenszins de noodzaak van het openbaar maken van persoonsgegevens van accountants. 
Integendeel, voor het ‘beter inzichtelijk maken hoe accountantsorganisaties presteren’ volstaat publicatie 
op organisatieniveau. Voor zover de AFM informatie over prestaties op persoonsniveau nodig heeft voor 
het uitvoeren van haar toezichtstaken, volstaat het verstrekken van deze informatie aan de AFM. 
 
Ook blijkt uit de toelichting niet dat er een afweging heeft plaatsgevonden tussen het belang van 
openbaarmaking en het belang van de accountant. Hierbij moet worden meegewogen dat 
openbaarmaking van een slechte score een grote negatieve impact kan hebben op de accountant. Deze 
forse inbreuk op de persoonlijke levenssfeer van de betrokken accountant leidt ertoe dat het belang van 
een algemene openbaarmakingsverplichting zoals wordt voorgesteld, zelden prevaleert.  
 
Ten overvloede wijst de AP erop dat er daarnaast nog eens waarborgen ontbreken die ervoor kunnen 
zorgen dat de inbreuk op de gegevensbescherming van de accountant niet verder gaat dan noodzakelijk. 
Bijvoorbeeld door de accountant de mogelijkheid te bieden om zijn score aan te vechten voordat die wordt 

                                                                        
3 De verplichting tot rapportage op basis van kwaliteitsindicatoren geldt voor accountantsorganisaties die beschikken over een 
vergunning als bedoeld in artikel 6, eerste of tweede lid, van de Wet toezicht accountantsorganisaties en voor auditkantoren die 
krachtens artikel 12e, tweede lid, van de Wet toezicht accountantsorganisaties zijn ingeschreven.  
4 De kwaliteitsindicatoren worden bij ministeriële regeling vastgesteld.  
5 Memorie van toelichting, p. 3. 
6 Het voorgestelde (gewijzigde) artikel 45a van de Wet op het accountantsberoep. 
7 Algemeen deel van de gewijzigde memorie van toelichting.  
8 Artikelsgewijze toelichting van de gewijzigde memorie van toelichting.  

 

 

2/3 

 

 

Datum 
10 mei 2022 

Ons kenmerk 
z2022-01872 

 
gepubliceerd. Ook kan gedacht worden aan het achterwege laten van publicatie in geval van bijzondere 
omstandigheden. Een ander voorbeeld is openbaarmaking op basis van een ‘hit / no hit systeem’. 
 
De AP adviseert om de noodzaak van het rapporteren over en vervolgens openbaar maken van prestaties 
op naam van de accountant in de toelichting aan te tonen en het concept te voorzien van de nodige 
waarborgen in dit kader, dan wel van deze gegevensverwerkingen af te zien.  
 
Bewaartermijnen 
Het concept bevat geen bewaartermijnen voor de verwerking van persoonsgegevens door de 
beroepsorganisatie over de prestaties en voor de openbaargemaakte gegevens.  
 
Volgens het beginsel van opslagbeperking mogen persoonsgegevens niet langer worden bewaard dan voor 
de doeleinden waarvoor de persoonsgegevens worden verwerkt noodzakelijk is.9 Een algemene 
normstelling zoals deze brengt mee dat er moet worden geconcretiseerd voor specifieke 
gegevensverwerkingen. De AP acht het uit oogpunt van transparantie en rechtszekerheid in beginsel 
wenselijk dat de wetgever de bewaartermijn bepaalt indien het maken van afwegingen in individuele 
gevallen niet aangewezen is en een logische bewaartermijn ook niet onmiskenbaar uit de context 
voortvloeit. In de toelichting kan de lengte van de bewaartermijn worden onderbouwd, dan wel kan 
worden gemotiveerd waarom de bewaartermijn niet op voorhand kan worden geconcretiseerd.  
 
De AP adviseert om de bewaartermijnen voor de verwerking van persoonsgegevens door de 
beroepsorganisatie over de prestaties en voor de openbaargemaakte gegevens (eventueel in de vorm van 
een maximum) in het concept vast te leggen en te onderbouwen in de toelichting, dan wel aan te geven 
waarom precisering niet mogelijk of wenselijk is.  
 
Openbaarmaking van het advies  
 
De AP is voornemens dit advies openbaar te maken op de website www.autoriteitpersoonsgegevens.nl 
zodra de tekst van het (gewijzigde) concept openbaar is. De AP verneemt graag het moment waarop 
openbaarmaking wordt verwacht, zodra dit bekend is.  
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 
 
 

                                                                        
9 Artikel 5, eerste lid, onder e, van de Algemene verordening gegevensbescherming. 

 

 

3/3