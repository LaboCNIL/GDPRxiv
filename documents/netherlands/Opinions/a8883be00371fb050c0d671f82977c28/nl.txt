Concept
Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Staatssecretaris van Sociale Zaken en Werkgelegenheid
Mw. drs. T. van Ark
Postbus 90801
2509 LV DEN HAAG

Datum

7 februari 2019

Ons kenmerk

Uw brief van

Contactpersoon

Uw kenmerk

z2018-27106

15 november 2018

2018-184325

070 8888 500

Onderwerp

Advies conceptbesluit tot wijziging van het Besluit SUWI in verband met een langere registratietermijn in
de registratie van arbeidsbeperkten

Geachte mw. Van Ark,
Bij brief van 15 november 2018 is de Autoriteit Persoonsgegevens (AP) gevraagd op grond van het
bepaalde in artikel 36, vierde lid, van de Algemene verordening gegevensbescherming (AVG) te adviseren
over het conceptbesluit tot wijziging van het Besluit SUWI in verband met een langere registratietermijn in
de registratie van arbeidsbeperkten (hierna: het conceptbesluit). Het conceptbesluit is per e-mail van 14
december 2018 op één punt aangepast.
De AP voldoet hiermee aan het verzoek.

Dictum
De AP heeft één opmerking bij het conceptbesluit en adviseert daarmee rekening te houden.
De AP overweegt hiertoe als volgt.

1

Datum

xx xxx 2019

Ons kenmerk
z2018-27106

Strekking van het conceptbesluit
Het conceptbesluit regelt dat een arbeidsbeperkte opgenomen blijft in de UWV-registratie van
arbeidsbeperkten tot de dag waarop hij/zij de AOW-leeftijd bereikt, of —indien eerder— de dag van
overlijden (“uitloopperiode”)1, zonder dat (periodiek) wordt getoetst of de persoon nog wel daadwerkelijk
arbeidsbeperkt is. Hierdoor is aannemelijk dat na verloop van tijd een onbekend deel van de
geregistreerden minder of niet meer arbeidsbeperkt zal zijn. Geregistreerden blijven ook in de
“uitloopperiode” – die dus wel kan oplopen tot zo’n 50 jaar- als arbeidsbeperkt aangemerkt en tellen zo
mee voor de banenafspraak c.q. het quotum.
Argument voor deze verlenging van de registratietermijn is het feit dat een arbeidsbeperkte die inmiddels
is doorgegroeid naar een volwaardige baan, nog steeds een achterstand kan hebben op de arbeidsmarkt.
Op deze manier ontstaat echter een “onzuiver” bestand , waarin twee groepen mensen zijn opgenomen:
arbeidsbeperkten en ex-arbeidsbeperkten.2 Het bestand heet “registratie van arbeidsbeperkten” (artikel
38d Wet financiering sociale verzekeringen (Wfsv)) terwijl van degene die in het bestand is opgenomen
geenszins vaststaat dat hij arbeidsbeperkt is – alleen dat hij ooit als arbeidsbeperkte is geregistreerd.

Advies
Gezien de aard van de kwalificatie “arbeidsbeperkt” en ter voorkoming van mogelijke misverstanden
adviseert de AP bij gelegenheid de aanduiding van het bestand in de desbetreffende regelgeving3 aan te
passen.

Openbaarmaking van het advies
De AP is voornemens dit advies geanonimiseerd openbaar te maken op haar website
www.autoriteitpersoonsgegevens.nl zodra het besluit bekend is gemaakt.

Autoriteit Persoonsgegevens,

Mr. A. Wolfsen
Voorzitter

1 Of als hij zelf – met een beroep op artikel 3.2 lid 4 Besluit SUWI – verzoekt

om zijn opname in de registratie te beëindigen.
Aangenomen moet worden dat van deze mogelijkheid in de praktijk slechts sporadisch gebruik zal worden gemaakt.
2 Dit is vanaf het begin van de Wet banenafspraak en quotum arbeidsbeperkten overigens altijd het geval geweest. Alleen was de
termijn voor opname in het register beperkt.
3 Onder andere Wfsv en Besluit SUWI.

2/2