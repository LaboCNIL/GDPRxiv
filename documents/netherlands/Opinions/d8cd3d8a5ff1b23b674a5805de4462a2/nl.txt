 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Minister voor Langdurige Zorg en Sport 
Postbus 20350 
2500 EJ DEN HAAG 
 

 

 

 

 

Datum 
14 februari 2023 
 
 

Ons kenmerk 
z2022-06372 
 
Contactpersoon 
 
 

Uw brief van 
3 november 2022 
 
Uw kenmerk 
3460871-1038958-PZO 
 

 
Onderwerp 
Advies over wetsvoorstel integere bedrijfsvoering zorg- en jeugdhulpaanbieders (Wibz) 
 

 

 

Geachte mevrouw Helder, 
 
Bij brief van 3 november 2022 is de Autoriteit Persoonsgegevens (AP) op grond van het bepaalde in artikel 
36, vierde lid, van de Algemene verordening gegevensbescherming (AVG),  geraadpleegd over het voorstel 
tot wijziging van de Wet marktordening gezondheidszorg, de Wet toetreding zorgaanbieders, de Jeugdwet 
en enige andere wetten in verband met de integriteit van de bedrijfsvoering van zorg- en 
jeugdhulpaanbieders (Wet integere bedrijfsvoering zorg- en jeugdhulpaanbieders) (hierna: het concept). 
De adviesaanvraag is bij e-mail van 26 januari 2023 aangevuld. 
 
De AP heeft een opmerking over het concept en adviseert daarmee rekening te houden. 
 
Strekking van het concept  
De Inspectie Gezondheidszorg en Jeugd (IGJ) en de Nederlandse Zorgautoriteit (NZa) hebben 
gesignaleerd dat zij onvoldoende bevoegdheden hebben om in te grijpen wanneer de bedrijfsvoering van 
een zorgaanbieder niet voldoet. Het concept strekt ertoe om publiekrechtelijk toezicht te introduceren of 
te versterken op onderdelen van de bedrijfsvoering van zorg- en jeugdhulpaanbieders. 
 
De verwerking van persoonsgegevens bestaat uit de twee hierna te vermelden onderdelen, waartoe het 
advies dan ook is beperkt: 
 
(1)  Op grond van de huidige regelgeving verstrekt de minister het nummer van inschrijving bij de Kamer 

van Koophandel (hierna: KvK-nummer) van een zorgaanbieder aan de Wlz-uitvoerders en de 

  

 

1 

 

 

Datum 
14 februari 2023 

Ons kenmerk 
z2022-06372 

 

zorgverzekeraars.1 Het concept maakt het mogelijk dat de minister het KvK-nummer van een 
zorgaanbieder ook aan de IGJ en de NZa verstrekt.2  

(2)  Op grond van de huidige regelgeving verstrekken de IGJ en de NZa de minister uit eigen beweging of 

desgevraagd alle gegevens, waaronder persoonsgegevens als bedoeld in artikel 9 van de Wet 
toetreding zorgaanbieders (Wtza), die voor de minister van belang zijn voor de weigering dan wel 
intrekking van een toelatingsvergunning.3 Het concept houdt in dat ook de Wlz-uitvoerders en de 
zorgverzekeraars de minister deze gegevens uit eigen beweging of desgevraagd verstrekken.4   

 
Advies  
 
Ten aanzien van onderdeel (2) van het concept geldt dat in de (huidige en voorgestelde) tekst van artikel 10 
van de Wtza niet wordt gespecificeerd welke persoonsgegevens van belang zijn voor de weigering dan wel 
intrekking van een toelatingsvergunning. De bepaling is in dat opzicht te algemeen geformuleerd. 
 
Ook in de toelichting is niet uitgewerkt over welke persoonsgegevens de bepaling gaat. De toelichting bij 
de huidige bepaling geeft enige duiding, omdat deze is toegespitst op de weigerings- en intrekkingsgrond 
“onrechtmatig declareren”,5 maar dit geldt niet voor de toelichting bij de voorgestelde bepaling.6 
 
De verwijzing in de wettekst naar artikel 9 van de Wtza verduidelijkt evenmin welke persoonsgegevens 
worden bedoeld. Dit artikel houdt in dat de minister persoonsgegevens, waaronder persoonsgegevens van 
strafrechtelijke aard, kan verwerken als dat noodzakelijk is voor de weigering dan wel intrekking van de 
toelatingsvergunning. Volgens de toelichting is het doel van dit artikel dat de minister dan kan vaststellen 
of er al dan niet een Verklaring Omtrent het Gedrag (VOG) is.7 Daar gaat artikel 10 van de Wtza niet over.  
 
Gezien het vorenstaande adviseert de AP om te concretiseren welke persoonsgegevens voor de minister 
van belang zijn voor de weigering dan wel intrekking van een toelatingsvergunning.  
 
Financiële gevolgen 
 
Het is niet aannemelijk dat het concept gevolgen zal hebben voor de werklast van de AP. 
 
Openbaarmaking van het advies  
 

                                                                        
1 Artikel 8 van de Wet toetreding zorgaanbieders.  
2 Artikel III onder D van het wetsvoorstel (voorstel tot wijziging van artikel 8 van de Wet toetreding zorgaanbieders).  
3 Artikel 10 van de Wet toetreding zorgaanbieders.  
4 Artikel III onder E van het wetsvoorstel (voorstel tot wijziging van artikel 10 van de Wet toetreding zorgaanbieders). 
5 Kamerstukken II, 2019/20, 34767, nr. 22, p. 2. 
6 Memorie van toelichting, p. 18 (par. 3.3.6) en p. 38 (onderdeel E).  
7 Kamerstukken II, 2016/17, 34767, nr. 3, p. 20 (par. 11) en p. 30.  

 

 

2/3 

 

 

Datum 
14 februari 2023 

Ons kenmerk 
z2022-06372 

 
De AP is voornemens dit advies niet eerder dan na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
Hoogachtend,  
Autoriteit Persoonsgegevens,  
 
 
 
Aleid Wolfsen  
Voorzitter 

 

 

3/3 

