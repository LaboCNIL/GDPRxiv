Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister van Justitie en Veiligheid
Dhr. mr. dr. F.B.J. Grapperhaus
Postbus 20301
2500 EH Den Haag

Datum

8 juli 2021

Ons kenmerk

Uw brief van

Contactpersoon

Uw kenmerk

z2021-07959

070 8888 500

12 april 2021

3286637

Onderwerp

Advies over het concept Kaderbesluit overige JenV-subsidies

Geachte heer Grapperhaus,
Bij brief van 12 april 2021 is de Autoriteit Persoonsgegevens (AP) op grond van het bepaalde in artikel 36,
vierde lid, van de Algemene verordening gegevensbescherming (AVG) geraadpleegd over het concept
Kaderbesluit overige JenV-subsidies (verder: het concept).
De AP heeft twee opmerkingen over het concept en adviseert daarmee rekening te houden.

Strekking van het concept
Beoogd wordt uitvoeringsregels voor de verstrekking van subsidies op grond van de Kaderwet overige
JenV-subsidies meer uniform te regelen door uit te gaan van een gemeenschappelijk kader. Voor
subsidieontvangers zullen definities en procedures dan gelijk zijn, ongeacht het beleidsterrein waarvoor
subsidie wordt aangevraagd. Het betreft harmonisatie van reguliere subsidie voorschriften.
Uit oogpunt van bescherming van persoonsgegevens is in het bijzonder artikel 23 inzake de registratie van
misbruik en oneigenlijk gebruik van belang.

1

Datum

8 juli 2021

Ons kenmerk
z2021-07959

Advies
Doel en criterium voor opneming in het register
In lijn met het algemene rijksbeleid op dit punt en in lijn met de gangbare terminologie voorziet het
concept in een departementale registratie met als doelstelling het tegengaan van ‘misbruik en oneigenlijk
gebruik’.1 De regeling omschrijft o.a. de concrete gevallen waarin geregistreerd wordt en de gegevens die
geregistreerd worden. Registratie vindt plaats indien de subsidieontvanger een relevante boete heeft
gehad of indien subsidie is ingetrokken, lager is vastgesteld of is gewijzigd en de subsidieontvanger
hiervan een verwijt kan worden gemaakt.2
De AP merkt op dat het hier in feite om een soort ‘zwarte lijst’ gaat, zodat veel belang toekomt aan de eis
dat wetgeving duidelijk, nauwkeurig en in de toepassing voorspelbaar moet zijn.3 De vormgeving van de
wettelijke criteria voor registratie en de doelstelling van de registratie maken ook een zorgvuldige indruk
en lijken gebaseerd op rijksbreed beleid, maar laten toch ruimte voor onduidelijkheid.
Zowel het begrip ‘misbruik’, het begrip ‘oneigenlijk gebruik’ als het begrip ‘verwijtbaarheid’ zijn immers
niet op zichzelf duidelijk. Aannemelijk is dat fraude (bedrog, valsheid in geschrifte) misbruik oplevert,
maar niet duidelijk is of misbruik zonder (verdenking van) strafbaar handelen ook tot de mogelijkheden
behoort en zo ja wat dat dan voor gedragingen zijn. Dit geldt des te sterker voor het begrip ‘oneigenlijk
gebruik’; de betekenis hiervan volgens Van Dale is “niet overeenkomstig de bedoeling”. Het gaat dan dus
kennelijk om subsidie die weliswaar geheel volgens de regels is besteed, maar op één of andere manier
anders uitpakt dan de minister voor ogen stond. Dat roept de vraag op of verduidelijking van de regels niet
eerder aangewezen is dan registratie van degene die verwijtbaar oneigenlijk blijkt te hebben gebruikt.
Mogelijk is dat ook de reden dat de Aanwijzingen voor de subsidieverstrekking alleen het oog hebben op
‘misbruik’.4
Verwijtbaarheid laat zich in het concrete geval mogelijk wel vaststellen, maar roept toch de vraag op of
beoogd is gevallen te registreren waarbij wel sprake is verwijtbaar handelen, resulterend in een formeel
besluit tot verlaging, intrekking of wijziging van de subsidie, maar niet van (verdenking van) het plegen
van een strafbaar feit. Aannemelijk is dat het in veel van deze gevallen zal (moeten) gaan over
subsidiefraude. Als dat zo is, dan ligt het voor de hand het criterium voor registratie eveneens te beperken
tot bijvoorbeeld gevallen waarin aangifte gedaan is van subsidiefraude of veroordelingen zijn gevolgd.
Indien een ruimere categorie is beoogd ontbreekt in de toelichting duiding van die categorie en een
rechtvaardiging voor het registreren van subsidieontvangers die niet van fraude verdacht worden, maar
toch iets verweten wordt.
De AP adviseert doelstelling van en criteria voor registratie in het concept nader aan te scherpen en/of de
toelichting op dit punt aan te vullen.
1 Artikel 23 van het concept.
2 Artikel 23, eerste lid, onder a respectievelijk onder b, van het concept.
3 Vaste jurisprudentie, zie ook o. 41
4 Aanwijzing 20 van de Aanwijzingen voor de subsidieverstrekking “Tegengaan van misbruik en borging rechtmatigheid”

2/3

Datum

8 juli 2021

Ons kenmerk
z2021-07959

Centrale verwijsindex
Als waarborg is ook opgenomen dat de minister de ambtenaren aanwijst die toegang hebben tot het
register. Het moet daarbij gaan om ambtenaren die zich bezighouden met het verstrekken van subsidies op
het terrein van het Ministerie van Justitie en Veiligheid.5
De AP onderschrijft het belang van ook de laatstgenoemde waarborg, maar wijst er op dat deze zich niet
goed lijkt te verdragen met de rijksbrede systematiek van de centrale verwijsindex, zoals die blijkt uit het in
de toelichting aangehaalde ‘Protocol departementale registratie van ernstige onregelmatigheden bij
subsidies (M&O-register) en het gebruik van de centrale verwijsindex’.6 De centrale M&O registratie en
de verwijsindex zijn er blijkens dit protocol immers juist op gericht andere ambtenaren die zich
bezighouden met andere beleidsterreinen (van een andere verwerkingsverantwoordelijke) toegang te
geven tot mogelijk ook voor hen relevante informatie.
Meer in den brede heeft de AP aarzeling of gegevens uit de departementale registraties aan de centrale
registratie en/of andere bestuursorganen mogen worden verstrekt. Het gaat immers niet om een
verwerking waarvan de noodzaak zonder meer kan worden afgeleid uit een taak of bevoegdheid van deze
minister.7 De vraag is dan ook of hier voldoende rechtsgrond voor is. Ook is niet zonder meer duidelijk hoe
hier wordt voldaan aan de algemene eis dat de betrokken wetgeving duidelijk, nauwkeurig en in de
toepassing voorspelbaar moet zijn, juist ook voor de geregistreerde.8
De AP adviseert in rijksbreed verband de verwerkingen voor de centrale M&O registratie en de
verwijsindex te bezien op voldoende grondslag en het ontwerp en de toelichting op het punt van de
toegang tot de departementale registratie aan te passen.

Openbaarmaking
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.
Hoogachtend,
Autoriteit Persoonsgegevens,

drs. C. E. Mur
Bestuurslid
5 Artikel 23, tweede lid.
6 https://docplayer.nl/164502653-Protocol-departementale-registratie-van-ernstige-onregelmatigheden-bij-subsidies-m-o-register-

en-het-gebruik-van-de-interdepartementale-verwijsindex.html
7 Artikel 6, eerste lid, onder e en derde lid. Zie ook overweging 45.
8 Vaste jurisprudentie, zie ook o. 41

3/3