Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister van Economische Zaken en Klimaat
De heer ir. E.D. Wiebes MBA
Postbus 20401
2500 EK Den Haag

Datum

16 april 2020

Ons kenmerk

Uw brief van

Contactpersoon

Uw kenmerk

z2020-01910

27 januari 2020

WJZ / 20025136

070 8888 500

Onderwerp

Advies over het concept Uitvoeringswet screeningsverordening buitenlandse directe investeringen

Geachte heer Wiebes,
Bij brief van 27 januari is de Autoriteit Persoonsgegevens (AP) op grond van het bepaalde in artikel 36,
vierde lid, van de Algemene verordening gegevensbescherming (AVG) , geraadpleegd over het concept
Regels omtrent de uitvoering van Verordening (EU) 2019/452 van het Europees Parlement en de Raad van
19 maart 2019 tot vaststelling van een kader voor de screening van buitenlandse directe investeringen in
de Unie (Uitvoeringswet screeningsverordening buitenlandse directe investeringen) (hierna: het concept).
De AP heeft een aantal opmerkingen over het concept en adviseert daarmee rekening te houden.

Strekking van het concept
Het concept betreft een uitvoeringswet behorende bij Verordening (EU) 2019/452 van het Europees
Parlement en de Raad van 19 maart 2019 tot vaststelling van een kader voor de screening van buitenlandse
directe investeringen in de Unie (hierna: Verordening 2019/452). Verordening 2019/452 stelt dat in
bepaalde gevallen informatie over buitenlandse directe investeringen - voor zover mogelijk - gedeeld
wordt met andere lidstaten waar sprake kan zijn van potentiële negatieve effecten op de veiligheid en
openbare orde van die andere lidstaat door een directe investering in Nederland. Dit betekent dat de
afwegingen met betrekking tot de verwerking van persoonsgegevens in belangrijke mate zijn gemaakt op
het niveau van de Europese verordening. Nederland heeft in het voorliggende concept evenwel op een
aantal punten gebruik gemaakt van de door Verordening 2019/452 toegestane kaders om op nationaal
niveau nadere uitwerking te geven aan de verordening. Het gaat hier in het bijzonder om het aanwijzen en
inrichten van het zogeheten contactpunt. Dit contactpunt faciliteert en ondersteunt de informatieuitwisseling tussen lidstaten onderling en met de Europese Commissie. De informatie die wordt

1

Datum

16 april 2020

Ons kenmerk
z2020-01910

verzameld en uitgewisseld kan tevens persoonsgegevens bevatten. Het concept treft tevens een nadere
regeling omtrent de verwerking van deze gegevens.

Advies
De bronnen van informatie

Op enkele punten is het concept of de toelichting onduidelijk in de omschrijving van de bronnen van
informatie of de reikwijdte van de vereiste informatie. Deze punten worden hieronder toegelicht.
Openbare registers en informatie
De informatie die in het kader van de samenwerking met andere lidstaten en de Europese Commissie
wordt gedeeld, kan tevens persoonsgegevens omvatten. Welke dit precies zijn hangt af van de
omstandigheden van het geval.1 Het betreft in ieder geval de in artikel 9, tweede lid, van Verordening
2019/452 opgesomde informatie, zoals informatie betreffende de eigendomsstructuur en uiteindelijke
investeerder en deelneming in het kapitaal. Dit kan in voorkomende gevallen een natuurlijk persoon
(hierna: de betrokkene) betreffen. Daarnaast stelt artikel 9, derde lid, van Verordening 2019/452 dat naast
de informatie in tweede lid van dat artikel ook andere informatie kan worden opgevraagd en vervolgens
verstrekt moet worden aan de verzoekende lidstaten en/of de Europese Commissie. Het is niet duidelijk
uit Verordening 2019/452 wat deze andere informatie kan inhouden.
Voor zover de verwerking van persoonsgegevens in het kader van Verordening 2019/452 geschiedt is de
AVG van toepassing, zo blijkt uit Verordening 2019/452.2 De AVG vereist dat de persoonsgegevens
worden verwerkt op een wijze die ten aanzien van de betrokkene rechtmatig, behoorlijk en transparant is.3
Deze transparantieverplichting houdt mede in dat duidelijkheid aan de betrokkene wordt verschaft
omtrent de specifieke (bijzondere)persoonsgegevens die worden verwerkt en waar deze vandaan komen.
Zie in dit kader ook het door de AVG vereiste register van verwerkingsactiviteiten dat een beschrijving van
de categorieën van persoonsgegevens dient te bevatten.4 Aangezien Verordening 2019/452 zelf deze
duidelijkheid niet verschaft, is het nodig deze transparantie te bieden waar mogelijk in het concept. Artikel
4, tweede lid, van het concept komt hieraan ten dele tegemoet.
Uit het concept blijkt dat ten behoeve van het verzamelen van de informatie ook gebruik wordt gemaakt
van de gegevens afkomstig uit het Handelsregister;5 het Kadaster;6 overige openbare registers bij de wet
ingesteld;7 en openbare informatie.8 In de toelichting wordt stilgestaan bij de noodzaak om in het concept
expliciet naar het Handelsregister te verwijzen,9 aangezien deze informatie kan verschaffen omtrent de
eigendomsstructuur van de buitenlandse investeerder en van de onderneming waarin de investering

1 Memorie van Toelichting, p. 12.
2 Overweging 31 en artikel 14, eerste lid, van Verordening 2019/452.
3 Artikel 5, eerste lid, onder a, van de AVG.
4 Artikel 30, eerste lid, onder c, van de AVG.
5 Artikel 4, tweede lid, onder a, van het concept.
6 Artikel 4, tweede lid, onder b, van het concept.
7 Artikel 4, tweede lid, onder c, van het concept.
8 Artikel 4, tweede lid, onder d, van het concept.
9 Memorie van Toelichting, p. 19.

2/4

Datum

16 april 2020

Ons kenmerk
z2020-01910

wordt gepland of is voltooid.10 Een uitleg over de verwijzing naar het Kadaster ontbreekt echter. Tevens is
in de toelichting niet opgenomen waarom het concept niet specifieker kan zijn dan ‘overige openbare
registers bij de wet ingesteld’ en ‘openbare informatie’ als bronnen van informatie om te kunnen voldoen
aan de verplichtingen die voortvloeien uit Verordening 2019/452.
De AP adviseert specifieker in het concept op te nemen om welke (categorie) overige openbare registers
het gaat en aan wat voor (categorie) openbare informatie moet worden gedacht.

Evaluatie
Volgens de toelichting op het concept wordt de wet binnen vijf jaar na inwerkingtreding geëvalueerd op
doeltreffendheid en de effecten van de informatieverzameling.11 Een gelijkluidende bepaling in het concept
ontbreekt echter. Aangezien de evaluatie tevens betrekking heeft op de mate waarin de lijst van bronnen
die kunnen worden geraadpleegd compleet is of dat uitbreiding daarvan nodig is, en daarmee tevens de
omvang van de persoonsgegevensverwerking bepaalt, is het wenselijk dat deze evaluatieverplichting niet
alleen in de toelichting wordt opgenomen.
De AP adviseert in het concept de evaluatieverplichting op te nemen.

Verwerkingsverantwoordelijke
In het concept worden verschillende verantwoordelijkheden toebedeeld aan verschillende ministers. Er is
een contactpunt, de Minister van Economische Zaken en Klimaat,12 die verantwoordelijk is voor het
verslag en de doorgifte, terwijl enkele andere ministers verantwoordelijk zijn voor het nemen van
beslissingen in het kader van de samenwerking en het aanleveren van de informatie.13 In het concept
worden dus verschillende verantwoordelijkheden toebedeeld aan verschillende partijen, maar is
onduidelijk wie de verantwoording draagt voor de verwerking van persoonsgegevens, de zogenaamde
verwerkingsverantwoordelijke.14 Deze verwerkingsverantwoordelijke is verantwoordelijk voor de
naleving van de beginselen inzake de verwerking van persoonsgegevens en is degene die onder andere de
betrokkene informatie omtrent de verwerking van zijn of haar persoonsgegevens verstrekt.15 Daarom is
duidelijkheid over de (gezamenlijke) verwerkingsverantwoordelijke gewenst.
De AP adviseert in het concept een (gezamenlijke) verwerkingsverantwoordelijke aan te wijzen.

10 Artikel 9, tweede lid, onder a, van Verordening 2091/452.
11 Memorie van Toelichting, p. 8.
12 Artikel 2 van het concept.
13

Artikel 3, onder a t/m c, van het concept.

14 Artikel 4, onder 7, van de AVG definieert de verwerkingsverantwoordelijke als : “een natuurlijke persoon of rechtspersoon, een

overheidsinstantie, een dienst of een ander orgaan die/dat, alleen of samen met anderen, het doel van en de middelen voor de
verwerking van persoons-gegevens vaststelt; wanneer de doelstellingen van en de middelen voor deze verwerking in het
Unierecht of het lidstatelijke recht worden vastgesteld, kan daarin worden bepaald wie de verwerkingsverantwoordelijke is of volgens
welke criteria deze wordt aangewezen;”
15 Respectievelijk artikel 5, tweede lid, van de AVG en artikel 13, eerste lid, van de AVG.

3/4

Datum

16 april 2020

Ons kenmerk
z2020-01910

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.
Hoogachtend,
Autoriteit Persoonsgegevens,

drs. C. E. Mur
Bestuurslid

4/4