Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister van Binnenlandse Zaken en Koninkrijksrelaties
Mevr. drs. K.H. Ollongren
Postbus 20011
2500 EA DEN HAAG

Datum

9 september 2020

Ons kenmerk
z2020-12625

Uw brief van
14 juli 2020

Onderwerp

Besluit registratie toeristische verhuur van woonruimte

Geachte mevrouw Ollongren,
Bij brief van 14 juli 2020 is de Autoriteit Persoonsgegevens (AP) op grond van het bepaalde in artikel 36,
vierde lid, van de Algemene verordening gegevensbescherming (AVG), geraadpleegd over het concept –
besluit registratie toeristische verhuur van woonruimte (hierna: het concept).
De AP heeft een aantal opmerkingen over het concept en adviseert daarmee rekening te houden.

Strekking van het concept
Gemeenten kunnen in de huisvestingsverordening verbieden om aangewezen woonruimte voor
toeristische verhuur aan te bieden zonder daarbij het registratienummer van die woonruimte te vermelden
(artikel 23a, eerste lid, van de Huisvestingswet 20141). Dit besluit stelt op grond van artikel 23d, tweede lid,
van de Huisvestingswet 20142, regels waaraan het registratiesysteem ten behoeve van het afgeven van dit
registratienummer moet voldoen.

1 Dit artikel is onderdeel van het wetsvoorstel toeristische verhuur van woonruimte, op dit moment aanhangig bij de Tweede Kamer

(Kamerstuk 35 353). De AP adviseerde eerder over dit wetsvoorstel op 16 april 2019 (z2019-6788; geen opmerkingen).
2 Zie voetnoot 1.

1

Datum

9 september 2020

Ons kenmerk
z2020-12625

Advies
Registratienummer: geen persoonsgegeven?
Het concept vermeldt dat het registratienummer voor derden niet herleidbaar is naar het aangeboden
adres.3 De Nota van Toelichting voegt hieraan toe dat daarmee het registratienummer ook niet herleidbaar
is naar personen en dat het dus ook geen persoonsgegeven is.4
Hierbij merkt de AP het volgende op.
De huurder van bijvoorbeeld een Airbnb komt op zeker moment tijdens de uitvoering van de
huurovereenkomst – en uiterlijk op het moment dat de Airbnb wordt betrokken - wel degelijk op de
hoogte van het adres en hij kan dus wel degelijk een koppeling leggen tussen het registratienummer en het
aangeboden adres. De gemeente is sowieso in staat het registratienummer te koppelen aan de
verhuurder.5
Het registratienummer is dus in elk geval voor de gemeente een persoonsgegeven. Of dit ook voor de
huurder en voor andere derden geldt, is afhankelijk van hun feitelijke mogelijkheden een koppeling te
leggen tussen het registratienummer en de verhuurder.6
De AP adviseert het concept zo aan te passen, dat duidelijk wordt dat het registratienummer voor de
gemeente een persoonsgegeven is, en daarbij tevens aandacht te schenken aan de vraag of en zo ja in
hoeverre dit ook voor de huurder en/of andere derden het geval is.
Registratienummer moet informatieloos zijn
Het concept vermeldt dat het registratienummer de noodzakelijke informatie voor de gemeente bevat om
het registratienummer te kunnen herleiden naar de verhuurder.7
Gezien het doel van de registratieplicht – de gemeente wil weten door wie welke woonruimte wordt
aangeboden voor toeristische verhuur8 - moet de gemeente inderdaad het registratienummer kunnen
koppelen aan de verhuurder. Echter zo’n koppeling geschiedt normaliter door een relatie in een database
en niet door het opnemen van inhoudelijke informatie – zoals bijvoorbeeld een geboortedatum – in het
registratienummer. Een registratienummer is in principe informatieloos.9 Dit is vanuit de AVG ook een
vereiste (het beginsel van minimale gegevensverwerking).10
De AP adviseert in het concept uit te gaan van een informatieloos registratienummer.

3 Artikel 4, eerste lid, tweede zin.
4 Nota van toelichting
5 Artikel 4, eerste lid, eerste zin.
6 Bij Airbnb wordt bijvoorbeeld in de praktijk vaak een foto en een voornaam getoond bij de aangeboden accommodatie.
7 Artikel 4, eerste lid, eerste zin.
8 Kamerstukken II 2019-2020, 35 353, nr. 3, p. 4.
9 Zoals bijvoorbeeld ook het geval is bij het bsn. Zie Logisch Ontwerp BSN 1.5

(bijlage bij Regeling burgerservicenummer), p. 16.

10 Artikel 5, eerste lid, onderdeel d, AVG.

2/3

Datum

9 september 2020

Ons kenmerk
z2020-12625

Toegangsmiddel
De aanvrager maakt bij het inloggen in het registratiesysteem gebruik van een door de minister van BZK
toegelaten of erkend identificatiemiddel of van een door de Europese Unie erkend identificatiemiddel
(eIDAS).11
Noch uit de bepaling zelf, noch uit de Nota van Toelichting wordt duidelijk wat moet worden verstaan
onder een door de minister van BZK toegelaten of erkend identificatiemiddel, wat het verschil is tussen
“toegelaten” en “erkend”, en welke bestaande danwel toekomstige identificatiemiddelen hiervoor in beeld
zijn. Vermoedelijk gaat het om de publieke identificatiemiddelen uit het eID-stelsel, maar uit het concept
blijkt dit niet.
De AP adviseert artikel 3, eerste lid, van een betere toelichting te voorzien.

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.

Hoogachtend,
Autoriteit Persoonsgegevens,

drs. C. E. Mur
Bestuurslid

11 Artikel 3, eerste lid.

3/3