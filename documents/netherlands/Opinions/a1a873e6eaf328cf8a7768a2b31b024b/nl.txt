Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl

De Minister van Volksgezondheid, Welzijn en Sport
De heer H.M. de Jonge
Postbus 20350
2500 EJ Den Haag

Datum

18 maart 2021

Ons kenmerk

Uw brief van

Contactpersoon

Uw kenmerk

z2021-05145

070 8888 500

8 maart 2021

219360-1839987-PDC19

Onderwerp

Advies over het concept voor een wetsvoorstel Tijdelijke wet testbewijzen covid-19
‘vastgesteld en per e-mail toegezonden op 15 maart 2021’

Geachte heer de Jonge,
Bij brief van 8 maart 2021 is de Autoriteit Persoonsgegevens (AP) op grond van het bepaalde in artikel 36,
vierde lid, van de Algemene verordening gegevensbescherming (AVG), geraadpleegd over het concept
voor een wetsvoorstel Tijdelijke wet testbewijzen covid-19 (hierna: het concept).
De AP heeft een aantal opmerkingen bij het concept en adviseert daarmee rekening te houden.

Hoofdlijn
Het wetsvoorstel beoogt beperkt te zijn tot verplicht gebruik van testbewijzen in een aantal specifieke
sectoren. Over het voeren van onverplicht toegangsbeleid op grond van toestemming in andere sectoren
wordt dan ook niets geregeld. In de praktijk zal aan het voeren van onverplicht toelatingsbeleid wel veel
behoefte bestaan die feitelijk ook zal worden gefaciliteerd door terbeschikkingstelling van applicaties.
Toestemming zal in deze context echter vaak problematisch zijn, zodat het risico op het faciliteren van
onrechtmatige verwerkingen reëel is. Dat geldt des te sterker voor de beoogde toestemming van
medewerkers. De AP adviseert dit in de toelichting en bij terbeschikkingstelling van de applicaties
zorgvuldig en nadrukkelijk uiteen te zetten. Daarnaast geeft de AP in overweging bij onverplicht
toelatingsbeleid gebruik van de veilige en dataminimale infrastructuur die beschikbaar is ook te
verplichten. Onverplicht toelatingsbeleid in essentiële sectoren moet tenslotte zo goed mogelijk worden
uitgesloten.

1

Datum

18 maart 2021

Ons kenmerk
z2021-05145

Daarnaast maakt de AP onder andere opmerkingen over gelijkstelling met het vaccinatiebewijs, de
identificerende gegevens en de bewaartermijn.

Strekking van het concept
Inzet van testbewijzen heeft als doel om bij het tegengaan van de verspreiding van het coronavirus
onderdelen van de samenleving te kunnen heropenen of geopend te kunnen houden. Het testbewijs
bestaat uit een QR code waarin de testuitslag en enkele summiere persoonsgegevens zijn verwerkt.
Degene die toegang wenst kan zijn QR code laten scannen door degene die toegang verleent. Dan blijkt
kortstondig of er al dan niet een geldig testresultaat is, tegelijk met summiere identificerende gegevens.
Het wetsvoorstel voorziet in de verplichting het testbewijs te controleren voordat toegang wordt verleend
tot bepaalde niet essentiële voorzieningen. Het gaat dan om sport- en jeugdactiviteiten, culturele
instellingen, evenementen, restaurants en overige horeca. Daarnaast kan het middelbaar
beroepsonderwijs (mbo) en het hoger onderwijs (ho) via een algemene maatregel van bestuur worden
aangewezen om via testbewijzen meer fysiek onderwijs mogelijk te maken. De feitelijke uiteindelijke inzet
zal nog afhangen van aspecten als de epidemiologische situatie, geldende maatregelen ter bestrijding van
de epidemie, praktische uitvoerbaarheid en de beschikbaarheid van testen en testlocaties. Het concept
beoogt daarbij opvolging te geven aan eerdere adviezen van de SER en van de Gezondheidsraad.
Medewerkers in deze sector kunnen volgens de toelichting om proportionaliteitsredenen niet op grond
van dit wetsvoorstel verplicht worden om een testbewijs te tonen. Het concept bevat ook een voorziening
om bij regeling in plaats van een recente negatieve testuitslag ook een vaccinatiebewijs in deze
systematiek op te kunnen nemen, zodra duidelijk is dat gevaccineerd zijn uit oogpunt van
besmettingsrisico vergelijkbaar is met een testresultaat. Van de gelegenheid wordt daarnaast gebruik
gemaakt om de algemene wettelijke bewaartermijn voor de medische dossiers te verkorten voor zover die
alleen bestaan vanwege een testuitslag. Het concept houdt nog geen rekening met een Europees testbewijs
dat bedoeld is om het reizen te faciliteren, nu dit voorstel nog niet bekend is.

Advies
1.

Reikwijdte wetsvoorstel en onverplicht toelatingsbeleid

Zowel de applicatie voor het genereren van het testbewijs in de vorm van een QR code (Corona Check) als
de applicatie voor het betrouwbaar tonen van het bewijs (Corona CheckScanner) worden door de minister
voor iedereen kosteloos ter beschikking gesteld via de App Store van Apple en de Google Play Store.1
De reikwijdte van het wetsvoorstel is beperkt tot situaties waarbij het tonen van een testbewijs wettelijk
verplicht wordt voor toegang tot bepaalde voorzieningen in niet-essentiële sectoren ( ‘sociale
gelegenheden’) en delen van het onderwijs. Het wetsvoorstel laat de mogelijkheden om onverplicht
1 Toelichting, art.gew. bij art 58rd.

2/7

Datum

18 maart 2021

Ons kenmerk
z2021-05145

toelatingsbeleid te voeren echter nadrukkelijk onverlet. Private partijen hebben, aldus de toelichting, geen
wettelijke grondslag nodig om een toelatingsbeleid te voeren en op basis daarvan klanten of bezoekers te
weigeren zo lang dat, kort gezegd, niet in strijd komt met het discriminatieverbod en geschiedt op basis
van vrijelijk gegeven toestemming.2
De AP acht dit op zichzelf juist, evenals de constatering in de toelichting dat ook in geval van onverplicht
toelatingsbeleid het bij gebruik van het testbewijs om verwerking van bijzondere persoonsgegevens gaat
waarvoor dus een uitzonderingsgrond als bedoeld in artikel 9 AVG beschikbaar moet zijn.3 Als het voeren
van toegangsbeleid wettelijk verplicht is, zijn andere grondslagen en uitzonderingen van toepassing en is
toestemming niet nodig.4 In de praktijk betekent dit dus dat het onverplicht voeren van toelatingsbeleid
niet mag, tenzij sprake is van vrijelijk gegeven uitdrukkelijke toestemming door degene die de toegang
verlangt aan degene die het toegangsbeleid voert. Aannemelijk is daarbij dat er in allerlei sectoren grote
behoefte zal bestaan aan het (onverplicht) voeren van toelatingsbeleid omdat daarmee een veilige(r)
omgeving geboden kan worden aan werknemers en bezoekers / klanten. In combinatie met kosteloze en
eenvoudige beschikbaarheid van goed doordachte standaardapplicaties kan dit leiden tot een omvangrijke
praktijk van inzet van wettelijke testbewijzen ten dienste van onverplicht toelatingsbeleid.
De AP maakt daarover drie opmerkingen.
(1.) Vrijelijkheid uitdrukkelijke toestemming
De enkele mededeling in de toelichting dat vrijelijk gegeven uitdrukkelijke toestemming het
beginselverbod op verwerking van bijzondere persoonsgegevens kan opheffen is op zichzelf wel juist, maar
miskent dat hier in de praktijk een belangrijk en lastig vraagstuk achter schuilgaat dat niet losgezien kan
worden van de reikwijdte van dit wetsvoorstel en de feitelijke terbeschikkingstelling van de applicaties.
Van degene die onverplicht toegangsbeleid voert wordt immers geëist dat hij in elk concreet geval in kan
staan voor de vrijelijkheid van de toestemming.5 Het niet krijgen van toegang zal daarbij in veel gevallen
gezien moeten worden als een nadeel dat afbreuk doet aan de vrijelijkheid. Deze beoordeling is naar zijn
aard feitelijk en casuïstisch van aard, maar zal in veel gevallen moeten uitwijzen dat er geen ruimte is voor
onverplicht toelatingsbeleid en dus ook niet voor gebruik van het testbewijs.6 Daar komt bij dat naar mate
meer organisaties toelatingsbeleid gaan voeren de ruimte voor vrije keuze en dus de ruimte voor het
voeren van onverplicht toelatingsbeleid steeds verder afneemt.
De minister wordt voor alle verwerkingen van (bijzondere) persoonsgegevens via de applicaties door de
wetgever aangewezen als verwerkingsverantwoordelijke.7 De AP onderschrijft deze op zichzelf heldere
verantwoordelijkheidstoedeling, maar merkt op dat door algemene beschikbaarstelling van de applicaties
2 Toelichting, par. 3.
3 Toelichting. par. 3
4 Artikel 6, eerste lid, onder c, en onder e, van de AVG,

art 9, tweede lid, onder i, van de AVG.

5 Toelichting. Par 3. Artikel 7 AVG.
6 Zie in dit verband in het bijzonder overweging 42 bij de AVG over nadelige gevolgen die de vrijelijkheid kunnen ontnemen aan de

toestemming, het zgn. ‘koppelverbod’ in artikel 7, vierde lid, AVG en de guideline van de EDPB over ‘consent’:
https://edpb.europa.eu/sites/edpb/files/files/file1/edpb_guidelines_202005_consent_en.pdf
7 Artikel 58rd, vijfde lid, van het concept.

3/7

Datum

18 maart 2021

Ons kenmerk
z2021-05145

zonder nadere waarborgen de minister geen zicht heeft op de vraag of bij onverplicht toelatingsbeleid het
gebruik van de applicaties wel wordt geschraagd door vrijelijk gegeven uitdrukkelijke toestemming. Er
ontstaat zo dus een risico dat de minister ongemerkt onrechtmatige verwerkingen faciliteert.
Dit geldt nog sterker ten aanzien van de medewerkers; het wetsvoorstel kan testen van medewerkers niet
verplichten, maar de toelichting stelt wel dat uit de Fieldlabs gebleken zou zijn dat medewerkers ‘in hoge
mate bereid zijn zich vrijwillig te laten testen.’8 De AP wijst er op dat geldige toestemming in de zin van de
AVG in een afhankelijkheidsrelatie zoals hier doorgaans aan de orde zal zijn in de praktijk vrijwel
uitgesloten moet worden geacht.9 Dat betekent dat zich vaak de situatie voor zal doen waarin de
medewerkers juist niet getest zijn, terwijl alle bezoekers dat verplicht wel zijn.
De AP adviseert:
- in de toelichting zorgvuldig uiteen te zetten wat de beperkingen zijn aan de mogelijkheden om op basis
van toestemming testbewijzen te benutten, in het bijzonder waar het gaat om medewerkers uit deze
sectoren;
-bij het ter beschikking stellen van de applicatie ten behoeve van onverplicht toelatingsbeleid de
beperkingen aan het benutten van de vrijelijkheid van de toestemming nadrukkelijk te benoemen.
(2.) Verplicht gebruik van de applicaties bij onverplicht toelatingsbeleid
Voor zover het vrijwillig voeren van toelatingsbeleid in een bepaald geval verenigbaar is met vrijelijkheid
van de toestemming doemt de vraag op of degene die dat vrijwillige toegangsbeleid voert ook de vrijheid
moet hebben om de vorm waarin beschikbaarheid van testresultaten wordt gecontroleerd zelf te bepalen.
Het wetsvoorstel gaat daar nu wel van uit. Het moeten gebruiken van een wettelijk gereguleerde
betrouwbare structuur, zoals de betrokken applicaties, kan uit oogpunt van
persoonsgegevensbescherming echter goed verdedigbaar of zelfs noodzakelijk zijn, ook in gevallen waarin
op zichzelf geen verplichting geldt om toegangsbeleid te voeren. Ook dan is de veiligheid en
betrouwbaarheid van de daarvoor nodige uitwisseling van bijzondere persoonsgegevens immers van groot
belang. Daarbij gaat het potentieel om veel en veel verschillende ondernemers en organisaties die normaal
gesproken geen bijzondere persoonsgegevens verwerken. Uit oogpunt van dataminimalisatie is een
testbewijs waarbij door middel van een QR code op een goed beveiligde manier slechts de testuitslag en de
summiere identificerende gegevens worden verschaft naar alle waarschijnlijkheid te verkiezen boven
andere systemen.
De AP ziet in deze specifieke context aanleiding om te stellen dat ook in geval van onverplicht
toelatingsbeleid het waarborgen dat betrouwbare infrastructuur die voldoet aan vereisten van
dataminimalisatie beschikbaar is en wordt gebruikt op de weg van de wetgever zou kunnen liggen.
Bovendien kunnen zo ongewenste ontwikkelingen in de markt, zoals het ontstaan van grote gevoelige
datasets met alle risico’s van dien, worden tegengegaan.

8 Toelichting, par. 2.2.
9 Zie ook guideline van de EDPB over ‘çonsent’:

https://edpb.europa.eu/sites/edpb/files/files/file1/edpb_guidelines_202005_consent_en.pdf genoemd in voetnoot 6.

4/7

Datum

18 maart 2021

Ons kenmerk
z2021-05145

De AP geeft in overweging te bezien of het wenselijk is het wetsvoorstel zodanig aan te vullen dat ook bij
het voeren van onverplicht toegangsbeleid de wettelijk gereguleerde infrastructuur voor testbewijzen
benut moet worden.
(3.) Vrijelijke toestemming en essentiële sectoren
Het wetsvoorstel wordt van toepassing op een aantal sectoren waardoor in elk geval voor deze categorieën
‘sociale gelegenheden’ duidelijk wordt dat deze gezien worden als niet-essentieel. Daarmee is nog niets
gezegd over de status van andere sectoren. De AP heeft er begrip voor dat een sluitende indeling van
sectoren in wel- en niet essentieel een lastige opgave is. Dat neemt echter niet weg dat het uit oogpunt van
duidelijkheid over de mogelijkheden van onverplicht toelatingsbeleid wenselijk is zoveel mogelijk aan te
geven welke sectoren wel en welke sectoren niet als essentieel moeten worden aangemerkt. Er is hier een
duidelijk verband met de vrijelijkheid van de toestemming in de zin van de AVG: in een essentiële sector is
geen ruimte voor vrijelijk gegeven toestemming, in de niet essentiële sectoren is ruimte voor beoordeling
daarvan door de verantwoordelijke organisatie of onderneming. Onduidelijkheid op dit punt in
combinatie met de naar verwachting breed levende behoefte aan het voeren van toelatingsbeleid kan er
echter makkelijk toe leiden dat organisaties in door velen als essentieel beschouwde sectoren toch de
ruimte hebben of nemen om over te gaan tot onverplicht toegangsbeleid. Waar er over een gemeentehuis
of een ziekenhuis of doorgaans wel consensus zal bestaan dat er sprake is van een essentiële sector, zijn er
ook talloze organisaties en bedrijven waarover discussie kan zijn zoals bijv. over apotheken,
notariskantoren, supermarkten, garages enz.
De AP adviseert zo duidelijk mogelijk aan te geven welke sectoren essentieel zijn en welke niet en het
voeren van toelatingsbeleid in essentiële sectoren te verbieden, tenzij dit wettelijk is verplicht.
2.

Naast testuitslag ook vaccinatiebewijs

Hoewel de bepalingen van het wetsvoorstel toegeschreven zijn op testuitslagen en testbewijzen is een
ontwikkeling van deze systematiek waarbij een testbewijs ook een bewijs van vaccinatie kan zijn zeker niet
uitgesloten. Zo wordt nadrukkelijk voorzien in de mogelijkheid om vaccinatiebewijzen gelijk te stellen met
negatieve testuitslagen.10 Omdat momenteel nog onduidelijk is of een vaccinatie voldoende van invloed is
op het risico om een ander te besmetten kan dat nu nog niet. De toelichting noemt daarnaast de
mogelijkheid dat kan blijken dat testen bij gevaccineerden positieve uitslagen geven, terwijl zij niet of
beperkt besmettelijk zijn. In dat geval zal het zelfs noodzakelijk zijn om een vaccinatiebewijs in plaats te
kunnen stellen van een testuitslag.11
De AP heeft begrip voor de behoefte om op deze mogelijke ontwikkeling te anticiperen, maar merkt op dat
het gaat om een ingrijpende en potentieel omstreden uitbreiding van de systematiek. Op termijn zal
immers de situatie kunnen ontstaan dat de meerderheid van de ‘test’bewijzen niet is gebaseerd op een
testuitslag, maar op een vaccinatiebewijs. Als dit wetsvoorstel is gepasseerd kan deze uitbreiding bij
eenvoudige ministeriële regeling tot stand worden gebracht. In presentatie en bewoordingen neemt dit
10 Artikel 58re
11 Toelichting, artikelsgew. bij art 58re.

5/7

Datum

18 maart 2021

Ons kenmerk
z2021-05145

(mogelijke) toekomstperspectief als gevolg van de aanpak ‘gelijkstelling’ een relatief bescheiden plek in.
De afweging of de uitbreiding evenredig is met het nagestreefde doel wordt immers bij deze gelegenheid
gemaakt.12
De AP adviseert ofwel te zijner tijd in een apart wetsvoorstel te voorzien in deze uitbreiding ofwel in dit
wetsvoorstel recht te doen aan het belang daarvan door een algemene maatregel van bestuur voor te
schrijven en in het algemeen deel van de toelichting uitvoerig(er) in te gaan op dit perspectief.
3.

Identificerende gegevens

In de QR code worden ook persoonsgegevens opgenomen die bij het controleren van het testbewijs met de
applicatie CoronaCheck Scanner kortstondig zichtbaar zullen zijn. In combinatie met een identiteitsbewijs
kan zo worden nagegaan of de testuitslag betrekking heeft op de persoon die het testbewijs toont. Uit de
toelichting volgt dat gedacht wordt aan summiere gegevens, bijvoorbeeld de initialen en de geboortedagen maand.
De AP onderschrijft de inzet op zo summier mogelijke verstrekking zoals die uit de toelichting blijkt, maar
constateert dat de wetstekst op dit punt geen beperkingen bevat. Nu het grotendeels om toegang tot niet
essentiële voorzieningen gaat is aannemelijk dat ook ten tijde van het vaststellen van de wetstekst al kan
worden bepaald met welke gegevens kan worden volstaan.
De AP adviseert de summiere set identificerende gegevens zo mogelijk bij wet vast te leggen of anders het
summiere karakter van de uiteindelijke set expliciet te waarborgen.
4. Bewaartermijnen
Van de gelegenheid wordt gebruik gemaakt om de algemene wettelijke bewaartermijn voor de medische
dossiers te verkorten voor zover die alleen bestaan vanwege een testuitslag.
Deze dossiers krijgen een aparte, kortere bewaartermijn die bij regeling zal worden vastgesteld, maar niet
langer zal mogen zijn dan vijf jaar.13 Uit de toelichting blijkt dat bij het bepalen van de bewaartermijn ook
rekening gehouden wordt met het belang van dossiers voor het toezicht op de kwaliteit van de zorg en dat
gedacht wordt aan een termijn van zes maanden voor negatieve uitslagen en een jaar voor positieve
uitslagen.14
De AP heeft begrip voor de behoefte aan enige flexibiliteit op dit punt, maar merkt wel op dat er opvallend
veel verschil is tussen het voorgestelde maximum van vijf jaar en de voornemens zoals verwoord in de
toelichting.

12 Artikel 6, derde lid, AVG.
13 Artikel II van het concept.
14 Toelichting, par. 4.4.

6/7

Datum

18 maart 2021

Ons kenmerk
z2021-05145

De AP adviseert een zo veel lagere maximale bewaartermijn in de wet op te nemen als verantwoord is,
gelet op de voornemens met een behoedzame marge.
5.

Overige opmerkingen

In artikel 58rd, negende lid, wordt de minister verplicht informatie toegankelijk te maken op het punt van
rechten van betrokkenen - waaronder het kunnen indienen van een klacht bij de AP - en transparantie
over de verwerking.
De AP wijst er op dat hoofdstuk III van de AVG en dan in het bijzonder artikel 12, eerste lid, AVG op dit
punt al bepalingen bevat waarmee dit artikel grotendeels een doublure oplevert. De AP adviseert dit lid te
schrappen.
Artikel II, onder b, bevat de verplichting dossiers te vernietigen. In de voorgestelde tekst is het de AP niet
geheel duidelijk waarom het moment van inwerkingtreding van het artikel van belang is voor het moment
waarop vernietigd moet worden. De AP adviseert dit te verhelderen.
De AP is slechts bevoegd voor advisering over dit wetsvoorstel voor zover het Europees Nederland betreft.
Mogelijk ten overvloede geeft zij in overweging ook de Commissie toezicht bescherming
persoonsgegevens BES op de voet van artikel 49 van de Wet bescherming persoonsgegevens BES om
advies te vragen.

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl of, in overleg, zoveel eerder als wenselijk.
Hoogachtend,
Autoriteit Persoonsgegevens,

drs. C. E. Mur
Bestuurslid

7/7