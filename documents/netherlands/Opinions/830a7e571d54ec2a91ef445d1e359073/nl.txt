Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Minister van Infrastructuur en Waterstaat 
Postbus 20901 
2500 EX Den Haag 

 

 

 

 

Datum 
2 maart 2022 
 
 

Ons kenmerk 
z2021-17568 
 
Contactpersoon 
 
070 8888 500 
 

 
Onderwerp 
Advies over het concept voor het Besluit vrachtwagenheffing 
 

 

Uw brief van 
6 december 2021 
 
Uw kenmerk 
IENW/BSK-2021/313711 

 

 

Geachte heer Harbers, 
 
Bij brief van 6 december 2021 is de Autoriteit Persoonsgegevens (AP) op grond van het bepaalde in artikel 
36, vierde lid, van de Algemene verordening gegevensbescherming (AVG), geraadpleegd over het concept 
voor het Besluit van (…) houdende regels ter uitvoering van de Wet vrachtwagenheffing (Besluit 
vrachtwagenheffing) (hierna: het concept). 
 
De AP heeft een opmerking over het concept en adviseert daarmee rekening te houden.  
 
Strekking van het concept  
 
Het wetsvoorstel vrachtwagenheffing (hierna: het wetsvoorstel) voorziet erin dat op autosnelwegen en 
een aantal andere wegen (met name N-wegen) voor vrachtwagens per gereden kilometer wordt betaald in 
plaats van een vaste belasting (motorrijtuigenbelasting en Eurovignet). De heffing geldt voor Nederlandse 
en buitenlandse kentekenhouders van motorrijtuigen of een samenstel van voertuigen bedoeld of gebruikt 
voor het vervoeren van goederen met een toegestane maximum massa van meer dan 3.500 kg. 
 
In het wetsvoorstel is een aantal grondslagen opgenomen om regelgeving te delegeren naar een algemene 
maatregel van bestuur. In het concept zijn de volgende grondslagen uitgewerkt: 
 

  

 

1 

 

 

Datum 
2 maart 2022 

 

Ons kenmerk 
z2021-17568 

  de beperkingen en voorwaarden die aan een ontheffing worden verbonden; 
  de te verstrekken voertuigdocumenten in het kader van het sluiten van een 

dienstverleningsovereenkomst; 

  de inzet van een technisch hulpmiddel en het aanwijzen van de benodigde informatie uit de 

boordapparatuur die naast de vastgelegde gegevens worden verwerkt; 

  de te verwerken persoonsgegevens van de houder in het kader van de heffing, invordering en de 

handhaving; en 

  de gegevensverwerking in verband met het toezicht op de naleving van de vrachtwagenheffing. 

 
De minister controleert steekproefsgewijs of het bedrag dat een dienstaanbieder1 afdraagt voor 
vrachtwagens, juist is. Het tarief is afhankelijk van de emissieklasse en de massa. Voor vrachtwagens met 
een kentekenbewijs dat in Nederland is uitgegeven, kan de minister dit inzien via het kentekenregister. 
Voor vrachtwagens met een niet-Nederlands kenteken kan de minister de emissieklasse en massa 
controleren met voertuigdocumenten, waaronder het kentekenbewijs.2 
 
Advies  
 
Minimale gegevensverwerking  
Op het kentekenbewijs staat het kenteken van het voertuig en de naam van de houder. Volgens de 
toelichting is het voor de controle op het juiste tarief niet nodig om te weten wie de houder is. Maar als het 
kentekenbewijs wordt verstrekt, dan kan de minister ook dit gegeven inzien. Om die reden worden 
volgens de toelichting zowel de naam van de houder, als het kenteken in het concept aangewezen als 
persoonsgegevens die verwerkt mogen worden voor de controle op de dienstaanbieder.3 
 
De AVG vereist dat persoonsgegevens moeten zijn beperkt tot wat noodzakelijk is voor de doeleinden 
waarvoor zij worden verwerkt (‘minimale gegevensverwerking’).4 Dit betekent dat, nu voor de controle op 
het juiste tarief niet nodig is om te weten wie de houder van het voertuig is, dit gegeven op het 
kentekenbewijs mag worden afgeschermd voordat het wordt verstrekt. De minister dient de 
dienstaanbieder hierover actief te informeren. Als de naam van de houder desondanks onverhoopt niet op 
voorhand is afgeschermd, moet de minister dit gegeven verwijderen uit zijn administratie zodra hij het 
kentekenbewijs ontvangt. 
 
De AP adviseert om de bevoegdheid tot het verwerken van de naam van de houder in dit kader te 
schrappen5 en de genoemde procedure van het verwijderen van de naam uiteen te zetten in de toelichting.  
 

                                                                        
1 Dienstaanbieder: hoofddienstaanbieder of EETS-aanbieder. Hoofddienstaanbieder: toldienstaanbieder als bedoeld in artikel 1 van de 
Wet implementatie EETS-richtlijn. EETS-aanbieder: EETS-aanbieder als bedoeld in artikel 1 van de Wet implementatie EETS-richtlijn. 
Volgens artikel 1 van het wetsvoorstel vrachtwagenheffing.  
2 Nota van toelichting, p. 7. 
3 Nota van toelichting, p. 7 in verband met artikel 4, eerste lid, onder a, van het concept. 
4 Artikel 5, eerste lid, onder c, van de AVG. 
5 Zoals genoemd in artikel 4, eerste lid, onder a, van het concept, 

 

 

2/3 

 

 

Datum 
2 maart 2022 

Ons kenmerk 
z2021-17568 

 
Openbaarmaking van het advies  
 
De AP is voornemens dit advies niet eerder dan na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 

 

 

3/3