Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
Minister voor Medische Zorg en Sport
de heer mr. drs. B.J. Bruins
Postbus 20350
2500 EJ DEN HAAG

Datum

23 juli 2019

Ons kenmerk
z2019-13442

Uw brief van
6 juni 2019

Onderwerp

Adviesaanvraag aanpassing Wkkgz i.v.m. wettelijke grondslag verwerking persoonsgegevens LADIS en
LTR

Geachte heer Bruins,

Bij brief van 6 juni 2019 is de Autoriteit Persoonsgegevens (AP) op grond van het bepaalde in artikel 36,
vierde lid, van de Algemene verordening gegevensbescherming (AVG) geraadpleegd over het concept voor
Wijziging van de Wet kwaliteit, klachten en geschillen zorg in verband met het creëren van grondslagen
voor het verwerken van gepseudonimiseerde persoonsgegevens ten behoeve van registraties ter
bevordering van de kwaliteit en veiligheid van de gezondheidszorg (hierna: het concept).
De AP begrijpt dat het wenselijk is deze kwaliteitsregistraties te voorzien van de daartoe noodzakelijke
wettelijke grondslagen, maar heeft een aantal opmerkingen over het concept en adviseert daarmee
rekening te houden.

Strekking van het wetsvoorstel
Het wetsvoorstel bevat een grondslag voor de verwerking van gepseudonimiseerde persoonsgegev ens waaronder gegevens over de gezondheid - in LADIS (Landelijk Alcohol en Drugs Informatie Systeem) en
LTR (Landelijke Trauma Registratie). Beide registers bestaan al lange tijd (sinds 1986 respectievelijk
1999), maar vanwege de in 2015 gewijzigde opvatting van de AP dat gepseudonimiseerde gegevens ook
persoonsgegevens zijn, wordt de verwerking in deze registraties alsnog voorzien van een wettelijke
grondslag.

1

Datum

23 juli 2019

Ons kenmerk
z2019-13442

Gegevens uit LADIS worden doorverstrekt aan het European Monitoring Centre of Drugs and Drug
addiction (EMCDDA; Waarnemingscentrum voor drugs en drugsverslaving) ten behoeve van de
zogenaamde Treatment Demand Indicator (TDI).
Het wetsvoorstel biedt ook een grondslag voor een algemene maatregel van bestuur (AMvB). In deze
AMvB zal onder andere worden geregeld welke gegevens mogen worden uitgewisseld, hoe dit wordt
ingericht (ICT), hoe dit wordt beveiligd en wat de bewaartermijnen zijn.

Advies
LADIS
Doel van de LADIS verwerking
Een zorgaanbieder die verslavingszorg verleent, verstrekt aan LADIS gegevens “ten behoeve van
statistische doeleinden, beleidsvorming, kwaliteitsbewaking en kwaliteitsbevordering van de
verslavingszorg” (artikel 30a, eerste lid, Wkkgz). LADIS verwerkt deze gegevens vervolgens voor deze
doelen (artikel 30a, tweede lid, Wkkgz).
Artikel 5, eerste lid, onder b AVG vereist onder andere dat persoonsgegevens worden verwerkt voor
welbepaalde doeleinden. De in artikel 30a, eerste lid, Wkkgz genoemde doelen zijn echter nauwelijks
concreet te noemen. Bovendien is “verslavingszorg” niet gedefinieerd. 1 Aangezien onder verslaving
tegenwoordig niet meer alleen middelengebruik, maar ook gokken, internetgebruik, koopverslaving of
seksverslaving kan worden verstaan, is er behoefte aan afbakening van hetgeen in dit kader onder
verslaving en “verslavingszorg” wordt verstaan.
De AP adviseert de verwerkingsdoelen van LADIS nader te concretiseren en het begrip “verslavingszorg”
te definiëren.

Grondslag van de diverse LADIS verwerkingen
In de Memorie van Toelichting wordt artikel 6, eerste lid, onder c, AVG aangewezen als grondslag voor de
LADIS verwerkingen.2 De AP wijst er echter op, dat in dit geval sprake is van (minimaal) drie
verwerkingen:
1. de verstrekking van gegevens aan LADIS door de zorgaanbieder (artikel 30a, eerste lid, Wkkgz);
2. de verwerking in LADIS ten behoeve van statistische doeleinden, beleidsvorming,
kwaliteitsbewaking en kwaliteitsbevordering van de verslavingszorg (artikel 30a, tweede lid,
Wkkgz);
3. de verstrekking van gegevens door LADIS aan EMCDDA.
1

Het in artikel 30b Wkkgz gebruikte begrip “acute zorg” is daarentegen wel gedefinieerd in artikel 1, eerste lid Wkkgz.
p. 12.

2 MvT

2/5

Datum

23 juli 2019

Ons kenmerk
z2019-13442

De verstrekking van gegevens aan LADIS door de zorgaanbieder heeft als grondslag – inderdaad - artikel
6, eerste lid, onder c, AVG, maar voor de verdere verwerking in LADIS (door de minister) zou dit artikel 6,
eerste lid, onder e, AVG moeten zijn.
De verstrekking van LADIS aan EMCDDA is niet in het wetsvoorstel geregeld. In de Memorie van
Toelichting wordt opgemerkt dat Nederland op grond van Verordening (EG) nr. 1920/2006 verplicht
is gegevens ten behoeve van de TDI ter beschikking te stellen aan het EMCDDA.3 Door het ministerie is
aangegeven dat deze verplichting zou zijn opgenomen in artikel 2 (a) (i) van deze Verordening.4 Dit artikel
kan echter niet worden opgevat als een verplichting als bedoeld in artikel 6, eerste lid, onder c, AVG: in
artikel 2 (a) (i) van de Verordening gaat het, gezien artikel 1, vijfde lid, van de Verordening 5, niet om
persoonsgegevens, en daarnaast is artikel 2 (a) (i) van de Verordening niet als een verplichting voor de
lidstaten geformuleerd.
De AP adviseert de grondslagen voor de diverse LADIS verwerkingen nader te bezien en de verstrekking
aan EMCDDA van een wettelijke grondslag te voorzien.

LTR
Doel van de LTR verwerking
De traumacentra verstrekken aan LTR gegevens ten behoeve van “beleidsvorming, kwaliteitsbewaking en
bevordering van de acute zorg” (artikel 30b, eerste lid, Wkkgz). LTR verwerkt deze gegevens vervolgens
voor “landelijke monitoring en benchmarking” (artikel 30b, derde lid, Wkkgz).
Artikel 5, eerste lid, onder b AVG vereist onder andere dat persoonsgegevens worden verwerkt voor
welbepaalde doeleinden. De in artikel 30b, eerste en derde lid, Wkkgz genoemde doelen zijn echter
nauwelijks concreet te noemen.
De AP adviseert de verwerkingsdoelen van LTR nader te concretiseren.

Noodzaak van het gebruik van persoonsgegevens in LTR
In het algemeen kan bij verwerkingsdoelen als genoemd in artikel 30b, eerste en derde lid, Wkkgz veelal
worden volstaan met geaggregeerde, anonieme informatie. In het geval van LTR zouden er redenen
kunnen zijn om toch met individualiseerbare behandelgegevens te werken. De AP treft zulke redenen
echter niet aan in de Memorie van Toelichting.

3 MvT

p. 7.
Per e-mail aan de AP.
5 artikel 1, vijfde lid, van Verordening (EG) nr. 1920/2006 luidt: (EG) nr. 1920/2006(EG) luidt: “het Waarnemingscentrum verzamelt geen
gegevens die de identificatie van personen of kleine groepen personen mogelijk kunnen maken.”
4

3/5

Datum

23 juli 2019

Ons kenmerk
z2019-13442

Artikel 5, eerste lid, onder c AVG vereist onder andere dat het gebruik van persoonsgegevens moet worden
beperkt tot wat noodzakelijk is voor de doeleinden waarvoor zij worden gebruikt.
De AP adviseert in de Memorie van Toelichting aan te geven waarom het gebruik van persoonsgegevens
noodzakelijk is, en waarom in plaats daarvan niet kan worden volstaan met van geaggregeerde, a nonieme
informatie.

Grondslag van de verstrekkingen aan LTR en van de verdere verwerking in LTR
In de Memorie van Toelichting wordt artikel 6, eerste lid, onder c, AVG aangewezen als grondslag voor de
LTR verwerkingen.6 De AP wijst er echter op, dat in dit geval sprake is van (minimaal) twee verwerkingen:
1. de verstrekking van gegevens aan LTR door de zorgaanbieder (artikel 30b, eerste lid, Wkkgz).
2. de verwerking in LTR ten behoeve van “beleidsvorming, kwaliteitsbewaking en bevordering van
de acute zorg” (artikel 30b, eerste en tweede lid, Wkkgz) en ten behoeve van “landelijke
monitoring en benchmarking” (artikel 30b, derde lid, Wkkgz).
De verstrekking van gegevens aan LTR door de zorgaanbieder heeft als grondslag – inderdaad - artikel 6,
eerste lid, onder c, AVG, maar voor de verdere verwerking in LTR zou dit artikel 6, eerste lid, onder e, AVG
moeten zijn.
Uit de Memorie van Toelichting zou verder kunnen worden opgemaakt dat LTR een basis heeft in een
bestaande “nationaalrechtelijke […] verplichting[…]”7 te weten “artikel 8 van de Wet bijzondere medische
verrichtingen […], omdat traumacentra immers hun functie ontlenen aan de beleidsvisie die op dit artikel
is gebaseerd”8.
Verderop wordt echter geconstateerd dat deze beleidsvisie “onvoldoende basis [is] om te worden
beschouwd als een expliciete wettelijke grondslag”9.
De AP onderschrijft dat deze “beleidsvisie” inderdaad niet kan worden beschouwd als een “rechtsgrond”
als bedoeld in artikel 6, eerste lid, onder c en e, AVG, omdat een “beleidsvisie” iets anders is dan een
wettelijke verplichting (artikel 6, eerste lid, onder c, AVG) en evenmin heeft te gelden als “lidstatelijk
recht” (artikel 6, derde lid, onderdeel b, AVG). Bovendien heeft de “beleidsvisie” niet specifiek betrekking
op de verwerking van persoonsgegevens in LTR.
De AP adviseert de grondslagen voor de LTR verwerkingen nader te bezien en de opmerking dat LTR een
basis heeft in een bestaande nationaalrechtelijke verplichting10 te schrappen uit de Memorie van
Toelichting.

6

MvT p. 12.
p. 4.
8 MvT p. 9.
9 MvT p. 9.
10 MvT p. 4.
7 MvT

4/5

Datum

23 juli 2019

Ons kenmerk
z2019-13442

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.

Hoogachtend,
Autoriteit Persoonsgegevens,

mr. A. Wolfsen
Voorzitter

5/5