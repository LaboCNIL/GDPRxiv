Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Staatssecretaris van Sociale Zaken en Werkgelegenheid
Mevrouw drs. T. van Ark
Postbus 90801
2509 LV Den Haag

Datum

14 januari 2020

Ons kenmerk

Uw brief van

Contactpersoon

Uw kenmerk

z2019-27148

20 november 2019

2019-0000170492

070 8888 500

Onderwerp

Advies over het concept voor het wetsvoorstel Toezicht voorkoming discriminatie bij werving en selectie

Geachte mevrouw Van Ark,
Bij brief van 20 november 2019 is de Autoriteit Persoonsgegevens (AP) op grond van het bepaalde in
artikel 36, vierde lid, van de Algemene verordening gegevensbescherming, geraadpleegd over het concept
voor wijziging van de Arbeidsomstandighedenwet en de Wet allocatie arbeidskrachten door intermediairs
in verband met de invoering van de verplichting om over een werkwijze te beschikken die gericht is op
voorkoming van discriminatie in het proces van werving en selectie en het toezicht daarop (Wet toezicht
discriminatievrije werving en selectie) (hierna: het concept).
Bij openbaarmaking van persoonsgegevens mogen de inbreuken op de belangen van de betrokkenen niet
onevenredig zijn in verhouding tot het met de openbaarmaking te dienen doelen. De AP heeft op dit punt
bezwaar tegen het concept en adviseert de procedure niet voort te zetten, tenzij het bezwaar is
weggenomen.

Strekking van het concept
Het concept verplicht de werkgever om te beschikken over en het toepassen van een schriftelijke
werkwijze die gericht is op het voorkomen van arbeidsdiscriminatie bij de werving en selectie. Als de
werkgever voor de werving en selectie gebruik maakt van een intermediair, dient hij zich ervan te
vergewissen dat die intermediair beschikt over een dergelijke werkwijze. Ook als de werkgever bij de
werving en selectie gebruikt maakt van een geautomatiseerd systeem, dient hij zich ervan te vergewissen
dat de uitkomsten geen arbeidsdiscriminatie met zich brengen. De Inspectie SZW krijgt toezichthoudende
bevoegdheden tot naleving van deze vereisten. Gegevens over een in dit kader opgelegde bestuurlijke
boete zullen openbaar worden gemaakt. Bij algemene maatregel van bestuur zal nader worden bepaald

1

Datum

14 januari 2020

Ons kenmerk
z2019-27148

welke gegevens openbaar worden gemaakt. De gegevens omvatten in elk geval de naam van de werkgever
of intermediair, de vestigingsplaats en de aard van de overtreding.1 Het concept bepaalt dat gegevens over
een bestuurlijke boete openbaar worden gemaakt teneinde naleving te bevorderen en inzicht te geven in
het uitvoeren van toezicht op de naleving.2 Volgens de toelichting bij het concept beoogt de
openbaarmaking ook om bij te dragen aan de legitimering van het handelen van de toezichthouder en om
derden te informeren en waar nodig te waarschuwen.3

Advies
Persoonsgegevens
De AP adviseert over wetgevingsmaatregelen in verband met verwerking van persoonsgegevens.
Persoonsgegevens betreffen alle informatie over een geïdentificeerde of identificeerbare natuurlijke
persoon.4 Dit advies heeft daarom alleen betrekking op de situatie dat de Inspectie SZW gegevens over een
natuurlijk persoon openbaar maakt.
Openbaarmaking persoonsgegevens bestuurlijke boete
De voorgestelde openbaarmaking van persoonsgegevens moet voldoen aan het proportionaliteitsvereiste.
Daarvoor dient een belangenafweging plaats te vinden tussen de beoogde doelen en de privacybelangen
van de betrokkenen. Deze belangenafweging ontbreekt in de toelichting op het concept.
Door ‘naming and shaming’ kan openbaarmaking van persoonsgegevens over een bestuurlijke boete zware
gevolgen hebben voor de betrokkene, waardoor er sprake is van een ernstige inbreuk op de persoonlijke
levenssfeer. Daarentegen wordt een bestuurlijke boete opgelegd wegens het niet beschikken over, het niet
toepassen van of het niet vergewissen van een werkwijze. Dit betekent niet dat er ook daadwerkelijk sprake
is van arbeidsdiscriminatie. Bovendien kunnen doelen als naleving bevorderen, inzicht geven in het
uitvoeren van toezicht op naleving en bijdragen aan legitimering van het handelen van de toezichthouder
ook worden gerealiseerd door geanonimiseerde of gepseudonimiseerde openbaarmaking.
Het vorenstaande duidt erop dat de inbreuk op de privacy van de betrokken natuurlijke personen in een
onevenredige verhouding staat tot de nagestreefde doelen. De openbaarmaking van persoonsgegevens is
daardoor disproportioneel.5
De AP adviseert om in dit kader geen persoonsgegevens openbaar te maken.
1 Toelichting bij het concept, p. 32.
2 Het voorgestelde artikel 29c, eerste lid, van de Arbeidsomstandighedenwet en het voorgestelde artikel 15c, eerste lid, van de

Wet
allocatie arbeidskrachten door intermediairs.
3 Toelichting bij het concept, p. 20 en 31.
4 Artikel 4, eerste lid, van de AVG bepaalt dat onder ‘persoonsgegevens’ wordt verstaan: alle informatie over een geïdentificeerde of

identificeerbare natuurlijke persoon (‘de betrokkene’); als identificeerbaar wordt beschouwd een natuurlijke persoon die direct of
indirect kan worden geïdentificeerd, met name aan de hand van een identificator zoals een naam, een identificatienummer,
locatiegegevens, een online identificator of van een of meer elementen die kenmerkend zijn voor de fysieke, fysiologische, genetische,
psychische, economische, culturele of sociale identiteit van die natuurlijke persoon.
Zie ook het advies van de AP van 23 juli 2019, z2019-12509, waarin de AP heeft geoordeeld dat de privacy van betrokkenen zwaarder
weegt dan het belang van informatie over opgelegde vergrijpboeten door de Belastingdienst:
https://autoriteitpersoonsgegevens.nl/sites/default/files/atoms/files/advies_openbaarmaking_vergrijpboetes.pdf.
5

2/3

Datum

14 januari 2020

Ons kenmerk
z2019-27148

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.
Hoogachtend,
Autoriteit Persoonsgegevens,
mr. A. Wolfsen
Voorzitter

3/3