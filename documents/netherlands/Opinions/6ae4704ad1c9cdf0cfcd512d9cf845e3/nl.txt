 

 
De minister voor Binnenlandse Zaken en Koninkrijksrelaties 
Postbus 20011 
2500 EA Den Haag 
 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 
 

 

 

 

Datum 
14 maart 2023  
 
 

Ons kenmerk 
z2023-00279 
 
Contactpersoon 
 
070 8888 500 
 

Uw brief van 
16 januari 2023  
 
Uw kenmerk 
2022-0000695660 

 
Onderwerp 
Advies over het wetsvoorstel regels gewezen bewindspersonen 
 
 

 

 

Geachte mevrouw Bruins Slot,  
 
Bij brief van 16 januari 2023 is de Autoriteit Persoonsgegevens (AP) op grond van het bepaalde in artikel 
36, vierde lid, van de Algemene Verordening Gegevensbescherming (AVG), geraadpleegd over het 
wetsvoorstel regels gewezen bewindspersonen (hierna: het concept). 
 
De AP heeft een aantal opmerkingen over het concept en adviseert daarmee rekening te houden. 
 
Strekking van het concept  
Het concept verplicht (gewezen) bewindspersoon om voorafgaand aan het aanvaarden van bezoldigde 
private1 en een aantal semipublieke2 vervolgfuncties advies in te winnen over de aanvaardbaarheid van die 
functie in relatie tot het risico op belangenverstrengeling. Deze verplichting geldt gedurende de 
ambtstermijn en binnen de eerste twee jaar na het ontslag. Het advies wordt gegeven door het 
adviescollege rechtspolitieke ambtsdragers (hierna: het adviescollege). Om het advies te kunnen geven, 
moet het adviescollege een aantal gegevens van de (gewezen) bewindspersoon verwerken. De adviezen 
worden openbaar gemaakt als de functie wordt aanvaard. 
 

                                                                        
1 Volgens artikel 2, eerste lid, onderdeel b van het concept: functies “bij een rechtspersoon of instelling, niet zijnde een rechtspersoon 
of instelling als bedoeld in de artikelen 1.2 en 1.3 van de Wet normering topinkomens”. 
2 Volgens artikel 2, eerste lid, onderdeel b van het concept: functies “op het gebied van de beleidsterreinen van zijn voormalig 
ministerie, dan wel beleidsterreinen van andere ministeries waarbij de bewindspersoon of de gewezen bewindspersoon intensief en 
meer dan incidenteel betrokken is geweest”. 

  

 

1 

 

 

Datum 
14 maart 2023  

Ons kenmerk 
z2023-00279 

 
Het concept stelt daarnaast een draaideurverbod3 en een lobbyverbod4 voor. De minister van BZK is 
bevoegd om een ontheffing te verlenen van deze verboden. De minister kan bij het adviescollege advies 
inwinnen over een aanvraag tot ontheffing. Een verleende ontheffing, alsmede een eventuele 
adviesaanvraag over een verleende ontheffing, wordt openbaar gemaakt. 
 
Advies  
 
Grondslag en concretisering persoonsgegevens  
In paragraaf 3 van de toelichting wordt in algemene termen beschreven welke persoonsgegevens naar 
verwachting zullen worden verwerkt door het adviescollege ten behoeve van het advies.5 De toelichting 
gaat niet in op de verwerking van persoonsgegevens door de minister. De wetstekst noch de toelichting 
gaan concreet in op de persoonsgegevens die openbaar worden gemaakt. 
 
De AP verwacht dat op voorhand te bepalen is welke persoonsgegevens worden verwerkt door de minister 
en door het adviescollege en welke persoonsgegevens openbaar worden gemaakt. In dat geval dienen deze 
persoonsgegevens in een wettelijke bepaling te worden beschreven. 
 
De AP adviseert om in het concept te concretiseren welke persoonsgegevens worden verwerkt en 
openbaar worden gemaakt 
 
Bewaartermijnen  
Het concept6 bevat geen bewaartermijn voor de verwerking van persoonsgegevens door het adviescollege 
of de minister. 
 
Volgens het beginsel van opslagbeperking mogen persoonsgegevens niet langer worden bewaard dan voor 
de doeleinden waarvoor de persoonsgegevens worden verwerkt noodzakelijk is.7 De AP acht het uit 
oogpunt van transparantie en rechtszekerheid wenselijk dat de wetgever de bewaartermijn voor de 
persoonsgegevens die worden verwerkt door het adviescollege vastlegt, temeer omdat de AP het bij het 
voorliggende concept onaannemelijk acht dat er ruimte is voor het maken van afwegingen in individuele 
gevallen en de bewaartermijn ook niet onmiskenbaar uit de context volgt. 
 
De AP adviseert om de bewaartermijn voor de verwerking en openbaarmaking van persoonsgegevens door 
het adviescollege en de minister (eventueel in de vorm van een maximum) in het concept vast te leggen. 

                                                                        
3 Artikel 3 van het concept, het gaat om een wettelijk verbod voor gewezen bewindspersonen om een functie aan te gaan bij het 
ministerie waar hij voor zijn ontslag bewindspersoon was. 
4 Artikel 4 van het concept, het gaat om een wettelijk verbod voor gewezen bewindspersonen om zakelijke contacten te hebben met 
ambtenaren van het voormalig eigen ministerie en de ambtenaren van andere ministeries, die zich bezighouden met beleidsterreinen 
waarmee de gewezen bewindspersoon tijdens het ambt actieve bemoeienis heeft gehad. 
5 Bijvoorbeeld: “gegevensverwerking in het proces van oordeelsvorming in het adviestraject”, p. 9 van de toelichting.  
6 Ook in andere regelgeving is geen bewaartermijn vastgelegd die van toepassing is of kan zijn op de gegevensverwerking die het 
concept voorstelt. 
7 Artikel 5, eerste lid, onderdeel e van de AVG.  

 

 

2/3 

 

 

Datum 
14 maart 2023  

 

Ons kenmerk 
z2023-00279 

 
Wet open overheid  
De toelichting van het concept stelt dat actieve openbaarmaking van ontheffingen en adviezen niet van 
toepassing is, gelet op artikel 3.3, tweede lid, onderdeel k, onder 7 en onderdeel e, onder 2, van de Wet 
open overheid (hierna: Woo). Om ervoor te zorgen dat adviezen en ontheffingen bij de aanvaarding van 
een functie openbaar moeten worden gemaakt, is daartoe een specifieke grondslag gecreëerd in het 
concept. De toelichting vermeldt tevens dat ontheffingen en adviezen niet openbaar worden gemaakt als 
de functie niet wordt aanvaard, gelet op artikel 8.8 van de Woo. Dat artikel regelt dat bepaalde onderdelen 
van de Woo, waaronder artikel 3.3, niet van toepassing zijn op informatie waarvoor een bepaling geldt die 
is opgenomen in de bijlage bij de Woo. 
 
De AP merkt op dat artikel 3.3, tweede lid, van de Woo nog niet in werking is getreden. Los daarvan, volgt 
het (niet) openbaar maken van stukken direct uit de regeling in het concept, en niet uit artikel 8.8 van de 
Woo. Dit omdat de bepalingen uit het concept niet zijn opgenomen in de bijlage bij de Woo. Dat lijkt ook 
niet nodig, omdat de bepalingen in het concept moeten worden aangemerkt als aanvulling op de (actieve) 
openbaarmakingsplichten die de Woo regelt, en niet als uitzondering. 
 
De AP adviseert de toelichting overeenkomstig het voorgaande aan te passen. 
 
Werklast  
De AP merkt op dat het concept naar verwachting niet zal nopen tot extra inzet door de AP 
 
Openbaarmaking van het advies  
De AP is voornemens dit advies niet eerder dan na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat. 
 
Hoogachtend,  
Autoriteit Persoonsgegevens 
 
 
 
Aleid Wolfsen 
Voorzitter  

 

 

3/3 

