Aangetekend 
De minister van Justitie en Veiligheid 
Mevrouw D. Yeşilgöz-Zegerius 
Postbus 20301 
2500 EH Den Haag 
 

 

 

Datum 
3 mei 2022 
 
 

Ons kenmerk 
z2022-01208 
 
Contactpersoon 
 
 

 
Onderwerp 
Machtigingsbesluit Wpg meldpunten niet-acute zorg 
 

 

 

 

 

Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 

 

Uw brief van 
11 januari 2022 
 
Uw kenmerk 
3592744 
 

 

 

Geachte mevrouw Yeşilgöz-Zegerius, 
 
Op 11 januari jl. ontving de Autoriteit Persoonsgegevens (hierna: AP) het Wet politiegegevens (hierna: 
Wpg)-machtigingsbesluit meldpunten niet-acute zorg. In de Wpg is bepaald dat deze besluiten ter 
kennisneming aan de AP worden gezonden. Het besluit bevat op grond van artikel 18, tweede lid van de 
Wpg, een grondslag voor de politie om politiegegevens te verstrekken aan burgemeesters en colleges van 
B&W ten behoeve van de gemeentelijke meldpunten niet-acute zorg. Voornoemd besluit leidde tot een 
aantal wezenlijke vragen bij de AP. De AP heeft daarom op 15 maart jl. ambtelijk overleg gevoerd met uw 
ministerie. Nu dat gesprek de ernstige bezwaren van de AP over dit besluit niet heeft weggenomen, richt 
de AP zich thans tot u.   
 
Ambtelijk overleg 
Uw ministerie heeft tijdens voornoemd overleg benadrukt dat het hier bedoelde Wpg-machtigingsbesluit 
ziet op een reeds bestaande praktijk die tegemoet komt aan een behoefte vanuit de politie om mensen die 
hulp nodig lijken te hebben, door te kunnen sturen naar hulpinstanties. Het wordt wenselijk geacht dat 
deze praktijk wordt voortgezet. Omdat er echter twijfels waren over een rechtsgeldige grondslag voor de 
verwerking van persoonsgegevens in dat kader, heeft u in afwachting van komende wetgeving 
(Wetsvoorstel Aanpak meervoudige problematiek sociaal domein (hierna: Wams) en de bijbehorende 
wijziging van het Besluit politiegegevens) gezocht naar een mogelijkheid om voor deze praktijk een 
tijdelijke wettelijke basis te scheppen. U meent die wettelijke basis te hebben gevonden in bovengenoemd 
machtigingsbesluit.  
 

  

 

1 

 

 

Datum 
3 mei 2022 

Ons kenmerk 
z2022-01208 

 
In het besluit wordt voor de politie de mogelijkheid gecreëerd om politiegegevens te verstrekken aan de 
meldpunten niet-acuut. Wat betreft de specifiek te verstrekken politiegegevens wordt het voornamelijk 
aan de professionaliteit van de politiemedewerker overgelaten om te bepalen in welke situatie, welke 
gegevens worden verstrekt. Door uw ministerie is benadrukt dat genoemde komende wetgeving een en 
ander – wel – meer specifiek zal regelen. Hoewel de beoogde termijn van inwerkingtreding van de Wams 
is voorzien voor juni 2023, heeft de AP tijdens voornoemd overleg vernomen dat het wetgevingstraject 
Wams vertraging heeft opgelopen.  
 
Vorm en inhoud instrument 
De AP acht het gekozen instrument hier niet passend. Het machtigingsbesluit, dat ingevolge artikel 18, 
tweede lid Wpg ziet op bijzondere gevallen, is naar het oordeel van de AP niet geschikt als tijdelijke 
oplossing voor structurele gegevensverstrekkingen zoals deze in dit geval worden beoogd. Dergelijke 
structurele gegevensverstrekkingen dienen te worden vastgelegd in een algemene maatregel van bestuur, 
zoals bedoeld in het eerste lid van artikel 18 van de Wpg.  
Bovendien is het besluit op zodanige wijze vormgegeven dat het ontbreekt aan een goede afbakening van 
situaties waarin gegevensverstrekking gerechtvaardigd is en aan een goede afbakening van de gegevens 
die dan verstrekt zouden mogen worden. Die afbakening wordt aan de praktijk overgelaten. Hoewel de AP 
onderkent dat de professionaliteit van de politieagent mee moet worden genomen om per geval af te 
kunnen wegen of een melding passend is, kan het niet zo zijn dat het individuele oordeel van de 
politieagent bepalend is of een gegevensverstrekking gerechtvaardigd is. Dit brengt een groot risico op 
willekeur met zich mee. Voor de praktijk is een uniform en inzichtelijk kader juist essentieel mede omdat 
dit het risico van bovenmatige verwerkingen van persoonsgegevens verkleint.  
Ook voorziet het besluit niet in passende waarborgen voor betrokkenen, in casu een uiterst kwetsbare 
groep burgers. Het gaat om burgers met een beperking of met chronische psychische of psychosociale 
problemen, of met verslavingsproblematiek en om burgers die zorg nodig hebben met het oog op hun 
gebrek aan zelfredzaamheid maar zelf niet om hulp vragen. Gelet op het feit dat de melding en 
bijbehorende persoonsgegevens potentieel in breed verband worden gedeeld met personen in het zorg- en 
overheidsdomein om interventies te kunnen plegen (zoals hulpverlening of bemoeizorg), kunnen de 
gegevensverwerkingen verstrekkende gevolgen hebben voor betrokkenen. Dit vraagt om nadere 
waarborgen die naar de mening van de AP thans onvoldoende in het machtigingsbesluit zijn voorzien.    
 
Breder perspectief 
De AP ziet ook bezwaren bij de gegevensverwerking vanuit de ontvangstzijde van gemeenten. In den brede 
ziet de AP de laatste jaren een sterke groei van meldpunten bij gemeenten die een grote verscheidenheid 
kennen wat betreft verschijningsvorm, taken en inrichting. Ook in dit bredere verband heeft de AP zorgen 
over een gebrek aan uniformiteit, duidelijke (wettelijke) kaders, passende waarborgen voor betrokkenen 
en handvatten voor de uitvoeringspraktijk bij de verwerking van persoonsgegevens. Dit betekent dat met 
de thans gecreëerde grondslag gevoelige persoonsgegevens kunnen worden verstrekt aan gemeenten 
waarvan niet vaststaat dat zij deze persoonsgegevens overeenkomstig huidige wet- en regelgeving 
ontvangen en verder verwerken.     
 
 

 

 

2/3 

 

 

Datum 
3 mei 2022 

Ons kenmerk 
z2022-01208 

 
 
 
Conclusie  
Gelet op het bovenstaande ziet de AP in de in het besluit toegestane gegevensverstrekkingen grote risico’s 
voor de gegevensbescherming van kwetsbare burgers in de uitvoeringspraktijk, terwijl uitzicht op 
wetgeving om dat zorgvuldig en afdoende te regelen nog enige tijd op zich zal laten wachten.  
 
Duidelijke wettelijke kaders, passende waarborgen voor betrokkenen en duidelijke handvatten voor de 
uitvoeringspraktijk zijn noodzakelijk om overeenkomstig vigerende wet- en regelgeving te handelen en de 
persoonsgegevens van kwetsbare personen te beschermen. Het machtigingsbesluit voorziet daar niet in.  
 
Een machtigingsbesluit als bedoeld in artikel 18, tweede lid, van de Wpg kan naar het oordeel van de AP  
dan niet, ook niet tijdelijk, als een toereikende wettelijke basis gelden voor die structurele 
gegevensverstrekkingen.   
 
De AP zal deze brief zes weken na dagtekening openbaar maken op de website 
www.autoriteitpersoonsgegevens.nl, of zo veel eerder als nodig, indien de Tweede Kamer de Wams eerder 
behandelt.  
 
 
Hoogachtend, 
Autoriteit Persoonsgegevens, 
 
 
 
 
ir. M.J. Verdier  
vicevoorzitter 

 

 

3/3