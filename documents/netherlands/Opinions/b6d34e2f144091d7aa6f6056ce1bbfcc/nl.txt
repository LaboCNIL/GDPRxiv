 

 
De minister voor Armoedebeleid, Participatie en Pensioenen 
Postbus 90801  
2509 LV Den Haag 
 
 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 
 

 

 

 

Datum 
20 april 2023  
 
 

Ons kenmerk 
z2023-01678 
 
Contactpersoon 
 
070 8888 500 
 

Uw brief van 
22 maart 2023 
 
Uw kenmerk 
2023-0000098048 

 
Onderwerp 
Verzoek om advies op eenmalig bedrag aan ouderen van Surinaamse herkomst 
 

 

 

 

Geachte mevrouw Schouten,  
 
Bij brief van 20 maart 2023 is de Autoriteit Persoonsgegevens (AP) op grond van het bepaalde in artikel 
36, vierde lid, van de Algemene Verordening Gegevensbescherming (AVG), geraadpleegd over het besluit 
houdende de toekenning van een eenmalig bedrag aan ouderen van Surinaamse herkomst (Tijdelijk 
besluit eenmalig bedrag ouderen van Surinaamse herkomst)(hierna: het concept). 
 
De AP heeft een aantal opmerkingen over het concept en adviseert daarmee rekening te houden.  
 
Strekking van het concept  
Het concept regelt dat Nederlandse ouderen van Surinaamse herkomst die uiterlijk 25 november 19751 
vanuit Suriname naar Nederland zijn verhuisd om zich hier te vestigen met het oog op het behoud van 
rechten en plichten en sindsdien ten minste 25 jaar in Nederland hebben gewoond, aanspraak maken op 
een eenmalige tegemoetkoming van 5000 euro.2 Deze mensen waren in de periode van 19573 tot hun 
verhuizing naar Nederland niet verzekerd voor de Algemene Ouderdomswet (AOW), omdat zij weliswaar 
wel de Nederlandse nationaliteit hadden, maar geen ingezetene van Nederland4 waren.5 Volgens het 
systeem van de AOW is hun uitkering gekort in evenredigheid tot het aantal onverzekerde jaren, het 
zogenoemde ‘AOW-gat’. Met de eenmalige toekenning wordt beoogd een gebaar van erkenning te maken 
naar de betreffende groep ouderen, om zo recht te doen aan de gevoelens van onrecht die leven bij deze 
groep.6 
                                                                        
1 De datum waarop Suriname onafhankelijk werd.  
2 Artikel 3 en 4 van het concept. 
3 Het jaar waarin de Algemene Ouderdomswet in werking trad.   
4 Ook wel aangeduid als ingezetene van het Europees deel van het Koninkrijk.  
5 Het ingezetenschap van Nederland is randvoorwaardelijk voor de opbouw van AOW. 
6 Toelichting, p. 6.  

  

 

1 

 

 

Datum 
20 april 2023  

Ons kenmerk 
z2023-01678 

 
 
Om de eenmalige tegemoetkoming te ontvangen, moet de oudere een aanvraag indienen bij de Sociale 
Verzekeringsbank (SVB), die namens7 de minister voor Armoedebeleid, Participatie en Pensioenen beslist 
op de aanvraag. Om te beoordelen of de aanvrager recht heeft op de eenmalige uitkering, maakt de SVB 
gebruik van gegevens die de oudere aanlevert, alsmede bij haar beschikbare gegevens8 en gegevens uit de 
Basisregistratie Personen (BRP). De SVB schrijft daarnaast alle ouderen aan die blijkens de administratie 
van de SVB naar verwachting binnen de doelgroep vallen. 
 
Advies  
 
Concretisering persoonsgegevens  
Artikel 6 van het concept bepaalt dat de aanvrager op verzoek of uit eigen beweging de inlichtingen en 
bewijsstukken verstrekt die nodig zijn voor het toekennen van de eenmalige uitkering en de medewerking 
verleent die redelijkerwijs nodig is. Uit de toelichting blijkt dat ook gebruik zal worden gemaakt van reeds 
bij de SVB beschikbare gegevens en van gegevens uit de BRP.9 Daarnaast worden er ook persoonsgegevens 
verwerkt voor het gericht benaderen van personen die mogelijk in aanmerking komen voor het eenmalig 
bedrag.10 Het concept concretiseert niet om welke (persoons)gegevens het gaat.  
 
De AP verwacht dat op voorhand, in ieder geval in algemene termen, te bepalen is welke 
persoonsgegevens moeten worden verwerkt in het kader van de aanvraag van de eenmalige uitkering. 
Hetzelfde geldt voor de persoonsgegevens die moeten worden verwerkt voor het gericht benaderen van 
potentieel rechthebbenden. In dat geval dienen deze persoonsgegevens te worden beschreven. 
 
De AP adviseert om in het concept te concretiseren welke persoonsgegevens worden verwerkt ten 
behoeve van de adviesaanvraag en de gerichte benadering.  
 
Grondslagen voor gegevensverstrekking  
Grondslag gebruik reeds bij de SVB bekende gegevens  
De toelichting stelt dat voor de uitvoering van het concept gegevens nodig zijn die grotendeels al bekend 
zijn bij de SVB uit hoofde van de uitvoering van andere taken, zoals bijvoorbeeld de AOW. Deze gegevens 
kunnen volgens de toelichting op grond van artikel 72 van de Wet structuur uitvoeringsorganisatie werk 
en inkomen (SUWI) worden verstrekt aan de minister,11 zodat de SVB deze gegevens kan gebruiken voor 
de uitvoering van het concept.12  
 
Artikel 72 van de Wet SUWI bepaalt– kortgezegd en voor zover hier relevant – dat de SVB (bepaalde) 
gegevens en inlichtingen verstrekt aan de minister als de minister deze gegevens en inlichtingen nodig 

                                                                        
7 In mandaat, zie p. 11 van de toelichting.  
8 Bijvoorbeeld gegevens die de SVB registreert in het kader van de uitvoering van de AOW.  
9 Toelichting, p. 10.  
10 Artikel 9 van het concept.  
11 Toelichting, p. 10.  
12 Feitelijk worden de gegevens niet verstrekt aan de minister maar aan de SVB, omdat zij het besluit in mandaat uitvoert, en is er aldus 
enkel sprake van een juridische verstrekking, en niet van een feitelijke verstrekking.  

 

 

2/4 

 

 

Datum 
20 april 2023  

Ons kenmerk 
z2023-01678 

 
heeft voor de uitoefening van zijn taak. De toelichting beschrijft dat het in het concept gaat om een 
“verstrekking aan de minister voor zijn wettelijke taak in het kader van de Kaderwet SZW-subsidies”.13 
 
De AP merkt op dat “zijn taak” genoemd in artikel 72 van de Wet SUWI verwijst naar de taak van de 
minister in het kader van de Wet SUWI. Bijvoorbeeld het uitoefenen van bevoegdheden ten aanzien van 
zelfstandig bestuursorganen zoals de SVB.14 Met “zijn taak” lijkt gelet op de wetsgeschiedenis niet te zijn 
bedoeld de wettelijke taak van de minister in het kader van de Kaderwet SZW-subsidies. 
 
De AP adviseert in de toelichting te verduidelijken welke taak onder de Wet SUWI de minister uitvoert 
waarvoor de SVB gegevens en inlichtingen moet verstrekken.   
 
Grondslag verstrekking gegevens uit de BRP  
De toelichting stelt voorts dat voor de uitvoering van het concept gegevens nodig zijn uit de BRP. Voor de 
grondslag voor de verstrekking uit de BRP door de colleges van Burgemeester en Wethouders (colleges) 
wordt verwezen naar artikel 54 van de Wet SUWI.15  
 
De AP merkt op dat de gegevens niet kunnen worden verstrekt door de colleges. De verwachting is dat de 
gegevens van ongeveer 24.000 personen uit de BRP moet worden verstrekt.16 Op grond van artikel 3.5, 
vierde lid, van de Wet BRP in samenhang bezien met artikel 40 van het Besluit BRP dienen niet de colleges, 
maar de minister van BZK, feitelijk de Rijksdienst voor Identiteitsgegevens, de gegevens uit de BRP te 
verstrekken. De grondslag daarvoor is gelegen in artikel 3.2 van de Wet BRP. De verstrekking van gegevens 
moet noodzakelijk zijn voor de goede vervulling van de taak van de minister.17  
 
De AP adviseert de passage in de toelichting over de BRP aan te passen overeenkomstig het voorgaande.  
 
Bewaartermijnen  
Het concept bevat geen bewaartermijn voor de verwerking van persoonsgegevens door de minister. 
 
Volgens het beginsel van opslagbeperking mogen persoonsgegevens niet langer worden bewaard dan voor 
de doeleinden waarvoor de persoonsgegevens worden verwerkt noodzakelijk is.18 De AP acht het uit 
oogpunt van transparantie en rechtszekerheid wenselijk dat de wetgever de bewaartermijn voor de 

                                                                        
13 Toelichting, p. 10.  
14 Zie Kamerstukken II  2000/01, 27588, nr. 9 (nota van wijziging), p. 11:  “Het nieuwe artikel 44a  (van de Wet SUWI, het huidige artikel 
72, red.) regelt op gelijke wijze als artikel 14 (het huidige artikel 20, red.) van de Kaderwet zbo's de algemene inlichtingen- en 
inzageplicht van de in dit wetsvoorstel genoemde bestuursorganen jegens de minister; dit betreft zowel toezichts- als 
beleidsinformatie.”  De toelichting bij artikel 14 van de Kaderwet zbo’s stelt: “dit artikel verschaft de minister een algemeen 
inlichtingenrecht alsmede het recht om zelf onderzoek te doen, voor zover dat redelijkerwijs nodig is voor de uitoefening van diens 
taak. «Diens taak» refereert aan de bevoegdheden die de minister heeft ten aanzien van het zelfstandig bestuursorgaan” . Zie 
Kamerstukken II  2000/01, 27426, nr. 3, p. 26-27. 
15 Toelichting, p. 11. 
16 Toelichting, p. 10: “Op basis van de genoemde voorwaarden hebben naar verwachting circa 24.000 personen van Surinaamse 
herkomst recht op het eenmalige bedrag van €5000”. 
17 Artikel 3.2, derde lid, Wet BRP. 
18 Artikel 5, eerste lid, onderdeel e AVG. 

 

 

3/4 

 

 

Datum 
20 april 2023  

Ons kenmerk 
z2023-01678 

 
persoonsgegevens die worden verwerkt door de minister vastlegt, temeer omdat de AP het bij het 
voorliggende concept onaannemelijk acht dat er ruimte is voor het maken van afwegingen in individuele 
gevallen en de bewaartermijn ook niet onmiskenbaar uit de context volgt. 
 
De AP adviseert om de bewaartermijn voor de verwerking van persoonsgegevens door de minister 
(eventueel in de vorm van een maximum) in het concept vast te leggen. 
 
Werklast  
De AP merkt op dat het concept naar verwachting niet zal nopen tot extra inzet door de AP.  
 
Openbaarmaking van het advies  
De AP is voornemens dit advies openbaar te maken op de website www.autoriteitpersoonsgegevens.nl 
zodra de tekst van het (gewijzigde) concept openbaar is. De AP verneemt graag het moment waarop 
openbaarmaking wordt verwacht, zodra dit bekend is.  
 
 
Hoogachtend,  
Autoriteit Persoonsgegevens, 
 
 
 
Aleid Wolfsen 
Voorzitter  
 
 

 

 

4/4 

