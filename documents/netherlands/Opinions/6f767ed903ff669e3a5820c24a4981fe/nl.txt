 

Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Staatssecretaris van Koninkrijksrelaties en Digitalisering 
Postbus 20011 
2500 EA Den Haag 
 

 

 

 

 

Datum 
14 maart 2023 
 
 

Ons kenmerk 
z2022-07050 
 
Contactpersoon 
 
070 8888 500 
 
 

Uw brief van 
14 december 2022 
 
Uw kenmerk 
2022-0000654815 

 
Onderwerp 
Advies over het concept voor de Wet op de Nederlandse identiteitskaart 
 

 

 

 

Geachte mevrouw van Huffelen,  
  
Bij brief van 14 december 2022 is de Autoriteit Persoonsgegevens (AP) op grond van het bepaalde in 
artikel 36, vierde lid, van de Algemene verordening gegevensbescherming (AVG), geraadpleegd over het 
concept voor de Wet op de Nederlandse identiteitskaart (hierna: het concept).  
 
De AP heeft een opmerking over het concept en adviseert daarmee rekening te houden. 
 
Strekking van het concept  
Het concept stelt voor om de bepalingen met betrekking tot de (uitgifte van) de Nederlandse 
identiteitskaart (NIK), die in het parallel lopende voorstel van rijkswet tot wijziging van de Paspoortwet in 
verband met de ontvlechting van de Nederlandse identiteitskaart zijn verwijderd, op te nemen in een 
nieuwe wet. Hierbij zijn geen inhoudelijke wijzigingen beoogd te opzichte van huidige regelgeving. 
 
Hierbij is van belang dat – naast het concept en het lopende voorstel van rijkswet tot wijziging van de 
Paspoortwet in verband met de ontvlechting van de Nederlandse identiteitskaart – een ander voorstel van 
rijkswet in procedure is tot wijziging van de Paspoortwet in verband met de invoering van een centrale 
voorziening voor de verwerking van de gezichtsopname, handtekening en vingerafdrukken ten behoeve 
van reisdocumenten, het schrappen van de geslachtsvermelding op de identiteitskaart, alsmede enige 
andere wijzigingen (hierna: voorstel van rijkswet centrale voorziening). Het concept gaat daarbij niet uit 
van huidig geldende wetgeving maar bouwt voort op een wetsvoorstel dat nog niet in de Tweede Kamer 
aanhangig is gemaakt. 
 
 

  

 

1 

 

 

Datum 
00 maand 2016 

Ons kenmerk 
12345/ABCDE 

 
Advies  
 
Gebruik van centrale voorziening 
In het concept wordt gebruikgemaakt van voorzieningen en systemen die nog geen geldend recht zijn onder 
de Paspoortwet. In het concept wordt verwezen naar de centrale voorziening. Het voorstel van rijkswet dat 
deze voorziening in het leven roept is nog niet ingediend bij de Tweede Kamer. De openbare consultatie van 
dit wetsvoorstel is wel afgerond.  
 
De AP heeft kritisch geadviseerd op de consultatieversie van het voorstel van rijkswet centrale voorziening.1 
Het voorstel van rijkswet centrale voorziening ziet ook op de verwerkingen die noodzakelijk zijn voor de 
behandeling van aanvragen voor een Nederlandse identiteitskaart. De bezwaren van de AP zullen ook voor de 
op grond van dit concept voorgenomen verwerking weggenomen moeten zijn. Het is echter niet wenselijk om 
deze bezwaren uitsluitend weg te nemen in onderhavig concept. Het concept is afhankelijk van het voorstel 
van rijkswet centrale voorziening, dat nog niet aanhangig is gemaakt, en om die reden is onzeker of de door de 
AP geuitte bezwaren zullen zijn weggenomen als het voorstel eenmaal wordt ingediend. De AP beveelt 
daarom aan om in dit concept rekening te houden met de mogelijkheid dat de centrale voorziening niet tot 
stand gebracht zou kunnen worden.  
 
In de memorie van toelichting van het concept is opgenomen ‘dat de verwerking zoals die op grond van het 
voorstel zal plaatsvinden aan de AVG voldoet, zoals nu reeds het geval is’.2 Deze uitspraak kan de AP met het 
oog op het voorgaande niet onderschrijven. 
 
De AP adviseert om dit concept minder afhankelijk te maken van het voorstel van rijkswet centrale 
voorziening. Daarnaast adviseert de AP de toelichting in het licht van het bovenstaande aan te passen. 
 
Werklast 
De AP merkt op dat het concept naar verwachting niet zal nopen tot extra inzet door de AP.  
 
Openbaarmaking van het advies  
 
De AP is voornemens dit advies niet eerder dan na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 
                                                                        
1 Advies over het concept voor Wijziging van de Paspoortwet in verband met de invoering van een centrale voorziening voor de 
verwerking van de gezichtsopname, handtekening en vingerafdrukken van 5 december 2022, met kenmerk: 2022-0000160333. 
2 Memorie van toelichting van het concept, p. 10. 

 

 

2/2 

