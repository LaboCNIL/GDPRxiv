Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Staatssecretaris van Financiën - Toeslagen en Douane
Mevrouw drs. A.C. van Huffelen
Postbus 20201
2500 EE Den Haag

Datum

20 augustus 2020

Ons kenmerk

Uw brief van

Contactpersoon

Uw kenmerk

z2020-12155

2 juli 2020

2020-0000125496

070 8888 500

Onderwerp

Advies over het concept voor de Wet verbetering uitvoerbaarheid toeslagen

Geachte mevrouw Van Huffelen,
Bij brief van 2 juli 2020 is de Autoriteit Persoonsgegevens (AP) op grond van het bepaalde in artikel 36,
vierde lid, van de Algemene verordening gegevensbescherming (AVG), geraadpleegd over het concept
voor wijziging van de Algemene wet inkomensafhankelijke regelingen en enkele andere wetten met het
oog op verbetering van de uitvoerbaarheid van toeslagen (Wet verbetering uitvoerbaarheid toeslagen)
(hierna: het concept).
De AP heeft een aantal opmerkingen over het concept en adviseert daarmee rekening te houden.

Strekking van het concept
Het huidige stelsel van toeslagen veroorzaakt onzekerheid en onvoorspelbaarheid en heeft ertoe geleid dat
burgers soms in ernstige problemen zijn gebracht. Het kabinet heeft daarom een hervorming
aangekondigd van het toeslagensysteem. Deze hervorming zal een langere periode beslaan, maar vanwege
de urgentie van de problematiek acht het kabinet het noodzakelijk om nu reeds een aantal wettelijke
maatregelen te treffen. Het concept ziet op deze maatregelen voor de korte termijn.
Het concept breidt onder meer de bevoegdheid van de Belastingdienst/Toeslagen tot het opvragen van
gegevens en inlichtingen die van belang zijn voor de uitvoering van de Algemene wet
inkomensafhankelijke regelingen (Awir), de daarop berustende bepalingen of een inkomensafhankelijke
regeling, uit tot administratieplichtigen en verhuurders.1
1 Artikel 38, eerste lid, van de Awir.

1

Datum

20 augustus 2020

Ons kenmerk
z2020-12155

Ook bepaalt het concept onder meer dat de bij of krachtens algemene maatregel van bestuur (amvb)2 aan
te wijzen lichamen, instellingen, diensten, rechtspersonen of personen gehouden zijn de bij of krachtens
amvb aan te wijzen gegevens en inlichtingen waarvan de kennisneming voor de beoordeling van de
aanspraak op of de bepaling van de hoogte van de tegemoetkoming of het voorschot van een derde of het
herzien van een voorschot van een derde van belang kunnen zijn, uit eigener beweging te verstrekken aan
de Belastingdienst/Toeslagen volgens bij of krachtens amvb te stellen regels.3
Deze uitbreidingen tot het verstrekken van informatie aan de Belastingdienst/Toeslagen beogen het
effectiever beoordelen van aanvragen via contra-informatie en een verlichting van de administratieve
lasten voor de burger.4

Advies
Noodzaak informatieverstrekking
Het opvragen van gegevens bij een ander dan de betrokkene en de verplichting tot het verstrekken van
gegevens uit eigen beweging door derden kunnen nuttig en effectief zijn, maar leveren ook inbreuken op
de persoonlijke levenssfeer van de betrokkenen op, zoals neergelegd in de AVG, de Grondwet en diverse
verdragen. Het is daarom van belang dat de noodzaak van deze gegevensverwerkingen en de in dat kader
te maken belangenafweging duidelijk kenbaar is uit expliciete overwegingen in de memorie van
toelichting. Op dit punt schiet het concept nog tekort.
Weliswaar zijn de doelen van de gegevensverwerkingen genoemd (het effectiever beoordelen van
aanvragen via contra-informatie en een verlichting van de administratieve lasten voor de burger), maar
daarmee is de noodzaak en de in dat kader te maken belangenafweging niet gegeven. Uitgaande van deze
doeleinden, moet de inefficiency van de huidige wijze van beoordelen van aanvragen en de administratieve
belasting voor de burger in dit kader worden aangetoond. Ook moet worden onderbouwd dat deze
inefficiency en belasting voor de burger dusdanig zwaarwegend zijn dat de voorgestelde
gegevensverwerkingen en de daarmee gepaard gaande inbreuken op de persoonlijke levenssfeer
gerechtvaardigd zijn. Daarvan is naar het oordeel van de AP niet snel sprake.
De AP adviseert om de noodzaak en de in dat kader te maken belangenafweging te onderbouwen in de
toelichting.
Aanvullingen toelichting
De toelichting zal op diverse plekken nog worden aangevuld.5
De AP adviseert om te bezien of de aanvullingen alsnog ter advisering aan de AP moeten worden
voorgelegd.

2 In het concept staat ‘bij of krachtens deze wet’, maar deze formulering is voorbehouden aan delegatiebepalingen in de grondwet.

Bedoeld zal zijn ‘bij of krachtens amvb’ (aanwijzing 2.26 van de Aanwijzingen voor de regelgeving).
3 Artikel 38, tweede lid, van de Awir.
4 Toelichting, p. 28.
5 Toelichting, p. 6 en 11.

2/3

Datum

20 augustus 2020

Ons kenmerk
z2020-12155

Openbaarmaking van het advies
De AP is voornemens dit advies openbaar te maken op de website www.autoriteitpersoonsgegevens.nl
zodra de tekst van het (gewijzigde) concept openbaar is. De AP verneemt graag het moment waarop
openbaarmaking wordt verwacht, zodra dit bekend is.
Hoogachtend,
Autoriteit Persoonsgegevens,

drs. C. E. Mur
Bestuurslid

3/3