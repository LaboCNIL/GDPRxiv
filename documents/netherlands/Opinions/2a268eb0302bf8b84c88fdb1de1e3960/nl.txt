Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De staatssecretaris van Economische Zaken en Klimaat
Mw. mr. drs. M.C.G. Keijzer
Postbus 20401
2500 EK DEN HAAG

Datum

7 januari 2021

Ons kenmerk

Uw brief van

Contactpersoon

Uw kenmerk

z2020-17798

19 oktober 2020

CE-MC / 20244791

Onderwerp

Advies wetsvoorstel Implementatiewet richtlijn modernisering consumentenbescherming

Geachte mevrouw Keijzer,
Bij brief van 19 oktober 2020 is de Autoriteit Persoonsgegevens (AP) op grond van het bepaalde in artikel
36, vierde lid, van de Algemene verordening gegevensbescherming (AVG) geraadpleegd over het concept
voor een wetvoorstel Implementatiewet richtlijn modernisering Consumentenbescherming.1 (hierna: het
concept).

Strekking van het concept
De richtlijn modernisering consumentenbescherming beoogt modernisering en betere handhaving van de
Europese regels voor consumentenbescherming. Sancties worden daartoe verder uitgewerkt, zodat in alle
lidstaten doeltreffende sancties voor inbreuken kunnen worden opgelegd. Daarnaast is een aantal
bepalingen van deze richtlijn aan modernisering toe, met name vanwege de voortdurende ontwikkeling
van de online koopomgeving.
Uit oogpunt van bescherming van persoonsgegevens is in het bijzonder van belang dat het
toepassingsbereik van de richtlijn consumentenrechten is uitgebreid, onder andere ook tot
overeenkomsten tot het verrichten van een digitale dienst in ruil voor persoonsgegevens.

1 Concept voor een voorstel van wet tot wijziging van Boek 6 van het Burgerlijk Wetboek, de

Wet handhaving
consumentenbescherming en de Prijzenwet in verband met de implementatie van Richtlijn (EU) 2019/2161 van het Europees
Parlement en de Raad van 27 november 2019 tot wijziging van Richtlijn 93/13/EEG van de Raad en Richtlijnen 98/6/EG, 2005/29/EG en
2011/83/EU van het Europees Parlement en de Raad wat betreft betere handhaving en modernisering van de regels voor
consumentenbescherming in de Unie (PbEU 2019, L 328).

1

Datum

16 april 2020

Ons kenmerk
z2020-00162

Advies
Door overeenkomsten waarbij als tegenprestatie toestemming voor verwerking van persoonsgegevens wordt
gegeven in plaats van betaling in geld ook onder de bescherming van het consumentenrecht te brengen
impliceert de richtlijn Europeesrechtelijke erkenning van de mogelijkheid om te ‘betalen met
persoonsgegevens’. In het belang van consumentenbescherming ontstaat zo op een principieel punt frictie
met de systematiek ter bescherming van persoonsgegevens in de AVG. Wijzen op de formeel onverkorte
toepasselijkheid van de AVG volstaat niet om de risico’s voor de bescherming van persoonsgegevens te
ondervangen.
Het concept vertoont op dit punt sterke overeenkomst met het recente concept voor een wetsvoorstel ter
implementatie van de richtlijnen ‘verkoop goederen’ en ‘levering digitale inhoud’, dat eveneens in het
teken staat van de consumentenbescherming.2 De AP heeft hierover 16 april jl. een advies uitgebracht met
de strekking dat in dit verband nog op een groot aantal punten bezwaren bestaan en/of nog belangrijke
afwegingen moeten worden gemaakt. Daarbij is uitvoerig ingegaan op de problematiek.3 Dat wetsvoorstel
is op moment van schrijven nog niet ingediend zodat nog onbekend is op welke wijze gevolg is gegeven
aan het advies. Ook uit het nu voorliggende concept of uit de memorie van toelichting is dit niet af te
leiden.
De AP volstaat daarom met verwijzing naar de strekking van haar eerdere advies, adviseert dit eveneens te
betrekken op dit concept en de memorie van toelichting op dit punt aan te vullen.

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.
Hoogachtend,
Autoriteit Persoonsgegevens,

Drs. C.E. Mur
Bestuurslid

2 Ter implementatie van Richtlijn (EU) 2019/771 van het Europees Parlement en de Raad van 20 mei 2019 betreffende bepaalde

aspecten van overeenkomsten voor de verkoop van goederen, tot wijziging van Verordening (EU) 2017/2394 en Richtlijn 2009/22/EG, en
tot intrekking van Richtlijn 1999/44/EG, en Richtlijn (EU) 2019/770 van het Europees Parlement en de Raad van 20 mei 2019 betreffende
bepaalde aspecten van overeenkomsten voor de levering van digitale inhoud en digitale diensten (PbEU L 136).
3 Advies van 16 april 2020 met kenmerk z2020-00162, www.autoriteitpersoonsgegevens.nl.

2/2