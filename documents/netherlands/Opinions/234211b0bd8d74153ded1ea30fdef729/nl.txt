Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
Minister van Justitie en Veiligheid
mr. F.B.J. Grapperhaus
Postbus 20301
2500 EH DEN HAAG

Datum

7 maart 2019

Ons kenmerk

Uw brief van

Contactpersoon

Uw kenmerk

z2019-01383

19 januari 2019

2445685

070 8888 500

Onderwerp

Advies conceptwetsvoorstel tot wijziging van de Advocatenwet, de Gerechtsdeurwaarderswet en de Wet
op het notarisambt

Geachte heer Grapperhaus,
Bij brief van 19 januari 2019 is de Autoriteit Persoonsgegevens (AP) op grond van het bepaalde in artikel
36, vierde lid, van de Algemene verordening gegevensbescherming (AVG) geraadpleegd over het concept
tot wijziging van de Advocatenwet, de Gerechtsdeurwaarderswet, de Wet op het notarisambt en de Wet
positie en toezicht advocatuur in verband met het opnemen van een grondslag voor de verwerking van
bijzondere persoonsgegevens en persoonsgegevens van strafrechtelijke aard van betrokkenen ten behoeve
van de uitvoering van kwaliteitstoetsen bij advocaten, gerechtsdeurwaarders en notarissen en diverse
aanpassingen van overwegend wetstechnische aard (hierna: het concept). De AP heeft een aantal
opmerkingen over het concept en adviseert daar rekening mee te houden.

Strekking van het concept
Het concept combineert een aantal onderwerpen. Enerzijds strekt het ertoe de
beroepskwaliteitstoetsingen nader te regelen die passen bij de huidige beroepsuitoefening in de
advocatuur, het notariaat en de gerechtsdeurwaarderij. Voor de advocatuur gaat het om het aanvullen van
een wettelijke opdracht aan de Nederlandse orde van advocaten (NOvA) voor de uitvoering van deze
kwaliteitstoetsingen, terwijl het voor de beide andere juridische beroepsgroepen uitsluitend gaat om het
aanvullen van een reeds bestaande wettelijke grondslag. Anderzijds wordt met het concept een verdere
harmonisering van regels voor advocaten, deurwaarders en notarissen nagestreefd.
Tenslotte behelst het voorstel een aantal aanpassingen van wetstechnische en van redactionele aard,
betrekking hebbend op alle drie de beroepsgroepen.

1

Datum

7 maart 2019

Ons kenmerk
z2019-01383

Advies
In het concept wordt in artikel 26 van de Wet positie en toezicht advocatuur, artikel 57a van de
Gerechtsdeurwaarderswet en artikel 61a van de Wet op het notarisambt ten behoeve van het uitvoeren van
de kwaliteitstoets een grondslag voor de verwerking van bijzondere categorieën van persoonsgegevens en
persoonsgegevens van strafrechtelijke aard gecreëerd. Hierdoor is de wetgever kennelijk van mening dat
de in artikel 9, tweede lid onder g, van de AVG 1 neergelegde uitzondering op het verbod van de verwerking
van bijzondere persoonsgegevens, van toepassing is. Ten aanzien van de verwerking van gegevens van
strafrechtelijke aard is gebruik gemaakt van de mogelijkheid die artikel 10 van de AVG biedt.
De onderbouwing van het in artikel 9, tweede lid, onder g, van de AVG genoemde zwaarwegend algemeen
belang komt echter geheel niet in de memorie van toelichting aan de orde. De memorie van toelichting
geeft slechts aan dat door de mogelijkheid tot het verwerken van bijzondere persoonsgegevens in h et kader
van de kwaliteitstoetsen voor de juridische beroepsgroepen in de wet voor elke van de drie
beroepsgroepen te verankeren, de kwaliteit van de dienstverlening van de juridische beroepsgroepen
wordt gewaarborgd en verbeterd.2 Deze onderbouwing zegt iets over het nut en de noodzaak van de
kwaliteitstoets voor de juridische beroepsgroepen, maar niets over de bijdrage daaraan door de verwerking
van bijzondere persoonsgegevens en gegevens van strafrechtelijke aard van betrokkenen. Het ontbreken
van dergelijke beschouwingen wekt de indruk, nog eens benadrukt door de algemene beschouwingen in de
memorie van toelichting daarover3, dat het (onvermijdelijk) aanwezig zijn van bijzondere categorieën van
persoonsgegevens en gegevens van strafrechtelijke aard in de aan de kwaliteitstoets onderhevige dossiers
aanleiding zijn voor het conceptwetsvoorstel. Deze constatering ontslaat de wetgever echter niet van de
verplichting bij het creëren van een wettelijke grondslag na te denken over de noodzaak en eventuele
alternatieven zoals het niet tot personen herleidbaar maken van de gegevens.
Daarnaast geeft het concept geen blijk van passende en specifieke maatregelen die getroffen moeten
worden ter bescherming van de grondrechten en de fundamentele belangen van de betrokkene. Dat geldt
zowel voor de bijzondere categorieën van persoonsgegevens als voor de gegevens van st rafrechtelijke aard.
Overigens wordt deze laatste categorie in de memorie van toelichting niet onderscheiden van de
bijzondere persoonsgegevens, terwijl met de inwerkingtreding van de AVG gegevens van strafrechtelijke
aard als een aparte categorie persoonsgegevens is geworden.
Zo bevat de memorie van toelichting slechts algemeenheden zoals het in algemene zin informeren van
cliënten van notarissen en gerechtsdeurwaarders dat in het kader van de kwaliteitstoetsen

1

Artikel 9, tweede lid, onder g van de AVG luidt: g. de verwerking noodzakelijk is om redenen van zwaarwegend algemeen belang, op

grond van Unierecht of lidstatelijk recht, mits evenredigheid met het nagestreefde doel wordt gewaarborgd, de wezenlijke inho ud van
het recht op bescherming van persoonsgegevens wordt geëerbiedigd en passende en specifieke maatregelen worden getroffen ter
bescherming van de grondrechten en de fundamentele belangen van de betrokkene;
2 Memorie van toelichting, p. 4.
3 Memorie van toelichting, p. 2: “Men zou zelfs kunnen zeggen dat ieder advocatendossier per definitie bijzondere persoonsgegevens
zal bevatten, omdat de advocaat nu eenmaal voor een goed behandeling van de zaak alle bijzonderheden nodig heeft”.

2/3

Datum

7 maart 2019

Ons kenmerk
z2019-01383

steekproefsgewijs dossiers worden bekeken 4, dat het aantal personen dat door de kwaliteitstoetsing in
aanraking komt met de bijzondere persoonsgegevens gering is 5 en laat tegelijkertijd de mogelijkheid open
dat kantoorpersoneel uit hoofd van de functie toegang kan hebben tot de bijzondere persoonsgegevens6 ,
terwijl de grondslagen expliciet worden gecreëerd ten behoeve van het uitvoeren van de kwaliteitstoets en
het concept niet ziet op het dossier in de relatie advocaat/cliënt.
Ook de motivering dat de beroepsgroepen sowieso onderworpen zijn aan hun wettelijke
geheimhoudingsplicht doet niets aan af aan het feit dat op grond van artikel 9, tweede lid, onder g, van de
AVG, en artikel 10 van de AVG passende waarborgen getroffen dienen te worden.
De AP adviseert de memorie van toelichting gelet op bovenstaande aan te vullen.

Openbaarmaking van het advies
De AP is voornemens dit advies na vier weken geanonimiseerd openbaar te maken op haar website
www.autoriteitpersoonsgegevens.nl. Behoudens tegenbericht gaat de AP ervan uit dat hiertegen geen
bezwaar bestaat.

Autoriteit Persoonsgegevens,

mr. A. Wolfsen
Voorzitter

4

Memorie van toelichting, p. 5.

5 Memorie van toelichting, p. 5.
6 Memorie van toelichting, p. 5.

3/3