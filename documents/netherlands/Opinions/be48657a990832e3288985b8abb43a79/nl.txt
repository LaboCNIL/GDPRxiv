Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister voor Rechtsbescherming
De heer drs. Sander Dekker
Postbus 20301
2500 EH Den Haag

Datum

4 november 2019

Ons kenmerk

Uw brief van

Contactpersoon

Uw kenmerk

Z2019-22117

24 september 2019

Onderwerp

Advies conceptbesluit verstrekking justitiële gegevens aan IND i.v.m. intrekking Nederlanderschap

Geachte heer Dekker,
Bij brief van 24 september 2019 is de Autoriteit Persoonsgegevens (hierna: AP) op grond van artikel 27,
derde lid, van de Wet justitiële en strafvorderlijke gegevens (Wjsg) gevraagd te adviseren over het
conceptbesluit houdende wijziging van het Besluit justitiële en strafvorderlijke gegevens in verband met de
verstrekking van justitiële gegevens aan de Immigratie- en Naturalisatiedienst ten behoeve van het nemen
van beslissingen over het intrekken van het Nederlanderschap (hierna het concept).
De AP heeft de volgende opmerking bij het concept en adviseert daarmee rekening te houden.

Strekking van het concept
Het concept voorziet in de verstrekking van persoonsgegevens betreffende veroordelingen wegens met
name terroristische misdrijven aan de Immigratie- en Naturalisatiedienst (hierna: IND) voor het
intrekken van het Nederlanderschap op grond van artikel 14, tweede en vierde lid, van de Rijkswet op het
Nederlanderschap.

Advies
Noodzaak tot verstrekking justitiële gegevens met het oog op de intrekking van het Nederlanderschap
Volgens artikel 14, tweede lid, Rijkswet op het Nederlanderschap (hierna: de Rijkswet) kan het
Nederlanderschap worden ingetrokken van personen die onherroepelijk zijn veroordeeld wegens, kort
samengevat, een misdrijf gericht tegen de veiligheid van het Koninkrijk, een terroristisch misdrijf of een
internationaal misdrijf. Volgens artikel 14, vierde lid, van de Rijkswet kan in het belang van de nationale
veiligheid het Nederlanderschap worden ingetrokken van personen die zich in het buitenland bevinden en zich
hebben aangesloten bij een terroristische organisatie.
De AP constateert dat de voorgestelde tekst van het concept -anders dan het bestaande artikel 16,
onderdeel b, van het Besluit- en de nota van toelichting uitgaan van een automatisme van verstrekken in

1

Datum

4 november 2019

Ons kenmerk
Z2019-22117

geval van een veroordeling wegens de betreffende misdrijven.1 Zo stelt de nota van toelichting dat de
Justitiële Informatiedienst op basis van de voorgestelde grondslag (van artikel 16a) aan de IND de
relevante gegevens verstrekt ‘betreffende veroordelingen voor de eerdergenoemde misdrijven en het
onherroepelijk worden ervan.’2
De AP wijst erop dat het Nederlanderschap van een verdachte die zich in Nederland in voorlopige
hechtenis bevindt en hoger beroep heeft aangetekend tegen de veroordeling voor een in de Rijkswet
bedoeld misdrijf niet kan worden ingetrokken. Er is dan geen sprake van een onherroepelijke veroordeling
die tot intrekking kan leiden, bedoeld in artikel 14, tweede lid, van de Rijkswet. Ook doet zich dan niet de
situatie voor dat de verdachte zich in het buitenland bevindt en zich heeft aangesloten bij een terroristische
organisatie. In dit geval is verstrekking van de gegevens dus bovenmatig.3
Gelet op het voorgaande adviseert de AP om in de nota van toelichting de noodzaak om in alle gevallen van
een (onherroepelijke) veroordeling wegens de betreffende misdrijven de relevante gegevens aan de IND te
verstrekken, dragend te motiveren. Indien en voor zover die motivering niet kan worden gegeven,
adviseert de AP het concept aan te passen, zoveel mogelijk conform het bestaande artikel 16, onderdeel b,
van het Besluit justitiële en strafvorderlijke gegevens.

Openbaarmaking van het advies
De AP is voornemens dit advies na vier weken openbaar te maken op haar website
www.autoriteitpersoonsgegevens.nl. Behoudens tegenbericht gaat de AP ervan uit dat hiertegen geen
bezwaar bestaat.
Hoogachtend,
Autoriteit Persoonsgegevens,

mr. A. Wolfsen
Voorzitter

1 Het voorgestelde artikel 16a luidt: justitiële gegevens als bedoeld in artikel (..) worden verstrekt aan Onze Minister ten behoeve van

het nemen van een beslissing als bedoeld in artikel 14, tweede en vierde lid, van de Rijkswet op het Nederlanderschap. Het bestaande
artikel 16, aanhef, en onderdeel b, van het Besluit justitiële en strafvorderlijke gegevens ziet op de verkrijging van het
Nederlanderschap. Het bepaalt, voor zover relevant, dat justitiële gegevens desgevraagd worden verstrekt aan Onze Minister en de
burgemeesters voor zover dit noodzakelijk is in het kader van de beoordeling van een verzoek tot verkrijging van het
Nederlanderschap op grond van de Rijkswet op het Nederlanderschap. Dit, onverminderd artikel 3, derde lid, van de Wet justitiële en
strafvorderlijke gegevens dat bepaalt dat justitiële gegevens slechts worden verwerkt voor zover de gegevens gelet op de doeleinden
toereikend en niet bovenmatig zijn.
2 Nota van toelichting, algemeen.
3 Vgl. bijv. artikel 4 van de richtlijn gegevensverwerking opsporing en vervolging (2016/680).

2/2