 

 
De Minister van Sociale Zaken en Werkgelegenheid 
Postbus 90801 
2509 LV Den Haag 

 

 

Datum 
21 september 2022 
 
 

Ons kenmerk 
z2022-04460 
 
Contactpersoon 
 
070 8888 500 
 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 

 

 

Uw brief van 
15 juli 2022 
 
Uw kenmerk 
2022 0000155341 

 
Onderwerp 
Advies over het concept voor de Wet verplichte certificering voor het ter beschikking stellen van 
arbeidskrachten 
 

 

 

 

Geachte mevrouw Van Gennip, 
 
Bij brief van 15 juli 2022 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming, geraadpleegd over het concept voor de 
wijziging van de Wet allocatie arbeidskrachten door intermediairs in verband met de invoering van een 
certificeringsplicht voor het ter beschikking stellen van arbeidskrachten (Wet verplichte certificering voor 
het ter beschikking stellen van arbeidskrachten) (hierna: het concept). 
 
Het concept begrenst onvoldoende door wie en aan wie, welke gegevens, waarom, mogen worden 
verstrekt. De AP heeft op dit punt bezwaar tegen het concept en adviseert de procedure niet voort te 
zetten, tenzij het bezwaar is weggenomen. 
 
Strekking van het concept  
 
Het concept introduceert in de Wet allocatie arbeidskrachten door intermediairs (Waadi) een 
certificeringstelsel voor het ter beschikking stellen van arbeidskrachten. Uitleners mogen alleen 
arbeidskrachten ter beschikking stellen als zij daartoe gecertificeerd zijn. Inleners mogen alleen met 
gecertificeerde uitleners werken. Met het certificeringstelsel wordt beoogd om arbeidskrachten beter te 
beschermen, een gelijk speelveld voor alle uitleners te waarborgen en om kwaadwillende en malafide 
partijen van de markt te weren.1 
 
                                                                        
1 Memorie van toelichting, p. 3. 

  

 

1 

 

 

Datum 
21 september 2022 

Ons kenmerk 
z2022-04460 

 
De certificaten worden verstrekt door een nog op te richten certificerende instelling, zijde een zelfstandig 
bestuursorgaan. Om het certificaat te ontvangen, moet de uitlener (onder andere) voldoen aan een 
normenkader. De certificerende instelling stelt dit normenkader op.2 Ook wijst de certificerende instelling 
inspectie-instellingen aan. De inspectie-instellingen controleren, onder verantwoordelijkheid van de 
certificerende instelling, de uitleners op de naleving van de eisen van het normenkader.  Verder houdt de 
certificerende instelling een openbaar register van certificaathouders en inspectie-instellingen bij. 
Inleners kunnen in dit openbaar register controleren of een uitlener in het bezit van een certificaat is.  
 
De Arbeidsinspectie houdt toezicht op de naleving van de certificeringsplicht door uitleners en inleners.  
 
In het kader van het certificeringsstelsel worden door diverse partijen persoonsgegevens verwerkt en 
uitgewisseld. Zo voorziet het huidige artikel 14a, eerste en tweede lid, van de Waadi in de 
gegevensuitwisselingen tussen de minister van Sociale Zaken en Werkgelegenheid, de Arbeidsinspectie en 
andere bestuursorganen. Voor de gegevensverstrekkingen aan andere bestuursorganen wordt daarbij 
(onder andere) als voorwaarde gesteld dat die verstrekkingen noodzakelijk zijn ten behoeve van een 
samenwerkingsverband. Het concept vult artikel 14a, eerste en tweede lid, van de Waadi aan met de 
certificerende instelling en de inspectie-instellingen.  
 
Advies  
 
Concretiseren gegevensuitwisselingen  
Diverse arbeidswetten bevatten soortgelijke bepalingen als artikel 14a, eerste en tweede lid, van de 
Waadi.3. De (voorganger van de) AP heeft hierover herhaaldelijk opgemerkt dat niet helder is door wie en 
aan wie, welke gegevens, waarom, mogen worden verstrekt.4 Hetzelfde concludeert de Raad van State.5 
Het concept brengt hierin geen verandering. 
 
Artikel 14a, vijfde lid, van de Waadi biedt weliswaar de mogelijkheid om bij of krachtens algemene 
maatregel van bestuur (amvb) regels te stellen over de gevallen waarin en de wijze waarop in ieder geval 
gegevens worden verstrekt, maar hiervan is geen gebruik gemaakt. 
 
Diverse andere arbeidswetten bevatten soortgelijke delegatiemogelijkheden6 en ook daarvan is, voor zover 
de AP kan nagaan, geen gebruik gemaakt. De memorie van toelichting bij de Verzamelwet SZW-wetgeving 
2009 vermeldt hierover: 
                                                                        
2 De eisen van het normenkader hebben betrekking op de naleving van arbeidswetten, sociale verzekeringswetten en fiscale wetten 
en dienen ter bescherming van de belangen van terbeschikkinggestelde arbeidskrachten of de bestrijding van misbruik of oneigenlijk 
gebruik van die wetten in het kader van het ter beschikking stellen van arbeidskrachten (het voorgestelde artikel 12i, tweede lid). Het 
normenkader behoeft goedkeuring van de minister van Sociale Zaken en Werkgelegenheid (het voorgestelde artikel 12i, vierde lid). 
3 Waaronder artikel 18p, eerste en tweed lid, van de Wet minimumloon en minimumvakantiebijslag, artikel 8:7, eerste en tweede lid, 
van de Arbeidstijdenwet en artikel 29a, eerste en tweede lid, van de Arbeidsomstandighedenwet.  
4 Advies AP, Advies over het conceptwetsvoorstel Wet minimumbeloning zelfstandigen en zelfstandigenverklaring , z2019-26635, 
20 februari 2020, p. 3; Advies CBP, Wijziging in SZW wetgeving, z2008-00882, 27 augustus 2008, p. 4-5. 
5 Kamerstukken II, 2008/09, 31 811, nr. 4, p. 2.   
6 Waaronder artikel 18p, vijfde lid, van de Wet minimumloon en minimumvakantiebijslag, artikel 8:7, vijfde lid, van de Arbeidstijdenwet 
en artikel 29a, vijfde lid, van de Arbeidsomstandighedenwet. 

 

 

2/3 

 

 

Datum 
21 september 2022 

Ons kenmerk 
z2022-04460 

 
 

Van deze delegatiemogelijkheid zal gebruik worden gemaakt zodra een helder beeld ontstaat van de 
gegeven[s]stromen in de samenwerkende toezichtsdomeinen.7 

 
Zoals de AP eerder heeft opgemerkt, is dit ‘helder beeld’ kennelijk nooit ontstaan, wat naar het oordeel van 
de AP een zeer onwenselijke situatie is.8 Ook heeft de AP eerder opgemerkt dat, los hiervan, de 
formulering ‘in ieder geval’ in de delegatiebepaling vanuit het perspectief van de bescherming van 
persoonsgegevens onevenwichtig lijkt.9 Er is dan immers geen sprake van een beperking. Daar komt bij 
dat deze bepaling in het verleden niet is benut. 
 
Gelet op het vorenstaande zijn de gegevensverwerkingen op dit punt onvoldoende transparant voor de 
betrokkenen en staat de noodzakelijkheid ervan niet vast. 
 
De AP adviseert om: 

  de frase ‘in ieder geval’ in artikel 14 a, vijfde lid, van de Waadi te schrappen; 
  de delegatiemogelijkheid in artikel 14a, vijfde lid, van de Waadi te vervangen door een verplichting 

 

 

tot het vaststellen van een amvb; 
een inventarisatie te maken van de gegevensstromen in de samenwerkende toezichtsdomeinen; 
en 
in lagere regelgeving te concretiseren welke persoonsgegevens in welke gevallen en op welke 
wijze worden verstrekt.  

 
Openbaarmaking van het advies  
 
De AP is voornemens dit advies niet eerder dan na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 
 
  

                                                                        
7 Kamerstukken II, 2008/09, 31 811, nr. 3, p. 2.   
8 Advies AP, Advies over het conceptwetsvoorstel Wet minimumbeloning zelfstandigen en zelfstandigenverklaring , z2019-26635, 
20 februari 2020, p. 4. 
9 Idem. 

 

 

3/3 

