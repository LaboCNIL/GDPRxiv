 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Staatssecretaris van Binnenlandse Zaken en 
Koninkrijksrelaties 
Postbus 20011 
2500 EA Den Haag 

 

 

 

 

Datum 
5 december 2022 
 
 

Ons kenmerk 
z2022-5161 
 
 
 
 

Uw brief van 
29 maart 2022 
 
Uw kenmerk 
2022-0000160333 
 

 
Onderwerp 
Advies over het concept voor Wijziging van de Paspoortwet in verband met de invoering van een centrale 
voorziening voor de verwerking van de gezichtsopname, handtekening en vingerafdrukken 
 

 

 

Geachte mevrouw Van Huffelen, 
 
Bij brief van 29 maart 2022 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming (AVG), geraadpleegd over het concept 
voor Wijziging van de Paspoortwet in verband met de invoering van een centrale voorziening voor de 
verwerking van de gezichtsopname, handtekening en vingerafdrukken ten behoeve van reisdocumenten, 
het schrappen van de geslachtsvermelding op de identiteitskaart, alsmede enige andere wijzigingen 
(hierna: het concept). 
 
Naar het oordeel van de AP gaat het om een ingrijpend concept-wetsvoorstel waarvan de noodzaak en 
evenredigheid in dat licht onvoldoende zijn gemotiveerd. Daarnaast wordt in het concept de 
verwerkingsverantwoordelijkheid op onduidelijke wijze geregeld, waardoor er hiaten kunnen ontstaan in 
de bescherming van persoonsgegevens. 
De AP heeft op deze punten bezwaar tegen het concept en adviseert de procedure niet voort te zetten, 
tenzij het bezwaar is weggenomen. 
 
Hoofdlijn 

 

 Subsidiariteit en proportionaliteit van het voorstel zijn, mede gelet op de gevoeligheid van de 
betrokken persoonsgegevens, niet  voldoende met dragende argumenten onderbouwd. Daarbij 
wordt – voor zover valt af te leiden uit de tekst van het concept – onvoldoende rekening gehouden 
met het risico op ‘function creep’ en het risico dat de biometrische gegevens in verkeerde handen 
kunnen vallen. 

  

 

1 

 

 

Datum 
5 december 2022 

Ons kenmerk 
z2022-5161 

 

  De verdeling van verwerkingsverantwoordelijkheid aan de hand van activiteiten van bevoegde 

autoriteiten en de minister, die niet goed aansluit bij de verwerkingen van persoonsgegevens die 
daadwerkelijk plaatshebben, laat onduidelijkheid bestaan over de gevallen waarin bevoegde 
autoriteiten of de minister voor een concrete verwerking van persoonsgegevens 
verwerkingsverantwoordelijke is.  

  Gelet op centralisering van de gegevensopslag en -verstrekking die wordt beoogd met het concept 

en de beperkte rol die bevoegde autoriteiten zullen spelen bij de verwerking van 
persoonsgegevens, wordt geadviseerd de minister als verwerkingsverantwoordelijke aan te 
merken. 
In het concept dient te worden uitgewerkt welke waarborgen er zijn of worden getroffen om 
ervoor te zorgen dat de doorgifte van persoonsgegevens naar Caribisch Nederland in 
overeenstemming is met de AVG. 

 

 
Strekking 
Het concept is onderdeel van het programma 'Verbeteren Reisdocumentenstelsel'. In het kader van dat 
programma is reeds het basisregister reisdocumenten tot stand gebracht. Daarin worden centraal 
opgeslagen de biografische aanvraaggegevens van alle verstrekte reisdocumenten en gegevens in verband 
met het gebruik van de Nederlandse identiteitskaart als publiek identificatiemiddel. Het concept strekt tot 
aanvulling van het centrale basisregister met gegevens over de voortgang van een aanvraag voor een 
reisdocument en gegevens over vermiste, gestolen of van rechtswege vervallen documenten.  
 
Met het concept wordt tevens beoogd een tweede centrale voorziening in te richten waarin de overige 
aanvraaggegevens ten behoeve van reisdocumenten worden opgeslagen. Het gaat dan om de 
gezichtsopname, handtekening en twee vingerafdrukken van de betrokkene. Deze gegevens worden 
vooralsnog decentraal opgeslagen in een systeem bij tot uitreiking bevoegde autoriteiten, zoals 
gemeenten. Volgens het concept zullen de autoriteiten deze gegevens in de centrale voorziening moeten 
vastleggen. Tot uitgifte bevoegde autoriteiten zullen toegang hebben tot deze centraal opgeslagen 
persoonsgegevens op aanvraagnummer en documentnummer. Zij kunnen tevens via de centrale 
voorziening gezichtsopnamen doen verstrekken om een overgelegde gezichtsopname te vergelijken met 
die van een eerdere aanvraag van een reisdocument. Uitgevende instanties beslissen daarnaast over 
verstrekking van de door hen in de centrale voorziening opgenomen gezichtsopnamen en handtekeningen 
aan in de wet genoemde derden onder de in wet gestelde voorwaarden.  
 
Ook zal het concept de Paspoortwet aanpassen zodat de Nederlandse identiteitskaart het geslacht van de 
betrokkene niet meer vermeldt. 
 

 

 

 

2/8 

 

 

Datum 
5 december 2022 

Ons kenmerk 
z2022-5161 

 
Advies 
 
 
1. 
Op de voet van het Handvest van de grondrechten van de Europese Unie en de AVG moet vastgesteld 
worden dat : 

Subsidiariteit en proportionaliteit 

1) 

 het concept geschikt is om de nagestreefde doelstelling van algemeen belang te verwezenlijken 
(geschiktheid); 

2)  de inmenging in het recht op bescherming van persoonsgegevens beperkt blijft tot het strikt 

noodzakelijke, in die zin dat het doel niet redelijkerwijs even doeltreffend kan worden bereikt op 
een andere wijze, die de grondrechten van de betrokkenen minder aantast (subsidiariteit); 

3)  de inmenging niet onevenredig is aan dat doel, wat met name een afweging impliceert van het 

belang van het doel en de ernst van de inmenging (proportionaliteit); 

4)  het concept duidelijke en nauwkeurige regels over de reikwijdte en de toepassing bevat die 

waarborgen dat verwerking tot het noodzakelijke beperkt blijft en dat betrokkenen over 
voldoende garanties beschikken dat hun persoonsgegevens doeltreffend worden beschermd tegen 
het risico van misbruik (duidelijkheid en waarborgen). 

 
De AP is van oordeel dat de onderbouwing van  de subsidiariteit (punt 2) en de proportionaliteit (punt 3) 
tekortschieten.  
 
In de toelichting op het concept wordt aangestipt wat het doel is van de invoering van een centrale 
voorziening en wordt aangegeven dat niet meer persoonsgegevens worden verwerkt dan nodig om dat 
doel te bereiken. 1 Daarnaast wordt aangestipt dat de wezenlijke inhoud van het recht op bescherming van 
persoonsgegevens wordt geëerbiedigd. 2 Uit de toelichting volgt echter niet op overtuigende wijze hoe de 
centrale voorziening bijdraagt aan de bestrijding van fraude. Daarnaast worden het grondrecht op 
bescherming van persoonsgegevens en het doeleinde van de maatregel niet uitdrukkelijk afgewogen. 
Volgens de AP zou daarbij in het bijzonder ook aandacht moeten zijn voor het gevoelige karakter van een 
permanente centrale database met de biometrische gegevens van vrijwel de gehele bevolking; de huidige 
wetgever kan immers niet voorkomen dat de  wetgever – eventueel in de verre toekomst, eventueel onder 
een ander politiek gesternte – nieuwe doelstellingen voor een dergelijke feitelijk dan bestaande database 
vaststelt, zodat ‘function creep’ als risico meegewogen dient te worden. Los daarvan mist de AP aandacht 
voor  het risico dat  centraal opgeslagen gegevens onverhoopt in verkeerde handen vallen. 
 
Vereist is tevens dat er geen minder ingrijpende maatregelen zijn waarmee het doel van het 
bewerkstelligen van een consistent, betrouwbaar en frauderesistent reisdocumentenstelsel kan worden 
bewerkstelligd (subsidiariteit). Als alternatief voor een centrale voorziening wordt in de toelichting 
genoemd de voortzetting van de huidige verwerking op decentraal niveau, waarbij de uitwisseling van 
gegevens tussen de decentrale systemen wordt verbeterd. Dat alternatief wordt in de toelichting buiten de 

                                                                        
1 Toelichting op het concept, p. 18. 
2 Toelichting op het concept, p. 18. 

 

 

3/8 

 

 

Datum 
5 december 2022 

Ons kenmerk 
z2022-5161 

 
kaders van het gegevensbeschermingsrecht besproken. 3 De nadelen van het alternatief worden aangestipt, 
maar niet toegelicht en ook niet uitdrukkelijk in verband gebracht met de gevolgen voor de bescherming 
van persoonsgegevens. Een nadeel dat wordt genoemd, en dat relevant kan zijn met het oog op de 
bescherming van persoonsgegevens, is dat er met een verbeterde decentrale voorziening meer 
gegevensstromen tussen instanties wordt gegenereerd dan met een centrale voorziening. Daartegenover 
staat dat het aantal gegevensstromen als zodanig niet afneemt omdat de instanties steeds gegevens zullen 
uitwisselen met de centrale voorziening. Dat aspect wordt echter niet betrokken in de toelichting. 
 
Elders in de toelichting, in het kader van de proportionaliteit en de subsidiariteit, worden hoofdzakelijk de 
voordelen van de centrale voorziening ten opzichte van het huidige decentrale systemen genoemd. 4 De 
nadelen die kleven aan een centrale voorziening worden echter niet uitdrukkelijk betrokken in de 
toelichting. Het ontbreekt daar aan een systematische analyse van de geïdentificeerde risico’s en een 
beschrijving van hoe die specifieke risico’s zullen worden geadresseerd, met daarbij ook aandacht voor het 
bijzondere karakter van de centraal opgeslagen persoonsgegevens. Zonder een dergelijke analyse is niet te 
bepalen of de te treffen maatregelen afdoende zullen zijn. Een verwijzing naar de DPIA – die niet openbaar 
is – is in dat verband niet voldoende. 
 
In de risicoanalyse zou in ieder aandacht besteed moeten worden aan de risico's die samenhangen met de 
centrale opslag van gevoelige gegevens, zoals de grotere impact die een datalek kan hebben doordat het 
datalek de persoonsgegevens van een grotere groep mensen betreft, bijvoorbeeld als ongeautoriseerde 
toegang plaatsheeft. Ook de eventuele toekomstige inzet van technische middelen voor de beoordeling en 
vergelijking van gezichtsopnamen, die ingrijpend is en waarover de toelichting rept in het kader van de 
voordelen van een centrale voorziening, legt gewicht in de schaal.5  Rekenschap dient ook te worden 
gegeven van het feit dat met de centrale voorziening in wezen een landelijke databank met identificerende 
gegevens wordt aangelegd die in de toekomst ook gebruikt kan worden voor andere doeleinden dan 
waarvoor de voorziening nu in het leven zou worden geroepen. Uiteraard dienen nieuwe toepassingen van 
de centrale voorziening hun grondslag te vinden in wettelijke bepalingen die voldoen aan de eisen die de 
AVG en andere (hogere) regelgeving daaraan stellen. Desalniettemin brengt feitelijke beschikbaarheid van 
de centrale voorziening nieuwe toepassingen dichterbij in zowel praktische zin (de gegevens en 
technologische voorzieningen zijn reeds beschikbaar) als bestuurlijke zin (de politieke ‘hobbel’ van een 
centrale biometrische databank is reeds genomen). Wetgeving is uiteraard een belangrijke waarborg, maar 
weerspiegelt ook de machtsverhoudingen en inzichten op een bepaald moment; er is geen zekerheid dat de 
huidige opvattingen over het doel van de voorziening en zelfs het belang van bescherming van 
persoonsgegevens in de wat verdere toekomst niet substantieel anders zouden kunnen zijn. Het enkele 
bestaan van een database als deze kan dan een groot risico blijken te zijn.  
 
Tot slot wordt in het concept en de toelichting daarop  geen onderscheid gemaakt tussen de opslag van 
gezichtsopnamen en vingerafdrukken. Ingevolge het concept zal gelden dat vingerafdrukken worden 

                                                                        
3 Toelichting op het concept, p. 12. 
4 Toelichting op het concept, p. 18-19. 
5 Toelichting op het concept, p. 11. Uiteraard geldt dat als deze ondersteuningsmiddelen worden ingezet, voor de daarmee 
samenhangende verwerkingen ook een verwerkingsgrondslag gevonden zal moeten worden. 

 

 

4/8 

 

 

Datum 
5 december 2022 

Ons kenmerk 
z2022-5161 

Verwerkingsverantwoordelijkheid 

 
opgeslagen tot – kortgezegd – het reisdocument is uitgereikt.6  Deze persoonsgegevens mogen volgens het 
concept alleen maar worden verwerkt ten behoeve van de verstrekking en de uitreiking van het 
reisdocument. Van verstrekking aan andere uitgevende instanties of derden zal daarom geen sprake zijn. 
Het opslaan en raadpleegbaar maken van vingerafdrukken in een centrale voorziening zal ten aanzien van 
dat aspect dan waarschijnlijk ook niets toevoegen. De te maken afweging in het kader van de 
proportionaliteit en subsidiariteit met betrekking tot de verwerking van vingerafdrukken dient daarom 
afzonderlijk plaats te hebben. 
 
De AP adviseert om in de toelichting met dragende argumenten te motiveren hoe met de invoering van 
een centrale voorziening wordt voldaan aan het subsidiariteitsvereiste en het proportionaliteitsvereiste. 
Daarbij dient in ieder geval ingegaan te worden op de risico’s in verband met het gevoelige karakter van 
een omvattende centrale opslag van  biometrische gegevens  de mogelijke (grote) gevolgen van 
ongeautoriseerde toegang, en voorzienbare nieuwe toepassingen van de voorziening in de nabije en 
verdere toekomst.  
 
2. 
 
Het concept van verwerkingsverantwoordelijkheid is van cruciaal belang omdat daarmee wordt bepaald 
wie verantwoordelijk is voor de naleving van de regels in de AVG en jegens wie betrokkenen hun rechten 
in de praktijk kunnen uitoefenen.7 Juist waar veel partijen in onderlinge samenhang persoonsgegevens 
verwerken is van groot belang dat eenduidig vaststaat wie voor welke verwerking verantwoordelijk is.  
 
Verwerkingsverantwoordelijkheid kan, in gevallen zoals in voorliggend advies, uit wetgeving worden 
afgeleid maar ook expliciet in wetgeving worden toebedeeld. Daarbij laat de AVG de wetgever de nodige 
ruimte om verwerkingsverantwoordelijken verplichtingen op te leggen met betrekking tot de verwerking.8 
Ook is het mogelijk dat verschillende partijen als verwerkingsverantwoordelijke moeten worden 
aangemerkt voor verschillende verwerkingen in een keten van verwerkingen  De verantwoordelijkheid 
voor één bepaalde concrete verwerking kan echter niet tussen partijen worden verdeeld, althans niet 
buiten de constructie van gezamenlijke verwerkingsverantwoordelijkheid (zie hierna). 
Verwerkingsverantwoordelijkheid is dus niet ‘á la carte’ deelbaar; verantwoordelijkheid voor een bepaalde 
verwerking komt met alle verplichtingen die de AVG daaraan verbindt. Het is, met andere woorden, niet 
mogelijk om voor een bepaalde verwerking de een verantwoordelijk te houden voor nakoming van de 
rechten van betrokkenen en de ander voor de juistheid of de beveiliging van de gegevens of het uitvoeren 
van een gegevensbeschermingseffectbeoordeling.9 Zo wordt voorkomen dat onduidelijkheid ontstaat in de 
verantwoordelijkheidsverdeling waardoor organisaties zich achter elkaar zouden kunnen verschuilen en 
betrokkenen de door de AVG aan hen verstrekte rechten niet of moeilijker daadwerkelijk zouden kunnen 
uitoefenen.  
                                                                        
6 Artikel 4f, vijfde lid, van het concept. 
7 Artikel 5, tweede lid, van de AVG. Zie tevens artikel 24, eerste lid, van de AVG. Zie tevens: Europees Comité voor 
gegevensbescherming, Richtsnoeren 07/2020 over de begrippen “verwerkingsverantwoordelijke” en “verwerker” in de AVG, p. 8.  
8 Artikel 6, tweede en derde lid, van de AVG (‘specifieke voorschriften voor de verwerking’ resp.  en ‘specifieke bepalingen (…) 
verwerkingsactiviteiten en –procedures).  
9 Zie artikelen 32, 35 en 5, eerste lid, onder d, van de AVG. 

 

 

5/8 

 

 

Datum 
5 december 2022 

Ons kenmerk 
z2022-5161 

 
 
Met inachtneming van artikel 26 AVG kunnen meerdere verwerkingsverantwoordelijken komen tot een 
vorm van gezamenlijke verwerkingsverantwoordelijkheid voor één bepaalde verwerking. Gezamenlijk 
verwerkingsverantwoordelijken kunnen de taken en de rollen die voortvloeien uit de gezamenlijke 
verantwoordelijkheid voor die verwerking onderling verdelen. Niet uitgesloten lijkt dat de wetgever in 
bijzondere gevallen tot een vorm van gezamenlijke verantwoordelijkheid komt, maar het ligt voor de hand 
dat dan ook sprake moet zijn van gezamenlijk bepaalde doelen en middelen en een vorm van 
gestructureerde gezamenlijke besluitvorming daarover .10 De AVG verzekert daarbij de positie van de 
betrokkene wiens gegevens gezamenlijk worden verwerkt door te bepalen dat deze  zich aan de onderlinge 
verdeling van verantwoordelijkheden niets gelegen hoeft te laten liggen en zijn rechten tegen elke 
deelnemer aan de gezamenlijke verwerking kan uitoefenen.11  
 
In het concept wordt bepaald dat tot uitreiking bevoegde autoriteiten verantwoordelijk zijn voor de 
verwerking van de gegevens in de centrale voorziening ten behoeve van de aanvraag, verstrekking en 
uitreiking van reisdocumenten.12 De Minister van Binnenlandse Zaken zal ingevolge het concept 
verantwoordelijk zijn voor enerzijds de verwerkingen die plaatshebben voor de vervaardiging van 
reisdocumenten en anderzijds verantwoordelijk zijn voor het beheer en de beveiliging van de centrale 
voorziening.13 In de toelichting wordt opgemerkt dat het daarbij niet gaat om ‘een en dezelfde (gezamenlijk 
uitgevoerde) verwerking, waarvoor twee of meer verwerkingsverantwoordelijken gezamenlijk de 
doeleinden en middelen bepalen.’14 Volgens de toelichting zijn de minister en de tot uitreiking bevoegde 
autoriteiten in geen geval als gezamenlijk verwerkingsverantwoordelijken aan te merken. De 
verwerkingen van persoonsgegevens worden in toelichting als volgt onderscheiden: ‘de verwerking ten 
behoeve van de aanvraag, verstrekking en uitreiking van reisdocumenten, alsmede voor de verstrekking 
aan derden onder verantwoordelijkheid van tot uitreiking bevoegde autoriteiten enerzijds en de 
verwerking ten behoeve van de vervaardiging van het reisdocument door de leverancier onder 
verantwoordelijkheid van de Minister anderzijds.’ 
 
De AP kan volgen dat gezamenlijke verwerkingsverantwoordelijkheid hier niet aan de orde is. Het  
eenvoudige onderscheid in de toelichting naar activiteiten van enerzijds bevoegde autoriteiten en 
anderzijds de minister doet volgens de AP echter geen recht aan de diverse verwerkingen van 
persoonsgegevens van bevoegde autoriteiten en de minister die plaatshebben in het kader van de centrale 
voorziening. Voor elk van de voornoemde activiteiten zullen verschillende verwerkingen van 
persoonsgegevens plaatshebben, zoals het verzamelen, vastleggen, ordenen, opslaan, wijzigen, raadplegen, 
verstrekken, en wissen van gezichtsopnamen, handtekeningen en – in voorkomend geval – 
vingerafdrukken. Voor sommige van deze verwerkingen van persoonsgegevens, bijvoorbeeld de wijziging 
of het wissen van persoonsgegevens, is niet duidelijk of het daarbij gaat om verwerkingen die worden 
verricht in het kader van het beheer van de centrale voorziening. Ook kunnen er vragen ontstaan over de 

                                                                        
10 Richtsnoeren 07/2020 over de begrippen “verwerkingsverantwoordelijke” en “verwerker”, p.  13. 
11 Artikel 26, derde lid, van de AVG. 
12 Toelichting op het concept, p. 21. 
13 Artikel 4f, zesde lid, van het concept. 
14 Toelichting op het concept, p. 32. 

 

 

6/8 

 

 

Datum 
5 december 2022 

Ons kenmerk 
z2022-5161 

 
verantwoordelijkheid voor de beveiliging van verwerkingen die in feite door bevoegde autoriteiten worden 
verricht, zoals de verstrekkingen van persoonsgegevens om die persoonsgegevens te doen opslaan in de 
centrale voorziening. Het concept stelt daarom een verantwoordelijkheidsverdeling voor die niet goed 
aansluit bij de verschillende verwerkingen van persoonsgegevens in het kader van de centrale voorziening 
en die daarom vragen kan oproepen over wie verantwoordelijk is voor bijvoorbeeld de beveiliging van 
persoonsgegevens met betrekking tot een bepaalde verwerking.  
 
Deze onduidelijke verantwoordelijkheidsverdeling in het concept lijkt terug te voeren op enerzijds de wens 
om één centrale voorziening te treffen ten behoeve van de opslag, raadpleging en verstrekking van de 
persoonsgegevens, en anderzijds de wens om vast te willen houden aan de rol en verantwoordelijkheden 
die bevoegde autoriteiten hebben in het huidige decentrale voorziening met gekoppelde systemen en 
onderlinge uitwisseling van persoonsgegevens. Op grond van het concept zal echter niet alleen de opslag 
van persoonsgegevens plaatshebben ‘bij’ de minister, maar ook de voorziening waarmee bevoegde 
autoriteiten persoonsgegevens op afstand kunnen raadplegen zal in beheer zijn van de minister. En hoewel 
bevoegde autoriteiten in het concept beslissen over de verstrekking van persoonsgegevens aan andere 
bevoegde autoriteiten, zal er in de regel van een daadwerkelijke inhoudelijke afweging door hen mogelijk 
geen sprake zijn en is het de centrale voorziening van waaruit de persoonsgegevens aan de andere 
bevoegde autoriteit ter beschikking worden gesteld.   
 
Gelet op het vorenstaande, en gegeven de beoogde centralisering van de verwerkingen van 
persoonsgegevens, adviseert de AP om de minister als verwerkingsverantwoordelijke aan te merken voor 
het geheel van verwerkingen van persoonsgegevens die plaatshebben in het kader van de centrale 
voorziening met uitzondering van de verstrekking door de decentrale overheid. Decentrale overheden 
verstrekken dan de persoonsgegevens aan de minister die ze opslaat en zo nodig ‘terugverstrekt’. Zo wordt 
voorkomen dat de nakoming van de verplichtingen in de AVG en de doeltreffende en volledige 
bescherming van de persoonsgegevens in gevaar komt. Het voorgaande hoeft overigens niet te betekenen 
dat bevoegde autoriteiten geen rol kunnen spelen ten aanzien van het beheer van de persoonsgegevens die 
centraal worden opgeslagen. Zo ligt het voor de hand dat gemeenten een rol spelen met betrekking tot de 
juistheid van gegevens en het eventueel laten corrigeren daarvan. Het concept kan daarvoor de basis 
bieden door autoriteiten te verplichten eventuele correcties aan te (laten) brengen in de centraal 
opgeslagen persoonsgegevens. Ook de inhoudelijke beslissing over verstrekking kan aan derden aan 
bevoegde autoriteiten worden overgelaten door te bepalen dat de minister uitsluitend op verzoek, met 
instemming of gehoord die autoriteiten verstrekt.  
 
De AP adviseert om de minister als verwerkingsverantwoordelijke aan te merken voor de verwerkingen 
van persoonsgegevens in en door middel van de centrale voorziening en de verantwoordelijkheden  van 
bevoegde autoriteiten met betrekking tot de verwerking van persoonsgegevens in het concept nader uit te 
werken. 
 
3. 
In de toelichting bij het concept wordt verwezen naar artikel 46, eerste lid, van de AVG, dat bepaalt dat 
persoonsgegevens, bij het ontbreken van een adequaatheidsbesluit, naar een derde land mogen worden 

Doorgifte van persoonsgegevens naar Caribisch Nederland 

 

 

7/8 

 

 

Datum 
5 december 2022 

Ons kenmerk 
z2022-5161 

 
doorgegeven mits de verwerkingsverantwoordelijke of een verwerker passende waarborgen bieden en 
betrokkenen over afdwingbare rechten en doeltreffende rechtsmiddelen beschikken. Dergelijke 
waarborgen kunnen worden geboden, zonder dat daarvoor toestemming nodig is van de Autoriteit 
Persoonsgegevens, door de in artikel 46, tweede lid, van de AVG, opgesomde instrumenten. 
 
Met betrekking tot de doorgifte aan derde landen wordt in de toelichting slechts verwezen naar de Wet 
bescherming persoonsgegevens BES en relevante Landsverordeningen van Aruba, Curaçao en Sint 
Maarten. Opgemerkt wordt dat ‘deze regelgeving die grotendeels is ontleend aan de inmiddels 
ingetrokken Wet bescherming persoonsgegevens  en bevat [sic] dwingende voorschriften voor de beoogde 
ontvangers (zoals de bevoegde autoriteiten) van gegevens uit decentrale voorziening.’15 Deze enkele 
verwijzing naar wetgeving die geldt in Caribisch Nederland is niet voldoende om aan te tonen dat er 
sprake is van waarborgen die ervoor zorgen dat de doorgifte van (bijzondere) persoonsgegevens door 
middel van de centrale voorziening in overeenstemming is met de AVG. Daarvoor is een toelichting 
vereist op de maatregelen die door de verschillende overheden zijn of worden getroffen om ervoor te 
zorgen dat de bescherming van persoonsgegevens op orde is. 
 
De AP adviseert om toe te lichten welke specifieke waarborgen er worden getroffen ten aanzien van de 
doorgifte van persoonsgegevens naar Caribisch Nederland. 
 
Openbaarmaking van het advies  
 
De AP is voornemens dit advies niet eerder dan na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 
 

                                                                        
15 Toelichting op het concept, p. 23 

 

 

8/8 

