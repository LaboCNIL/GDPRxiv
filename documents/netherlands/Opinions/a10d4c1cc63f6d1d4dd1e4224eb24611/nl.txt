 

 
De minister van VWS 
Postbus 20350 
2500 EJ  DEN HAAG 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 
 

 

 

 

Datum 
22 mei 2023 
 
 

Ons kenmerk 
z2023-923 
 
 
 
 

 
Onderwerp 
Concept-besluit elektronische gegevensuitwisseling in de zorg 
 

 

Uw brief van 
15 februari 2023  
 
Uw kenmerk 
3517802-1043733-CZ 
 

 

Geachte heer Kuipers,  
 
 
Bij brief van 15 februari 2023 is de Autoriteit Persoonsgegevens (AP) op grond van het bepaalde in artikel 
36, vierde lid, van de Algemene Verordening Gegevensbescherming (AVG), geraadpleegd over het 
concept-besluit tot wijziging van het Besluit elektronische gegevensuitwisseling in de zorg in verband met 
het uitwisselen van cliëntgegevens tussen instellingen die medisch specialistische zorg verlenen (hierna: 
het concept).  
 
De AP heeft bezien of het concept met betrekking tot de verwerking van persoonsgegevens strookt met het 
Handvest van de grondrechten van de Europese Unie (EU), de algemene rechtsbeginselen van de EU, de 
AVG en het overige relevante recht, waarbij voldoende aannemelijk moet zijn gemaakt dat onder meer 
voldaan wordt aan het evenredigheidsbeginsel, doordat:  

1.  Het concept geschikt is om de nagestreefde doelstelling van algemeen belang of de eisen van de 

bescherming van de rechten en vrijheden van anderen te verwezenlijken (geschiktheid);  

2.  het doel niet redelijkerwijs even doeltreffend kan worden bereikt op een andere wijze, die de 

grondrechten van de betrokkenen minder aantast (subsidiariteit);  

3.  de inmenging niet onevenredig is aan dat doel, wat met name een afweging impliceert van het 

belang van het doel en de ernst van de inmenging (proportionaliteit); 

4.  het concept voldoende duidelijk en nauwkeurig is over de reikwijdte en in de toepassing 

voorspelbaar is (rechtszekerheid);  

5.  het concept voldoende aangeeft in welke omstandigheden en onder welke voorwaarden 

persoonsgegevens kunnen worden verwerkt, en aldus waarborgen stelt ter bescherming van 
persoonsgegevens (inhoudelijke en procedurele waarborgen); en  
6.  het concept verbindend is naar nationaal recht (grondwettigheid).  

 

 

  

1 

 

 

Datum 
22 mei 2023 

Ons kenmerk 
z2023-923 

 
De AP constateert dat het concept op één onderdeel geen delegatiegrondslag heeft (punt 6). De AP heeft 
op dit punt bezwaar tegen het concept en adviseert de procedure niet voort te zetten, tenzij het bezwaar is 
weggenomen.  
 
Strekking van het concept  
 
In artikel 4.2.1 wordt het uitwisselen van cliëntgegevens, opgenomen in de basisgegevensset zorg1, tussen 
instellingen die medisch specialistische zorg verlenen (msz-instellingen)2, aangewezen als een 
gegevensuitwisseling in de zin van artikel 1.4 Wet elektronische gegevensuitwisseling in de zorg (Wegiz).3 
Deze aanwijzing verplicht tot het elektronisch uitwisselen van deze cliëntgegevens.4 De cliëntgegevens 
moeten worden uitgewisseld overeenkomstig NEN 7540:2023.5 
 
In artikel 4.2.2, eerste lid, worden de gegevens aangewezen die worden opgenomen in de zogenaamde 
persoonlijke gezondheidsomgeving (PGO).6 Daarnaast worden eisen gesteld aan 
informatietechnologieproducten of –diensten7 die worden gebruikt in deze persoonlijke 
gezondheidsomgeving.8 
 
Advies  
 
Geen delegatiegrondslag voor aanwijzen persoonsgegevens in PGO  
Artikel 15ea, tweede lid, Wet aanvullende bepalingen verwerking persoonsgegevens in de zorg (Wabvpz) 
bepaalt – kortweg - dat de zorgverlener desgewenst de relevante gegevens over de cliënt deelt met een 
PGO. Artikel 4.2.2, eerste lid van het concept definieert deze “relevante gegevens” als ten minste de 
basisgegevensset zorg.9  

                                                                        
1 zoals bedoeld in de Kwaliteitsstandaard “Uitwisseling Basisgegevensset Zorg tussen instellingen waar medisch-specialistische zorg 
wordt verleend”. Dit is een kwaliteitsstandaard in de zin van artikel 1 Wet kwaliteit, klachten en geschillen zorg. Deze 
kwaliteitsstandaard is in verband met dit advies in concept verstrekt aan de AP. Deze conceptversie bevat op p. 7-9 een zeer 
uitgebreide opsomming van persoonsgegevens (hoofdzakelijk: gezondheidsgegevens). 
2 met uitzondering van msz-instellingen die uitsluitend psychiatrie of sportgeneeskunde als medisch specialistische zorg verlenen. 
3 Kamerstukken I 2022-2023, 35 824, nr. A. 
4 Dit moet aldus worden begrepen, dat als wordt uitgewisseld, dit op elektronische wijze gebeurt. Artikel 1.4 Wegiz verplicht dus niet 
tot uitwisseling als zodanig. Zie ook artikel 1.6 Wegiz: “De verplichtingen die bij of krachtens deze wet gelden omvatten in ieder geval 
niet de verplichting tot het uitwisselen van gegevens”. 
5 Artikel 4.2.3. 
6 Dit is een app of website waarmee een cliënt onder meer kopieën van gegevens over zijn gezondheid kan verzamelen, beheren of 
delen (artikel 1.1 Wegiz). 
7 Gedefinieerd in artikel 1.1 Wegiz. 
8 Artikel 4.2.2, tweede lid. 
9 met uitzondering van het burgerservicenummer. Zie ook voetnoot 1. 

 

 

2/4 

 

 

Datum 
22 mei 2023 

Ons kenmerk 
z2023-923 

 
Noch artikel 1.4 Wegiz, noch artikel 15ea Wabvpz bevat een delegatiegrondslag om de PGO gegevensset bij 
algemene maatregel van bestuur vast te stellen.10 Dit klemt te meer nu – onder verwijzing naar een 
kwaliteitsstandaard - een zeer omvangrijke en gevoelige gegevensset wordt voorgesteld. 11 
 
De AP adviseert daarom artikel 4.2.2, eerste lid, te schrappen. 
 
Verwijzing naar informatie op internet 
Artikel 4.2.2, tweede lid, bepaalt dat een informatietechnologieproduct of -dienst12 dat of die wordt 
gebruikt voor het beschikbaar stellen van de cliëntgegevens voor een PGO moet voldoen aan de 
“gegevensdienst BgZ” die is opgenomen op de website van de Nationale bibliotheek voor zorg-ICT 
standaarden (https://nictiz.nl/nationalebibliotheek). 
 
Het raadplegen van de “Nationale bibliotheek” via de aangegeven link leidt echter niet naar een document 
met de titel “gegevensdienst BgZ”.13 Per e-mail is ambtelijk een andere link gestuurd14, die leidt naar een 
document genaamd “Functioneel Ontwerp BgZ 3.1.10”. Het document “gegevensdienst BgZ” is dus niet 
aangetroffen. 
 
Aanwijzing voor de regelgeving 3.50, eerste lid, schrijft voor dat in een regeling terughoudendheid wordt 
betracht bij verwijzing naar informatie op internet door middel van een internetadres als onderdeel van de 
normstelling. De achtergrond hiervan is deze: 
 
“Aan dergelijke verwijzingen kleven specifieke risico's vanuit het oogpunt van rechtszekerheid. Op internet aangeboden 
informatie heeft vaak een vluchtiger karakter dan traditionele papieren informatiebronnen. Verder is de toeleiding via een 
internetadres naar een beoogde webpagina afhankelijk van diverse factoren die niet altijd in de macht van de regelgever 
liggen. Hierdoor is niet automatisch gegarandeerd dat de informatie ook in de toekomst beschikbaar zal blijven en dat de 
getoonde informatie door de tijd heen identiek is aan die welke de regelgever in eerste instantie heeft aangewezen. Daarbij 
is tevens van belang te bedenken dat, wanneer een internetadres wordt gebruikt als onderdeel van de verwijzing, de 
onjuistheid of de niet-beschikbaarheid van de informatie op die exacte locatie juridische consequenties kan hebben bij de 
toepassing van de regeling.”15 
 
Zo’n verwijzing hoort voorts naar een unieke locatie te leiden waar het beoogde informatieobject is te 
vinden zonder dat van de gebruiker aanvullende zoekacties vereist worden.16 
 

                                                                        
10 Artikel 1.4, zesde lid, Wegiz betreft uitsluitend “eisen […] die er toe leiden dat bij een aangewezen gegevensuitwisseling door de 
zorgverlener op een veilige en betrouwbare wijze gegevens met een persoonlijke gezondheidsomgeving worden gedeeld” en kan dus 
niet als delegatiegrondslag dienen voor het vaststellen van de PGO dataset.  
11 Zie voetnoot 1. 
12 Gedefinieerd in artikel 1.1 Wegiz. 
13 Of iets wat daarop lijkt. 
14 E-mail van 6 maart 2023. 
15 Toelichting bij aanwijzing voor de regelgeving 3.50, eerste lid. 
16 Aanwijzing voor de regelgeving 3.50, tweede lid, onderdeel b. 
 

 

 

3/4 

 

 

Datum 
22 mei 2023 

Ons kenmerk 
z2023-923 

 
De AP adviseert de link in artikel 4.2.2, tweede lid, rechtstreeks te doen leiden naar het document 
““gegevensdienst BgZ” en ook overigens terdege rekening te houden met Aanwijzing voor de regelgeving 
3.50. 
 
Openbaarmaking van het advies  
 
De AP is voornemens dit advies niet eerder dan na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
Het concept heeft beperkte gevolgen voor de werklast van de AP. 
 
 
Hoogachtend,  
Autoriteit Persoonsgegevens,  
 
 
Aleid Wolfsen  
voorzitter 
 
 
 
 

 

 

4/4 

