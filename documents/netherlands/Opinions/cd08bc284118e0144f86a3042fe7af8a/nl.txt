Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister van Sociale Zaken en Werkgelegenheid
De heer drs. W. Koolmees
Postbus 90801
2509 LV DEN HAAG

Datum

15 oktober 2020

Ons kenmerk

Uw brief van

Contactpersoon

Uw kenmerk

z2020-15272

2 september 2020

2020-0000113068

Onderwerp

Advies over het concept voor het Besluit inburgering

Geachte heer Koolmees,
Bij brief van 2 september 2020 is de Autoriteit Persoonsgegevens (AP) op grond van het bepaalde in artikel
36, vierde lid, van de Algemene verordening gegevensbescherming (AVG), geraadpleegd over het
Ontwerpbesluit tot uitvoering van het Wetsvoorstel inburgering (hierna: het concept).
Het besluit regelt dat de gegevens die door instanties worden verstrekt ook gebruikt kunnen worden voor
de handhaving, terwijl hier geen wettelijke grondslag voor bestaat. De AP heeft op dit punt bezwaar tegen
het concept en adviseert de procedure niet voort te zetten, tenzij het bezwaar is weggenomen.

Strekking van het concept
Met dit besluit wordt uitwerking gegeven aan het Wetsvoorstel inburgering.1 Inmiddels ligt dit
wetsvoorstel in gewijzigde vorm ter behandeling bij de Eerste Kamer.2 Het Wetsvoorstel inburgering
regelt een nieuw inburgeringsstelsel, waarbij een groot aantal instanties betrokken is. Onder meer de
gemeenten3, Minister van Sociale Zaken en Werkgelegenheid (hierna: SZW)4, de IND, de Minister van
Onderwijs, Cultuur en Wetenschap (hierna: OCW) en cursusinstellingen gaan gegevens met elkaar
uitwisselen.
In dit besluit wordt nader gespecificeerd welke gegevens tussen welke partijen voor welk doel mogen
worden verstrekt.
1 Tweede Kamer, vergaderjaar 2019-20, 35 483, nr. 2.
2 Eerste Kamer, vergaderjaar 2019-20, 35483, A.
3 De gemeenten hebben een regierol over de uitvoering van de inburgering, de Minister van SZW is stelselverantwoordelijke.
4 DUO heeft, namens de Minister van SZW, verschillende taken op grond van deze wet. Dit is in het huidige inburgeringssysteem reeds

het geval.

1

Datum

15 oktober 2020

Ons kenmerk
z2020-15272

Advies
1.

Delegatiegrondslag artikel 9.6, tweede lid, van het concept.

In het tweede lid van artikel 9.6 van het concept is opgenomen dat de gegevens die door een instantie5
worden verstrekt ten behoeve van de brede intake6 ook ten behoeve van de handhaving mogen worden
gebruikt. Hierbij wordt in de toelichting opgemerkt dat “het gebruik van deze gegevens in het verlengde
van de uitvoering van de brede intake ligt”.7
In de artikelen 33, onder a, en 34, tweede en derde lid, van het Wetsvoorstel inburgering is opgenomen
welke gegevens ten behoeve van de handhaving mogen worden uitgewisseld. Hierin is niet opgenomen
dat instanties gegevens in het kader van de brede intake tevens mogen verstrekken ten behoeve van de
handhaving. De delegatiegrondslag8 biedt geen ruimte om op het niveau van een besluit een nieuwe
doelbepaling op te nemen. Er is dus geen geldige grondslag aanwezig voor het gebruiken van de gegevens
van de instanties voor de handhaving.
De AP adviseert om artikel 9.6, tweede lid, van het concept te schrappen.
2.

Bewaartermijnen

In artikel 9.9 van het concept zijn de bewaartermijnen opgenomen voor de gegevens van verschillende
categorieën inburgeringsplichtigen.
In het eerste lid wordt geregeld dat de gegevens van die personen die inburgeringsplichtig zijn maximaal
tien jaar worden bewaard. In de concept nota van toelichting ontbreekt een onderbouwing van deze
termijn.
In het tweede lid wordt geregeld dat dat de gegevens van personen die niet (langer) inburgeringsplichtig
zijn vijftig jaar worden bewaard. De onderbouwing voor het tweede lid is gebaseerd op het tijdvak waarin
iemand inburgeringsplichtig kan zijn (van het 16e tot 65e levensjaar). De wetgever wil voorkomen dat
personen die niet (langer) inburgeringsplichtig zijn in dit tijdvak alsnog een oproep krijgen om te voldoen
aan verplichtingen die uit het wetsvoorstel voortvloeien. Om dit doel te behalen, is het voldoende als de
gegevens tot en met het 65e levensjaar van een persoon worden bewaard.
De gegevens van die personen die tijdelijk of definitief niet invorderbare schulden hebben, worden vijftig
jaar bewaard, aldus het derde lid. Over deze bewaartermijn wordt in de toelichting enkel opgemerkt dat
een termijn van tien jaar mogelijk te kort is. Dit is echter onvoldoende om de noodzaak voor een termijn
van vijftig jaar te onderbouwen.

5 De instantie, bedoeld in artikel 14, vijfde lid, van de Wetsvoorstel inburgering. Deze instantie neemt de leerbaarheidstoets

af, een van

de onderdelen van het inburgeringstraject.
6 Zie ook artikel 35, eerste lid, van het Wetsvoorstel inburgering.
7 Zie de tweede alinea bij de artikelsgewijze toelichting van artikel 9.6 van het concept.
8 Artikel 38 van het Wetsvoorstel inburgering.

2/3

Datum

15 oktober 2020

Ons kenmerk
z2020-15272

Volgens het beginsel van opslagbeperking mogen persoonsgegevens niet langer worden bewaard dan voor
de doeleinden waarvoor de persoonsgegevens worden verwerkt noodzakelijk zijn (artikel 5, eerste lid,
onder e, van de AVG).
De AP adviseert in de toelichting de noodzaak voor de duur van de verschillende bewaartermijnen te
onderbouwen.
De AP adviseert, gelet op het beginsel van opslagbeperking opgenomen in artikel 5, eerste lid, onder e, van
de AVG, in de toelichting de noodzaak voor de duur van de verschillende bewaartermijnen te
onderbouwen.
3.

Uitwisseling van persoonsgegevens met de Minister van Onderwijs, Cultuur en Wetenschap

In artikel 9.2, zevende lid, van het concept wordt geregeld dat de Minister van OCW gegevens over de
examenpogingen en behaalde examens uitwisselt met de Minister van SZW. Deze gegevens worden
uitgewisseld met het doel de uitvoering van artikel 6 en 10, van het Wetsvoorstel inburgering, betreffende
respectievelijk de inburgeringsplicht en de voorbereiding op de inburgering.
In het Wetsvoorstel inburgering is geregeld dat de Minister van OCW gegevens kan uitwisselen met de
Minister van SZW in het kader van het uitvoeren van artikel 25 van het Wetsvoorstel inburgering, het
opleggen van een bestuurlijke boete indien de vastgestelde leerroute niet binnen de termijn is gehaald.
Oftewel in het kader van de handhaving. Dit is een ander doel dan het doel dat is opgenomen in artikel 9.2
van het concept.
De AP adviseert de uitwisseling van gegevens in artikel 9.2, zevende lid, van het concept op te nemen in
artikel 9.6, van het concept betreffende gegevensuitwisseling ten behoeve van de handhaving van de
inburgeringsplicht.

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.
Hoogachtend,
Autoriteit Persoonsgegevens,

Drs. C.E. Mur
Bestuurslid

3/3