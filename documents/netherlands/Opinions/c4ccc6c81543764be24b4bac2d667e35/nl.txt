Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister van Volksgezondheid, Welzijn en Sport
De heer H.M. de Jonge
Postbus 20350
2500 EJ Den Haag

Datum

25 januari 2019

Ons kenmerk

Uw brief van

Contactpersoon

Uw kenmerk

z2018-27048

14 november 2018

1446212-184030-VGP

070 8888 500

Onderwerp

Conceptontwerpbesluit Experiment gesloten coffeeshopketen

Geachte heer De Jonge,
Bij brief van 14 november 2018 is de Autoriteit Persoonsgegevens (AP) gevraagd op grond van het
bepaalde in artikel 36, vierde lid, van de Algemene verordening gegevensbescherming (AVG) te adviseren
over het conceptontwerpbesluit Experiment gesloten coffeeshopketen (hierna: het
conceptontwerpbesluit). De AP voldoet hiermee aan uw verzoek.

Dictum
De AP heeft een aantal opmerkingen bij het conceptontwerpbesluit en adviseert om daarmee rekening te
houden.
De AP overweegt hiertoe als volgt.

Strekking van het conceptontwerpbesluit
Het conceptontwerpbesluit vormt een uitwerking van het wetsvoorstel Experiment gesloten
coffeeshopketen. Dat wetsvoorstel beoogt dat ter zake van de teelt en levering of aanvoer van hennep en
hasjiesj en de verkoop daarvan in coffeeshops strafrechtelijke vervolging is uitgesloten, voor zover die
handelingen worden verricht in het kader van het experiment. Ook bevat het wetsvoorstel een grondslag
om bij of krachtens AMvB regels te stellen waaraan de deelnemers (aangewezen telers, gemeenten en

1

Datum

25 januari 2019

Ons kenmerk
z2018-27048

coffeeshops) dienen te voldoen. De AP wijst in dit verband op haar advies over het wetsvoorstel
experiment gesloten coffeeshopketen van 11 december 2018.1
Het conceptontwerpbesluit ziet ook op het verwerken van persoonsgegevens. Op grond van de bepalingen
van het conceptontwerpbesluit worden persoonsgegevens van telers verwerkt, in verband met
selectieprocedure, toezicht en handhaving. Ook worden persoonsgegevens van houders van coffeeshops
verwerkt in verband met toezicht en handhaving. Over persoonsgegevens van klanten zijn noch in het
wetsvoorstel noch in het conceptontwerpbesluit concrete bepalingen opgenomen.

Advies
Verwerking van persoonsgegevens
Het conceptontwerpbesluit bevat nadere regels met betrekking tot het toezicht en handhaving van de
gesloten coffeeshopketen. Hiervoor voorziet het conceptontwerpbesluit in regels over het verwerken van
persoonsgegevens.
Het verzamelen, verwerken, en delen van informatie tussen verschillende instanties is alleen toegestaan
met inachtneming van de beginselen van noodzakelijkheid (artikel 8, tweede lid, van de EVRM) en
dataminimalisatie (artikel 5, eerste lid, onder c, van de AVG). Deze beginselen eisen dat de hoeveelheid
persoonsgegevens én het aantal betrokken personen en bestuursorganen tot het noodzakelijke worden
beperkt. Beperkingen op het verzamelen, verwerken, en delen van persoonsgegevens ontbreken echter in
het conceptontwerpbesluit. In artikel 8a, eerste lid, van het wetsvoorstel gesloten coffeeshopketen is wel
vastgelegd dat informatie slechts verstrekt en verder verwerkt kan worden indien en voor zover dit
noodzakelijk is. Een zo algemene bepaling biedt echter onvoldoende waarborg en is ook onvoldoende
concreet om telkens door de betrokken bestuursorganen zelf toegepast te kunnen worden. Het is dan ook
aan de wetgever om dit nader in te vullen.
In haar advies op het wetsvoorstel heeft de AP al geadviseerd om bij nota van wijziging een
delegatiegrondslag in het wetsvoorstel op te nemen, die verplicht tot het vaststellen van een algemene
maatregel van bestuur waarin het delen en verwerken van persoonsgegevens nader is uitgewerkt. Bij die
gelegenheid kan dan ook het doel van elke verwerking specifiek worden omschreven en kan de noodzaak
van de verwerking worden gemotiveerd.
In lijn hiermee adviseert de AP om in het conceptontwerpbesluit nauwkeurig vast te leggen in welke
gevallen welke (soorten) persoonsgegevens verzameld worden en met welke personen of bestuursorganen
persoonsgegevens gedeeld worden. Deze eisen gelden voor alle verwerkingen in het kader van het
wetsvoorstel en het conceptontwerpbesluit en hebben dus tevens betrekking op verwerkingen van
persoonsgegevens, die in verband met de evaluatie van het experiment worden uitgevoerd.

1 Advies z201 8-28403 van 11 december 2018 inzake Regels inzake een uniform experiment met teelt en verkoop van hennep en hasjiesj

voor recreatiefgebruik in een gesloten coffeeshopketen (Wet experiment gesloten coffeeshopketen).

2/4

Datum

25 januari 2019

Ons kenmerk
z2018-27048

Verklaring omtrent gedrag en Bibob-toets
Bij de aanvraag om aanwijzing als teler dient een verklaring omtrent gedrag ingediend te worden (artikel
14, tweede lid, onder a ). Ook worden telers, die in aanmerking komen voor aanwijzing, aan de Bibob-toets
onderworpen (artikel 17, tweede lid, en artikel 31, tweede lid, onder c). Op telers rust ten slotte nog de
verplichting om van elke medewerker vóór indiensttreding een verklaring omtrent gedrag te ontvangen
(artikel 25, eerste lid). In de nota van toelichting wordt over de noodzaak van deze maatregelen slechts in
zijn algemeenheid opgemerkt: “Het kabinet hecht veel waarde aan een betrouwbare sector, vrij van
criminaliteit” (pagina 17 van de nota van toelichting).
Een verklaring omtrent gedrag en een Bibob-toets kunnen slechts vereist worden, indien dit noodzakelijk
is. Vooral de Bibob-toets is een maatregel, die bijzonder diep in de privacy van betrokkenen indringt.
Hoewel op zichzelf begrip opgebracht kan worden voor de wenselijkheid van deze maatregelen in deze
bijzondere context is een onderbouwde motivering van de noodzaak in de toelichting desalniettemin een
vereiste en kan niet met een gemeenplaats worden volstaan.
De AP adviseert gelet op het voorgaande, om de noodzaak van de verplichting om een verklaring omtrent
gedrag te overleggen en de keuze om telers aan de Bibob-toets te onderwerpen nader te onderbouwen.
Persoonsgegevens van klanten van coffeeshops
Het conceptontwerpbesluit vordert van coffeeshops, “een sluitende en transparante administratie” (artikel
9, eerste lid) te voeren, waarin onder andere wordt aangetoond, dat aan artikel 4, tweede lid, wordt
voldaan: “Een coffeeshop verkoopt aan eenzelfde klant per keer geen grotere hoeveelheid hennep of
hasjiesj dan 5 gram.” Afhankelijk van de manier waarop aangetoond moet worden dat aan artikel 4, tweede
lid, voldaan wordt, kunnen persoonsgegevens van klanten worden verwerkt. De AP wijst erop, dat noch in
de tekst van het conceptontwerpbesluit noch in de nota van toelichting expliciet de persoonsgegevens van
klanten behandeld worden.
Voor zover hieruit volgt dat ook klantgegevens moeten kunnen worden verwerkt wijst de AP op het
volgende. De beginselen van noodzakelijkheid en dataminimalisatie gelden eveneens in deze context.
Persoonsgegevens van gebruikers moeten daarbij vanwege mogelijke stigmatisering als gevoelig
beschouwd worden. Persoonsgegevens van klanten van coffeeshops kunnen daarom alleen verwerkt
worden, indien dit strikt noodzakelijk is en passende en specifieke maatregelen getroffen zijn om de
persoonsgegevens adequaat te beschermen.
Gelet op het voorgaande adviseert de AP verwerking van persoonsgegevens van klanten van coffeeshops
expliciet uit te sluiten dan wel te voorzien in zorgvuldige motivering van de noodzaak en in passende en
specifieke maatregelen om deze gegevens te beschermen.
Bewaartermijnen
Tenslotte wijst de AP erop, dat in het conceptontwerpbesluit geen bewaartermijnen voor
persoonsgegevens bepaald zijn. Het beginsel van opslagbeperking (artikel 5, eerste lid, onder e, van de

3/4

Datum

25 januari 2019

Ons kenmerk
z2018-27048

AVG) eist dat persoonsgegevens niet langer bewaard worden “dan voor de doeleinden waarvoor de
persoonsgegevens worden verwerkt noodzakelijk is”.
De AP adviseert dan ook op een duidelijke manier te regelen dat alle persoonsgegevens, die in verband met
het experiment verzameld zijn, zo snel mogelijk gelet op het doel van de verwerking, uiterlijk op een
welbepaalde termijn na afloop van het experiment verwijderd dienen te worden (artikel 6 lid 3 AVG).
De AP is voornemens dit advies na vier weken geanonimiseerd openbaar te maken op haar website
www.autoriteitpersoonsgegevens.nl. Behoudens tegenbericht gaat de AP ervan uit dat hiertegen geen
bezwaar bestaat.

Hoogachtend,
Autoriteit Persoonsgegevens,

Mr. A. Wolfsen
Voorzitter

4/4