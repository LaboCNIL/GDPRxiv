Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Minister van Onderwijs, Cultuur en Wetenschap 
Mevrouw mr. drs. I.K. van Engelshoven 
Postbus 16375 
2500 BJ Den Haag 
 

 

 

 

 

Datum 
3 maart 2021 
 
 

Ons kenmerk 
z2020-21452 
 
Contactpersoon 
 
070 8888 500 
 
 

Uw brief van 
14 december 2020 
 
Uw kenmerk 
26308628 

 
Onderwerp 
Advies over het concept voor de wijziging van de Wet register onderwijsdeelnemers 
 

 

 

 

Geachte mevrouw Van Engelshoven, 
 
Bij brief van 14 december 2020 is de Autoriteit Persoonsgegevens (AP) op grond van het bepaalde in 
artikel 36, vierde lid, van de Algemene verordening gegevensbescherming (AVG), geraadpleegd over het 
concept voor wijzing van de Wet register onderwijsdeelnemers en enkele andere wetten in verband met 
het uitbreiden van de wettelijke grondslagen voor de verwerking van gegevens in het kader van het register 
onderwijsdeelnemers (hierna: het concept). 
Vanuit het oogpunt van gegevensbescherming is het van belang dat persoonsgegevens die zijn verzameld 
voor een specifieke overheidstaak, en niet specifiek met het oog op terbeschikkingstelling aan private 
partijen, ook zoveel mogelijk in het publieke domein blijven. De AP heeft op dit punt bezwaar tegen het 
concept en adviseert de procedure niet voort te zetten, tenzij het bezwaar is weggenomen. 
 
Hoofdlijn 
 
Het concept wijzigt de Wet register onderwijsdeelnemers (WRO). Eén van de wijzigingen betreft de 
gegevensverstrekking uit het register onderwijsdeelnemers (hierna: het register) aan instellingen voor 
hoger onderwijs en aangewezen organisaties. 
De AP adviseert hierover om de noodzaak van de gegevensverstrekkingen uit het register aan aangewezen 
organisaties nader te onderbouwen in de toelichting, dan wel van de gegevensverstrekkingen af te zien. 
Als de toelichting alsnog voorziet in een deugdelijke onderbouwing hiervan, dan adviseert de AP om het 
concept of de toelichting op diverse punten aan te vullen, waaronder het expliciteren dat alleen 
geanonimiseerde of – zo nodig – gepseudonimiseerde gegevens zullen worden verstrekt, het nader 

  

 

1 

 

 

Datum 
3 maart 2021 

Ons kenmerk 
z2020-21452 

 
specificeren van het doeleinde doelmatigheid van het onderwijs, het onderbouwen van de proportionaliteit van 
het verstrekken van gegevens over gezondheid voor onderzoeksactiviteiten en het onderbouwen van de 
rechtsgrond van de gegevensverwerkingen. 
 
Strekking van het concept  
 
Het concept wijzigt de WRO. De voornaamste wijzigingen zijn: 
 

A.  Aansluiting B3- en B4-scholen op het register onderwijsdeelnemers; 
B.  Gegevensverstrekking uit het register aan instellingen voor hoger onderwijs en aangewezen 

organisaties; 

C.  Gegevensverstrekking uit het register aan samenwerkingsverbanden passend onderwijs; 
D.  Gegevensverstrekking uit het register aan pensioenuitvoerders; 
E.  Gegevensverstrekking uit het register aan overheidsinstellingen in België; 
F.  Verlengen bewaartermijn. 

 
Ad B. Gegevensverstrekking uit het register aan instellingen voor hoger onderwijs en aangewezen 
organisaties 
Het huidige artikel 23, eerste lid, van de WRO luidt: 
 

De basisgegevens worden verstrekt aan door Onze Minister aangewezen onderzoeksinstellingen voor zover dit 
noodzakelijk is voor onderzoeksactiviteiten naar de kwaliteit en toegankelijkheid van het beroepsonderwijs, het 
voortgezet algemeen volwassenenonderwijs en het hoger onderwijs. 

 
Het concept breidt de kring van organisaties en de doelomschrijving in het voorgestelde artikel 23, eerste 
en tweede lid, als volgt uit: 
 

1.  Basisgegevens kunnen worden verstrekt aan instellingen als bedoeld in artikel 1.2 WHW alsmede aan bij 

algemene maatregel van bestuur aan te wijzen organisaties voor zover dit noodzakelijk is voor 
onderzoeksactiviteiten naar de kwaliteit, toegankelijkheid of doelmatigheid van het primair onderwijs, 
voortgezet onderwijs, beroepsonderwijs, voortgezet algemeen volwassenenonderwijs of hoger onderwijs. 

 

2.  Basisgegevens kunnen voorts worden verstrekt aan bij algemene maatregel van bestuur aan te wijzen 

organisaties voor zover dit noodzakelijk is voor de ondersteuning van onderwijsinstellingen en 
samenwerkingsverbanden bij hun verantwoording omtrent de kwaliteit, toegankelijkheid of doelmatigheid 
van het onderwijs. 

 
Verder voorziet het concept in een expliciete grondslag om gegevens over gezondheid aan de genoemde 
organisaties te verstrekken voor zover noodzakelijk voor de genoemde doelen. 
 
Het concept voorziet in dit kader in een aantal waarborgen. Zo kunnen alleen organisaties die 
werkzaamheden verrichten met een gewichtig maatschappelijk belang op het terrein van het onderwijs, bij 
algemene maatregel van bestuur worden aangewezen. Ook moet de noodzaak tot gegevensverstrekking 
per geval worden beoordeeld. De aangewezen organisatie moet daartoe een verzoek indienen bij de 

 

 

2/6 

 

 

Datum 
3 maart 2021 

Ons kenmerk 
z2020-21452 

 
minister. De minister toetst de noodzaak van de betreffende gegevensverstrekking voor de beoogde doelen 
en neemt daarover een besluit. 
 
Advies  
 

1.  Ad. B. Gegevensverstrekking uit het register aan instellingen voor hoger onderwijs en aangewezen 

organisaties 

Door het concept zullen grote hoeveelheden persoonsgegevens, waaronder bijzondere persoonsgegevens 
(namelijk gegevens over gezondheid), worden verstrekt aan diverse aangewezen privaatrechtelijke 
organisaties. De overheid verliest daarmee de controle over de aan haar toevertrouwde persoonsgegevens. 
Er ontstaan grotere risico’s met betrekking tot onder meer beveiliging en onverenigbaar gebruik (function 
creep ). Private partijen hebben andere belangen en meer ruimte om naar believen gewenste activiteiten te 
ondernemen. Daardoor kan ook druk ontstaan om gegevens voor andere doeleinden te benutten. Vanuit 
het oogpunt van gegevensbescherming is het dan ook van belang dat persoonsgegevens die zijn verzameld 
voor een specifieke overheidstaak, en niet specifiek met het oog op terbeschikkingstelling aan private 
partijen, ook zoveel mogelijk in het publieke domein blijven.  
 
In de toelichting is aangegeven dat DUO de betreffende analyses niet kan uitvoeren omdat het 
takenpakket van DUO al zwaar is, waardoor DUO de komende jaren niet in de hele informatiebehoefte van 
de aangewezen organisaties kan voorzien in de vorm van aggregaten (geanonimiseerde gegevens).1 Dit is 
mogelijk een steekhoudend argument voor uitbreiding van de capaciteit van DUO; kennelijk is DUO 
immers wel in staat om deze uit oogpunt van algemeen belang belangrijke datasets te leveren, maar wordt 
men daarvan weerhouden om redenen van capaciteit. Dat kan echter geen reden zijn de gegevens dan 
maar in ruwere vorm aan private organisaties te verstrekken, zodat de noodzaak van de voorgestelde 
gegevensverstrekkingen niet is aangetoond.  
 
De AP adviseert om de noodzaak van de gegevensverstrekkingen aan aangewezen organisaties nader te 
onderbouwen in de toelichting, dan wel van de gegevensverstrekkingen af te zien. 
 
Als de toelichting alsnog voorziet in een deugdelijke onderbouwing, dan adviseert de AP in dit kader als 
volgt. 
 

1.1  Geanonimiseerde of gepseudonimiseerde gegevens 

Volgens de toelichting hebben aangewezen organisatie gepseudonimiseerde gegevens nodig voor 
bepaalde informatieproducten.2 Als de aangewezen organisatie niet voldoende kan aantonen dat 
gepseudonimiseerde gegevens noodzakelijk zijn voor het specifieke doel dat dat de organisatie nastreeft, 
dan kan volgens de toelichting worden volstaan met het verstrekken van geanonimiseerde gegevens.3 Ook 

                                                                        
1 Memorie van toelichting p. 21. 
2 Memorie van toelichting p. 20. 
3 Memorie van toelichting p. 21. 

 

 

3/6 

 

 

Datum 
3 maart 2021 

Ons kenmerk 
z2020-21452 

 
sectorraden4 hebben volgens de toelichting geen gegevens nodig die direct tot een persoon 
(onderwijsdeelnemer) herleidbaar zijn, maar kunnen zij gepseudonimiseerde gegevens gebruiken.5 
 
Uit het bovenstaande volgt dat het verstrekken van alleen geanonimiseerde of gepseudonimiseerde 
gegevens aan aangewezen organisaties voldoende is. Een aantal passages uit de toelichting lijkt hiermee in 
tegenspraak. Zo wordt aangegeven dat het bij een groot deel van de verstrekkingen of in de meeste gevallen gaat 
om gepseudonimiseerde gegevens.6 Daaruit lijkt te volgen dat er in bepaalde gevallen ook gegevens zullen 
worden verstrekt die direct tot een persoon herleidbaar zijn. De noodzaak daarvan is niet aangetoond.  
 
In het geval dat anonieme gegevens worden verstrekt, is er geen sprake van het verwerken van 
persoonsgegevens. Het pseudonimiseren van gegevens is een belangrijke waarborg ter bescherming van 
persoonsgegevens.7 De AP acht het van belang dat deze waarborg ook wettelijk wordt vastgelegd  
 
De AP adviseert in het concept te expliciteren dat alleen geanonimiseerde of  - zo nodig - 
gepseudonimiseerde gegevens zullen worden verstrekt. Ook adviseert de AP de genoemde 
tegenstrijdigheden in de toelichting weg te nemen.  
 

1.2  Doelmatigheid 

Het concept breidt de doelomschrijving uit met doelmatigheid van het onderwijs. De AVG vereist dat 
persoonsgegevens alleen worden verzameld voor welbepaalde, uitdrukkelijk omschreven en 
gerechtvaardigde doeleinden.8 Het doeleinde doelmatigheid van het onderwijs is niet gedefinieerd, waardoor 
onvoldoende duidelijk is wat daaronder wordt verstaan. Dit doeleinde is daarmee niet welbepaald als 
bedoeld in de AVG. 
 
De AP adviseert om het doeleinde doelmatigheid van het onderwijs nader te specificeren in het concept. 
 

1.3  Uitzonderingsgrond verwerkingsverbod bijzondere persoonsgegevens voor onderzoeksactiviteiten  

Het concept voorziet in een expliciete grondslag om gegevens over gezondheid aan aangewezen 
organisaties te verstrekken voor onderzoeksactiviteiten.9 Gegevens over gezondheid zijn bijzondere 
persoonsgegevens in de zin van artikel 9, eerste lid, van de AVG. De verwerking van deze gegevens is 
verboden, tenzij er sprake is van een uitzonderingsgrond als bedoeld in artikel 9, tweede lid, van de AVG. 
Volgens de toelichting is artikel 9, tweede lid, onder j, van de AVG en artikel 24 van de Uitvoeringswet 
AVG (noodzakelijk voor wetenschappelijk of historisch onderzoek of statistische doeleinden) van 
toepassing. Zo zullen niet meer gegevens worden verstrekt dan noodzakelijk is voor het onderzoek, zal in 
de meeste gevallen10 kunnen worden volstaan met het verstrekken van gepseudonimiseerde gegevens, zijn 
er procedurele waarborgen, dienen de aangewezen organisaties een algemeen belang en kost het vragen 

                                                                        
4 PO-Raad, VO-raad, MBO Raad, Vereniging Hogescholen en Vereniging van Universiteiten.  
5 Memorie van toelichting p. 17. 
6 Memorie van toelichting p. 20, 32 en 33. 
7 Waaronder minimale gegevensverwerking (‘dataminimalisatie’: artikel 5, eerste lid, onder c, van de AVG), gegevensbescherming door 
ontwerp ( ‘privacy by design’: artikel 25, eerste lid, van de AVG) en beveiliging (artikel 5, eerste lid, onder f en artikel 32 AVG).  
8 Artikel 5, eerste lid, onder b, van de AVG. 
9 Het voorgestelde artikel 11, eerste lid, onder h, van de WRO (artikel I, onder B, van het concept). 
10 De AP adviseert in de paragraaf hiervoor om het tekstgedeelte ‘in de meeste gevallen’ aan te passen.  

 

 

4/6 

 

 

Datum 
3 maart 2021 

Ons kenmerk 
z2020-21452 

 
van uitdrukkelijke toestemming een onevenredige inspanning.11 Hiermee biedt het concept weliswaar een 
aantal waarborgen, maar de proportionaliteit van de gegevensverwerkingen is daarmee nog niet gegeven. 
Het proportionaliteitsvereiste houdt in dat de privacyinbreuk in verhouding staat met het doel van de 
verwerking. Dit betekent dat er een evenredigheidstoets met belangenafweging moet worden uitgevoerd. 
 
De AP adviseert om de proportionaliteit van het verstrekken van gegevens over gezondheid voor 
onderzoeksactiviteiten te onderbouwen in de toelichting. 
 

1.4  Ondersteuning van onderwijsinstellingen en samenwerkingsverbanden 

Volgens de toelichting hebben de sectorraden gegevens uit het register nodig voor twee doelen: 
1) onderzoeksactiviteiten en 2) ondersteuning van onderwijsinstellingen en samenwerkingsverbanden bij 
hun verantwoording omtrent de kwaliteit, doelmatigheid en toegankelijkheid van het onderwijs.12 Met 
betrekking tot andere aangewezen organisaties wordt in de toelichting alleen aangegeven dat zij 
onderzoek doen.13 
 
De AP adviseert om in het concept te expliciteren dat gegevens uit het register voor de ondersteuning van 
onderwijsinstellingen en samenwerkingsverbanden alleen worden verstrekt aan de sectorraden.14 Als het 
de bedoeling is dat ook andere aangewezen organisaties deze ondersteuning zullen gaan verrichten, dan 
adviseert de AP dit in de toelichting te onderbouwen. 
 

1.5  Uitzonderingsgrond verwerkingsverbod bijzondere persoonsgegevens voor ondersteuning van 

onderwijsinstellingen en samenwerkingsverbanden 

Het concept voorziet in een expliciete grondslag om gegevens over gezondheid aan aangewezen 
organisaties te verstrekken voor ondersteuning van onderwijsinstellingen en samenwerkingsverbanden.15 
Het gaat hier volgens de toelichting om de verstrekking aan sectorraden die de onderwijsinstellingen en 
samenwerkingsverbanden passend onderwijs ondersteunen bij het afleggen van publieke verantwoording 
in de vorm van bepaalde informatieproducten zoals benchmarks, dashboards, landelijke overzichten met 
informatie over individuele instellingen en over de sector als geheel.16 
 
Volgens de toelichting is de uitzonderingsgrond als bedoeld in artikel 9, tweede lid, onder g, van de AVG 
(zwaarwegend algemeen belang) van toepassing.17 De term ‘zwaarwegend algemeen belang’ betekent dat 
er niet alleen sprake moet zijn van een belang dat maatschappelijk relevant is, maar ook van wezenlijke 
importantie is. De genoemde informatieproducten kunnen weliswaar een maatschappelijk belang dienen, 
maar er is geen sprake van een zwaarwegend algemeen belang in de zin van de AVG. Als de 
informatieproducten cijfermatig zijn gevormd, kan er mogelijk sprake zijn van statistische doeleinden als 
bedoeld in artikel 9, tweede lid, onder j, van de AVG.  
 

                                                                        
11 Memorie van toelichting p. 32-33. 
12 Memorie van toelichting p. 16. 
13 Memorie van toelichting p. 15-16 en 41. 
14 Het voorgestelde artikel 23, tweede lid, van de WRO (artikel I, onder E van het concept).  
15 Het voorgestelde artikel 11, eerste lid, onder h, van de WRO (artikel I, onder B, van het concept). 
16 Memorie van toelichting p. 33. 
17 Memorie van toelichting p. 33. 

 

 

5/6 

 

 

Datum 
3 maart 2021 

Ons kenmerk 
z2020-21452 

 
De AP adviseert de verwerking te beperken tot wat kan worden onderbouwd als passend onder de 
uitzonderingsgrond, bedoeld in artikel 9, tweede lid, onder j, van de AVG (noodzakelijk voor statistische 
doeleinden) en de toelichting op dit punt aan te vullen. 
 

1.6  Grondslag 

Naast een uitzonderingsgrond voor het verwerken van bijzondere persoonsgegevens, vereist de AVG dat 
de verwerking is gebaseerd op een grondslag als bedoeld in artikel 6, eerste lid, van de AVG. Uit de 
toelichting blijkt niet welke grondslag of grondslagen van toepassing is of zijn.  
 
In het geval de grondslag ‘taak van algemeen belang’ van toepassing wordt geacht, dan moet de taak op 
grond van lidstatelijk recht aan de verwerkingsverantwoordelijke zijn opgedragen18 
 
De AP adviseert om in de toelichting te onderbouwen welke rechtsgrond of rechtsgronden als bedoeld in 
artikel 6, eerste lid, van de AVG van toepassing is of zijn. 
 

2.  Advisering Caribisch Nederland  

De AP is alleen bevoegd om te adviseren over het concept voor zover het Europees Nederland betreft. 
Mogelijk dat het concept ook ter advisering moet worden voorgelegd aan andere, met bescherming van 
persoonsgegevens belaste autoriteiten van Caribisch Nederland. 
 
Openbaarmaking van het advies  
 
De AP is voornemens dit advies na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
Hoogachtend,  
Autoriteit Persoonsgegevens, 
 
 
 
drs. C. E. Mur 
Bestuurslid 
 

                                                                        
18 Artikel 6, derde lid, van de AVG. 

 

 

6/6