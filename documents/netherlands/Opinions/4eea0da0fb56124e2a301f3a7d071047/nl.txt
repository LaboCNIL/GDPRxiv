Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister van Infrastructuur en Waterstaat
Mevrouw drs. C. van Nieuwenhuizen
Postbus 20901
2500 EX Den Haag

Datum

8 april 2021

Ons kenmerk

Uw brief van

Contactpersoon

Uw kenmerk

z2021-06006

070 8888 500

19 maart 2021

IENW/BSK-2021/74169

Onderwerp

Advies over het concept voor een wijziging van het Reglement rijbewijzen ter implementatie van Richtlijn
(EU) 2018/645

Geachte mevrouw Van Nieuwenhuizen,
Bij brief van 19 maart 2021 is de Autoriteit Persoonsgegevens (AP) op grond van het bepaalde in artikel 36,
vierde lid, van de Algemene verordening gegevensbescherming (AVG), geraadpleegd over het
conceptbesluit tot wijziging van het Reglement rijbewijzen in verband met de implementatie van Richtlijn
(EU) 2018/645 van het Europees Parlement en de Raad van 18 april 2018 tot wijziging van Richtlijn
2003/59/EG betreffende de vakbekwaamheid en de opleiding en nascholing van bestuurders van bepaalde
voor goederen- en personenvervoer over de weg bestemde voertuigen en Richtlijn 2006/126/EG
betreffende het rijbewijs (PbEU 2018, L 112) (hierna: richtlijn 2018/645’.
De AP onderschrijft de opmerking van de Afdeling Advisering van de Raad van State dat het om een
ontwerpbesluit gaat waarover advies gevraagd moet worden op grond van artikel 36, vierde lid, van de
AVG.1 De AP heeft een opmerking over het ontwerpbesluit en adviseert daarmee rekening te houden.

Strekking van het concept
De wijziging van het Reglement rijbewijzen strekt tot implementatie van richtlijn (EU) 2018/645 en regelt
onder andere nascholingscursussen voor beroepschauffeurs, de informatie-uitwisseling met andere
lidstaten over de geldigheid van rijbewijzen en de invoering van een kwalificatiekaart bestuurder die het
bewijs vormt dat met goed gevolg nascholing is gevolgd in een andere lidstaat van de EU. De richtlijn
voorziet ook in een belangrijke uitbreiding van de informatie-uitwisseling met autoriteiten in andere
Europese staten (EU, EER en Zwitserland) en wel met autoriteiten die zijn belast met de uitvoering van en
1 Advies van 3 maart 2021, No.W17.20.0447/IV.

1

Datum

8 april 2021

Ons kenmerk
z2021-06006

de controle op de naleving van een drietal voor het wegverkeer belangrijke richtlijnen.2 Rijbewijsgegevens
worden daarvoor niet langer alleen uitgewisseld met buitenlandse instanties die rijbewijzen afgeven, maar
ook met politie- en justitiediensten.

Advies
Uit het rijbewijzenregister zullen door de Dienst Wegverkeer naast gewone persoonsgegevens ook
bijzondere categorieën van persoonsgegevens en persoonsgegevens van strafrechtelijke aard kunnen
worden verstrekt.3 De richtlijn verplicht hiertoe niet rechtstreeks.
De AP merkt op dat de nota van toelichting geen verantwoording bevat van de noodzaak om ook deze
meer gevoelige categorieën persoonsgegevens in dit verband te moeten kunnen verwerken. Het feit dat
deze mogelijkheid standaard is in de bestaande regelgeving4 ontslaat de wetgever niet van de verplichting
bij voornemens voor nieuwe regelgeving de noodzaak hiervan voor de nieuwe gevallen zorgvuldig te
toetsen in het licht van de bepalingen van artikel 9 en 10 van de AVG en de uitkomst hiervan bij wijze van
verantwoording neer te leggen in de nota van toelichting. Op voorhand is goed voorstelbaar dat
verwerking van deze categorieën in deze context in een aantal gevallen aan de orde kan zijn, maar dat is
niet als vanzelfsprekend over de volle breedte het geval. In het bijzonder in de sfeer van vakbekwaamheid
bestaat aarzeling.
De AP adviseert de noodzaak van het verwerken van bijzondere categorieën van persoonsgegevens en
persoonsgegevens van strafrechtelijke aard zorgvuldig per verwerking te bezien en tekst en toelichting aan
de uitkomsten daarvan aan te passen.

Openbaarmaking van het advies
De AP is voornemens dit advies openbaar te maken op de website www.autoriteitpersoonsgegevens.nl
zodra de tekst van het (gewijzigde) concept openbaar is. De AP verneemt graag het moment waarop
openbaarmaking wordt verwacht, zodra dit bekend is.
Hoogachtend,
Autoriteit Persoonsgegevens,

Drs. C.E. Mur
Bestuurslid

2 Richtlijn 2006/126/EG … van 20 december 2006 betreffende het rijbewijs (PbEU 2006, L 403), Richtlijn 2003/59/EG ….. van 15 juli 2003

betreffende de vakbekwaamheid en de opleiding en nascholing van bestuurders van bepaalde voor goederen- en personenvervoer
over de weg bestemde voertuigen (…) (PbEU 2003, L 226) en Richtlijn (EU) 2015/413 …… van 11 maart 2015 ter facilitering van de
grensoverschrijdende uitwisseling van informatie over verkeersveiligheidsgerelateerde verkeersovertredingen (PbEU L 2015 L 68).
3 Artikel I, onderdelen N en O, van het ontwerpbesluit.
4 Zie artikel 155 van het Reglement rijbewijzen.

2/2