Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister voor Rechtsbescherming
De heer drs. S. Dekker
Postbus 20301
2500 EH Den Haag

Datum

11 maart 2021

Ons kenmerk

Uw brief van

Contactpersoon

Uw kenmerk

12 oktober 2020

Onderwerp

Advies consultatie verzamelbesluit gegevensverwerking politie en justitie

Geachte heer Dekker,
Bij brief van 12 oktober 2020 is de Autoriteit Persoonsgegevens (AP) op grond van het bepaalde in artikel
35b, eerste lid, onderdeel b, van de Wet politiegegevens (WPG) en artikel 27, derde lid, van de Wet
justitiële en strafvorderlijke gegevens (WJSG) geraadpleegd over het concept voor het Besluit houdende
enkele wijzigingen van het Besluit justitiële en strafvorderlijke gegevens, het Besluit politiegegevens, het
Besluit politiegegevens bijzondere opsporingsdiensten, het Besluit politiegegevens buitengewoon
opsporingsambtenaren en het Besluit verplichte politiegegevens (Verzamelbesluit gegevensverwerking
politie en justitie) (hierna: het concept).

Strekking van het concept en hoofdlijn van het advies
Voorgesteld wordt een aantal wijzigingen in genoemde besluiten waaraan volgens de toelichting de
praktijk behoefte heeft. Dit betreft in de eerste plaats de verstrekking van justitiële gegevens aan de
burgemeester in verband met de aanstaande terugkeer in de samenleving van een gedetineerde wegens
brandstichting met het oog op handhaving van de openbare orde. De AP wijst erop dat een
belangenafweging is vereist tussen het belang dat gediend wordt met de verstrekking van de gegevens
tegen het belang van de persoonlijke levenssfeer. Daarvan geeft de toelichting geen blijk. Daarbij is van
belang dat er voor relatief lichtere vormen van brandstichting geen noodzaak bestaat om de burgemeester
op de hoogte te stellen, zoals ook in de toelichting wordt erkend.

1

Datum

11 maart 2021

Ons kenmerk

Daarnaast wordt voorgesteld dat de politie gegevens kan verstrekken aan het College van B&W voor het
voorbereiden van een aanvraag voor een zorgmachtiging in de zin van de Wet verplichte geestelijke
gezondheidszorg (GGZ). Het kan hier gaan om gezondheidsgegevens in de zin van de WPG die alleen
mogen worden verstrekt indien dat ‘onvermijdelijk’ is en de beveiliging afdoende is geborgd. Niet duidelijk
is dat die route via het College daadwerkelijk tekort schiet in de zin dat de politie regelmatig bij de officier
van justitie te lichtvaardig een voorbereiding voor een aanvraag doet, of juist andersom, dat ten onrechte
geen aanvragen worden gedaan.
De AP heeft in het licht van het beginsel van dataminimalisatie op deze punten bezwaar tegen het concept
en adviseert de procedure niet voort te zetten, tenzij de bezwaren zijn weggenomen.

Advies
1.

Verstrekking justitiële gegevens aan burgemeester in verband met terugkeer gedetineerde

Het geldende artikel 11a van het Besluit justitiële en strafvorderlijke gegevens (BJSG) voorziet in de
verstrekking van justitiële gegevens met betrekking tot gedetineerden die zijn veroordeeld voor de
omschreven (gewelds- en zeden)misdrijven. Aan deze in artikel 11a opgenomen misdrijven worden de
volgende misdrijven toegevoegd: de terroristische misdrijven genoemd in artikel 83 van het Wetboek van
Strafrecht (Sr) en de misdrijven brandstichting, een ontploffing teweegbrengen of een overstroming
veroorzaken (artikel 157 Sr). De toelichting stelt:
“Voor beide categorieën misdrijven geldt dat sprake is van gevaarzettende misdrijven, waarbij het
noodzakelijk is dat de burgemeester op de hoogte is van de terugkeer van veroordeelden voor deze
misdrijven in de samenleving.”1

Over de voorgestelde uitbreiding van verstrekking van justitiële gegevens aan de burgemeester heeft de AP
de volgende opmerkingen.
a.

Noodzaak, proportionaliteit en subsidiariteit verruiming

‘Ten behoeve van de handhaving van de openbare orde’ in verband met de terugkeer van de betrokkene in
de maatschappij kunnen aan de burgemeester gegevens worden verstrekt, aldus artikel 11a BJSG.2 In de
toelichting wordt in dit verband alleen gesproken over gevaarzettende misdrijven waarbij het noodzakelijk
dat de burgemeester op de hoogte is.
Dat is naar het oordeel van de AP echter onvoldoende gelet op het beginsel van dataminimalisatie in het
recht op gegevensbescherming. In de eerste plaats ontbreekt de motivering van het openbare orde-belang.
Artikel 11a BJSG is bedoeld voor het inschatten door de burgemeester van het risico dat als gevolg van
terugkeer verstoringen van de openbare orde in zijn gemeente plaats kunnen hebben, zodat zo nodig

1 Toelichting, blz. 2.
2 Het gaat om de voor- en achternaam, het burgerservice-nummer, het adres, de geboortedatum, de strafbepaling waarvoor is

veroordeeld, het parketnummer, de datum van de start van de vrijheidsbeneming, de geplande datum van terugkeer en de eventuele
bijzondere voorwaarden.

2/9

Datum

11 maart 2021

Ons kenmerk

passende maatregelen genomen kunnen worden om de openbare orde te handhaven.3 Het gaat daarbij tot nu toe - om veroordelingen tot onvoorwaardelijke vrijheidsstraf of vrijheidsbenemende maatregel
wegens specifiek genoemde ernstige gewelds- en zedendelicten. Brandstichting is bij de invoering van de
regeling in 2011 uitdrukkelijk niet als zodanig aangemerkt.4
Het in de voorliggende toelichting gebruikte criterium van een “gevaarzettend misdrijf” is aanzienlijk
ruimer dan een ‘ernstig gewelds- en zedenmisdrijf’ en hoeft namelijk nog geenszins te betekenen dat
daarmee ook de openbare orde in gevaar is en met het oog daarop door de burgemeester maatregelen
dienen worden getroffen. Als gevaarzetting primair het criterium zou zijn, is in wezen het hek van de dam
omdat bij veel meer misdrijven daarvan sprake kan zijn.
In de toelichting bij het voorliggende concept is ook erkend dat de grens in de praktijk wordt gelegd bij
veroordelingen wegens brandstichting met een gevangenisstraf van vier maanden of gevallen van
recidive.5 De AP wijst in dit verband op een first offender van 20 jaar die is veroordeeld tot een
gevangenisstraf van twee dagen onvoorwaardelijk voor het in brand steken van een openbare prullenbak
waarbij gemeen gevaar voor goederen is te duchten (artikel 157, onderdeel 1, Sr). In zo´n geval is er geen
noodzaak om de burgemeester op de hoogte te stellen.
Indien en voor zover bepaalde zwaardere veroordelingen wegens brandstichting niettemin dienen te
worden opgenomen in het BJSG in verband met de kans op maatschappelijke onrust en een gevaar voor de
openbare orde, adviseert de AP om in verband met het beginsel van dataminimalisatie dat in de bepaling
zelf te beperken tot bijv. veroordelingen wegens zwaardere categorieën in artikel 157 Sr (zoals
brandstichting met levensgevaar of de dood tot gevolg hebbende) of tot onvoorwaardelijke
gevangenisstraf of maatregel van een langere duur of recidive. Illustratief is bijvoorbeeld dat het huidige
artikel 11a, eerste lid, onderdeel a, onderdeel 2, BJSG met betrekking tot zware mishandeling (artikel 302
Sr) als voorwaarde stelt ‘indien het onvoorwaardelijk deel van de opgelegde vrijheidsbenemende straf of
maatregel een jaar of langer beloopt’.
Daarnaast is het argument van de noodzaak dat de burgemeester op de hoogte is van de aanstaande
terugkeer evenmin een toereikende noodzaak van de voorgestelde verruiming omdat de WJSG al toelaat
dat in bijzondere gevallen gegevens worden verstrekt aan de burgemeester.6 Aan die mogelijkheid wordt
in de toelichting voorbij gegaan. Het gaat er gelet daarop dus om dat dragend wordt gemotiveerd er een
voldoende noodzaak is om in beginsel in bepaalde gevallen van brandstichting bij een aanstaande
terugkeer van de gedetineerde structureel de justitiële gegevens te verstrekken in plaats van incidenteel,
waarbij tevens wordt ingegaan op de effectiviteit van de verstrekkingen in de zin dat er naar aanleiding van
de melding aan de burgemeester daadwerkelijk maatregelen worden getroffen ten einde maatschappelijke
onrust te voorkomen.7

3 Staatsblad, 2011, nr. 314, blz. 4.
4 Staatsblad 2011, nr. 314, blz. 23. Het ging daarbij toen om een tijdelijke regeling in afwachting

van de ervaringen met een pilot. Bij het
Besluit van 13 mei 2014 (Staatsblad 2014, 172) is de tijdelijke regeling permanent gemaakt.
5 Toelichting, blz. 2.
6 Artikel 8a WJSG.
7 Met het gebruik van het woord «kunnen» in artikel 11a wordt niet beoogd aan te geven dat voor elke gegevensverstrekking een
individuele afweging wordt gemaakt. Dat zou afbreuk doen aan het beoogde doel om de gegevens structureel en betrouwbaar te

3/9

Datum

11 maart 2021

Ons kenmerk

Gelet op het voorgaande adviseert de AP om de noodzaak, proportionaliteit en subsidiariteit van de
voorgestelde verruiming dragend te motiveren, mede in het licht van de bestaande wettelijke
mogelijkheden, en daarbij uit gaan van een duidelijk onderscheidend en passend criterium zodat niet meer
justitiële gegevens aan de burgemeester worden verstrekt dan noodzakelijk.
b. Zwaarwegend algemeen belang
De grondslag voor de verstrekking van gegevens aan de burgemeester is artikel 13 van de WJSG.8 Dat
bepaalt, kort samengevat: voorzover noodzakelijk met het oog op een zwaarwegend algemeen belang en
voor een goede taakuitoefening van degene aan wie justitiële gegevens worden verstrekt, kunnen bij
algemene maatregel van bestuur personen of instanties worden aangewezen aan wie meer gegevens
kunnen worden verstrekt dan genoemd in de artikelen 10, 11 en 12.
In de toelichting bij het toenmalige voorstel voor de Wet politiegegevens is opgemerkt dat het criterium
van een ‘zwaarwegend algemeen belang’ is ontleend aan artikel 8, vierde lid, van de voormalige Richtlijn
nr. 95/46/EG van het Europees Parlement en de Raad van de Europese Unie betreffende de bescherming
van natuurlijke personen in verband met de verwerking van persoonsgegevens en betreffende het vrije
verkeer van die gegevens:
“Ter implementatie van deze richtlijn is dit criterium neergelegd in artikel 23, eerste lid, onder e, van de Wet
bescherming persoonsgegevens. Gelet op artikel 8, tweede lid, van het Europees Verdrag tot bescherming
van de rechten van de mens (EVRM) dient onder het begrip zwaarwegend algemeen belang te worden
verstaan het belang van de nationale veiligheid, de openbare veiligheid of het economisch welzijn van het
land, het voorkomen van wanordelijkheden en strafbare feiten, de bescherming van de gezondheid of de
goede zeden of de bescherming van de rechten en vrijheden van anderen.
Een gegevensverwerking is vanuit het oogpunt van een zwaarwegend algemeen belang gerechtvaardigd
indien die voor de samenleving van meer dan gewone betekenis is.”
“Toepassing van het criterium van het zwaarwegend algemeen belang impliceert een belangenafweging.
Het belang dat gediend wordt met de verstrekking van de gegevens wordt afgewogen tegen het belang van
de persoonlijke levenssfeer van degene op wie de politiegegevens betrekking hebben. Bij deze
belangenafweging moeten ook de beginselen van proportionaliteit en subsidiariteit worden betrokken.” 9
“Het zwaarwegend algemeen belang kan bijvoorbeeld met zich brengen dat een officier van justitie
gedurende een lopend onderzoek tegen een leraar die wordt verdacht van het plegen van ontuchtige
handelingen met minderjarigen, de leiding van de school waar de betrokken leraar werkzaam is, van dit
gegeven op de hoogte stelt.”10

verstrekken. Wel biedt deze «kunnen»-bepaling de mogelijkheid om deze gegevens niet te verstrekken aan alle burgemeesters, maar
alleen aan de burgemeesters van de gemeenten die aan de verlengde pilot deelnemen (Staatsblad, 2011, 314, blz. 6).
8 Vgl. Staatsblad 2011, 314, blz. 7.
9 Kamerstukken II 2005/06, 30 327, nr. 3, blz. 73.
10 Kamerstukken II 2003/04, 28 886, nr. 5.

4/9

Datum

11 maart 2021

Ons kenmerk

In de toelichting bij het concept ontbreekt deze belangenafweging tussen het belang dat is gediend met de
verstrekking en het recht op persoonlijke levenssfeer. In het kader van deze belangenafweging spelen ook
hier de proportionaliteit en subsidiariteit van de beoogde verstrekking.
De AP adviseert in de toelichting verslag te doen van de belangenafweging, met inachtneming van het
punt onder 1a.
c. Terroristische misdrijven
Onverminderd het voorgaande onder en a en b wijst de AP voor wat betreft de toevoeging van artikel 83
Sr11 er tevens op dat in het een aantal van de in artikel 83 Sr genoemde delicten niet zien op een misdrijf op
grond van een artikel van het Wetboek van Strafrecht, zoals artikel 11a, eerste lid, van het besluit voorschrijft,
maar artikelen uit een bijzondere wet. Daarnaast is doodslag, gepleegd met een terroristisch oogmerk
(artikel 288a Sr), nu al genoemd en is zoverre is dus sprake van een doublure.
De AP adviseert, gelet op het voorgaande, het concept aan te passen.
2.

Verstrekken justitiële gegevens aan werkgever buitengewoon opsporingsambtenaren

Het geldende artikel 11b BJSG voorziet in een grondslag voor de verstrekking van justitiële gegevens12 uit
de strafrechtelijke procedure aan de verwerkingsverantwoordelijke voor politiegegevens, zodat deze de
nodige maatregelen kan nemen ter naleving van het bepaalde in de Wet politiegegevens.13 Voor een goede
invulling van deze wettelijke plichten is het volgens de toelichting noodzakelijk dat de
verwerkingsverantwoordelijke in kennis wordt gesteld van de afloop van de strafrechtelijke procedure. Die
afloop kan strekken tot de noodzaak om bepaalde politiegegevens te verwijderen, te verbeteren, te
vernietigen of aan te vullen, aldus de toelichting.
Doel van de voorliggende regeling is dat ook justitiële gegevens worden verstrekt aan
verwerkingsverantwoordelijken met betrekking tot buitengewoon opsporingsambtenaren. De
verantwoordelijke voor de verwerking van politiegegevens door buitengewoon opsporingsambtenaren
moet namelijk kunnen beschikken over gegevens betreffende de afloop van de strafrechtelijke procedure,
aldus de toelichting.14

11 Artikel 83 Sr luidt: Onder terroristisch misdrijf wordt verstaan:

1º.elk van de misdrijven omschreven in de artikelen 92 tot en met 96, 108, tweede lid, 115, tweede lid, 117, tweede lid, 121, 122, 157,
onderdeel 3°, 161quater, onderdeel 2°, 164, tweede lid, 166, onderdeel 3°, 168, onderdeel 2°, 170, onderdeel 3°, 174, tweede lid, en 289,
alsmede in artikel 80, tweede lid, Kernenergiewet, indien het misdrijf is begaan met een terroristisch oogmerk;
2º.elk van de misdrijven waarop ingevolge de artikelen 114a, 114b, 120a, 120b, 130a, 138b, vijfde lid, 176a, 176b, 282c, 289a, 304a, 304b,
354a, tweede lid,415a en 415b, alsmede artikel 80, derde lid, van de Kernenergiewet gevangenisstraf is gesteld;
3º.elk van de misdrijven omschreven in de artikelen 140a, 282b, 285, derde lid, en 288a, alsmede in artikel 55, vijfde lid, van de Wet
wapens en munitie, artikel 6, vierde lid, van de Wet op de economische delicten, artikel 33b van de Wet explosieven voor civiel gebruik
en artikel 79 van de Kernenergiewet.
12 Het gaat onder meer om de personalia, parketnummer, sepotbeslissing, de wijze van afdoening van een strafbeschikking.
13 In de toelichting wordt abusievelijk gesproken over politiegegevens terwijl artikel 11b spreekt over justitiële gegevens.
14 Toelichting, blz. 2.

5/9

Datum

11 maart 2021

Ons kenmerk

De AP stelt voorop dat wezenlijk is in het licht van het recht op bescherming van persoonsgegevens dat
justitiële gegevens zo veel mogelijk juist en actueel zijn en dat zij zo spoedig mogelijk worden vernietigd.15
Artikel 11b BJSG is in 2014 in werking getreden omdat het proces van tijdige verwijdering, en verbetering,
vernietiging of aanvulling van bepaalde politiegegevens niet goed verliep.16
De eerste vraag is wat de ervaringen zijn met het huidige artikel 11b BJSG aangaande de doeltreffendheid
en effecten en of die ervaringen wellicht nopen tot aanpassing. Daarnaast is de vraag of er gelet op de
diversiteit en omvang van de groep van verwerkingsverantwoordelijken van buitengewoon
opsporingsambtenaren er reden is om een afwijkende regeling te treffen. De werkgevers als
verwerkingsverantwoordelijken met betrekking tot verwerkingen door buitengewoon
opsporingsambtenaren zijn namelijk een grote en bovendien diverse groep van ongeveer 850 publieke en
private organisaties, zoals het openbaar vervoer en natuurbescherming. De voorgestelde aanvulling heeft
zodoende een forse uitbreiding van verstrekkingen tot gevolg.17 Vraag is met name of kan worden volstaan
met het verstrekken van minder gegevens aan de verwerkingsverantwoordelijke voor de buitengewoon
opsporingsambtenaren dan aan de verwerkingsverantwoordelijke voor de politie, zonder afbreuk te doen
aan de doeltreffendheid.
De AP adviseert, zo mogelijk, op deze punten in de toelichting in te gaan en het onderdeel zo nodig aan te
passen.
3. Verstrekken gegevens door politie aan College B&W in verband met voorbereiden aanvraag
zorgmachtiging
In artikel 4:2, eerste lid, van het Besluit politiegegevens wordt een nieuw onderdeel toegevoegd dat
betrekking heeft op de verstrekking van politiegegevens in verband met de voorbereiding van een
aanvraag voor een zorgmachtiging door het college van burgemeester en wethouders (College B&W) op
grond van de Wet verplichte geestelijke gezondheidszorg (Wet verplichte GGZ). Die wet biedt de
mogelijkheid dat de politie een verzoekschrift indient bij de officier van justitie om een zorgmachtiging
voor te bereiden ten aanzien van een persoon die verplichte geestelijke gezondheidszorg nodig heeft.18
De toelichting stelt:
“Dit veronderstelt dat er sprake is van enige vorm van beoordeling van de geestelijke/psychische toestand
van de betrokkene. Deze beoordeling vergt specifieke (medische) expertise die niet van de politie verwacht
kan worden. Het college van burgemeester en wethouders kan ook een dergelijke zorgmachtiging
aanvragen, maar doet daarvoor eerst een verkennend onderzoek, waarbij het gebruik maakt van ggz
gespecialiseerde medewerkers. Deze medewerkers zijn beter uitgerust om vast te stellen of het nodig is een
15 Vgl. artikel 3, eerste lid, WJSG.
16 Besluit van 11 december 2014, houdende wijziging van het Besluit justitiële en strafvorderlijke gegevens, het Besluit

politiegegevens en het Besluit beveiliging burgerluchtvaart in verband met de verstrekking van justitiële gegevens en politiegegevens
aan derden en enkele andere wijzigingen, Staatsblad 2014, 585, blz. 12. (Zie in dit verband WODC-rapport «Glazen privacy», blz. 70, 73
en 140, Kamerstukken II 2013/14, 33 842, nr. 1 bijlage).
17 Vgl. ook het advies van de Raad voor de rechtspraak van 9 december 2020 over het consultatiebesluit en het advies van het OM van
17 december 2020.
18 Artikel 5:3 Wet verplichte GGZ.

6/9

Datum

11 maart 2021

Ons kenmerk

zorgmachtiging aan te vragen. De politie wil daarom het vermoeden van de noodzaak van een
zorgmachtiging bij het college van burgemeester en wethouders kunnen neerleggen. Van de mogelijkheid
om zelf een verzoek tot voorbereiding bij de Officier van justitie in te dienen zal alleen gebruik worden
gemaakt in bijzondere omstandigheden. Bijvoorbeeld als het college en de politie sterk van mening
verschillen over de vraag of een zorgmachtiging noodzakelijk is.”

De AP plaatst de volgende kanttekeningen bij dit onderdeel. De politie zal doorgaans een selectie maken
van de politiegegevens die het naar het College van B&W wil sturen. In de eerste plaats gaat het bij de
voorgestelde verstrekking door de politie aan het College van B&W om gegevens over de gezondheid, zoals
een psychische stoornis of een verslaving. Die gegevens mogen op grond van artikel 5 van de WPG alleen
worden verwerkt indien dit onvermijdelijk is voor het doel van de verwerking en zij afdoende beveiligd
zijn. ‘Onvermijdelijk’ is een strenger criterium dan noodzakelijk, namelijk strikt noodzakelijk.19 Het doel
van de bewerking van deze bijzondere politiegegevens door de politie is hulpverlening, meer specifiek, dat
medewerkers van de GGZ kunnen nagaan of het nodig is een zorgmachtiging aan te vragen.20 Dat laatste
doel valt binnen het toepassingsgebied van de AVG. Dit betekent dat de verwerking moet voldaan aan de
voorwaarden voor het verwerken van persoonsgegevens over de gezondheid in de zin van, met name,
artikel 9, tweede lid, onder g, van de AVG.21
Volgens artikel 3, vierde lid, WPG kunnen politiegegevens voor een ander doel dan de politietaken worden
verwerkt door personen en instanties die bij of krachtens de wet met het oog op een zwaarwegend
algemeen belang zijn aangewezen.
Niet duidelijk is dat de bestaande praktijk zodanig tekort schiet in de zin dat de politie vanwege een gebrek
aan medische deskundigheid niet overgaat tot aanvragen aan het openbaar ministerie (OM) waar dat –
achteraf - wel in de rede had gelegen, of dat een aantal aanvragen van de politie door het OM is afgewezen
omdat de aanvraag – achteraf - te lichtvaardig is gedaan.
In de tweede plaats wijst het OM er in zijn advies over het concept op dat de politie in het kader van de Wet
verplichte GGZ al ‘bovenmatig veel politiegegevens verstrekt aan het OM’:
“Daardoor moet het OM, alvorens deze informatie kan worden gedeeld met de zorgketen, frequent allerlei
mutaties anonimiseren en anderszins ontdoen van overbodige gegevens, bijvoorbeeld omdat er allerlei
andere personen in staan of omdat er onbedoeld grote onderdelen van verhoren zijn meegezonden.” 22

19 Artikel 5 WPG luidt: De verwerking van politiegegevens of gegevens over gezondheid, seksuele leven en seksuele gerichtheid vindt

slechts plaats wanneer dit onvermijdelijk is voor het doel van de verwerking, in aanvulling op de verwerking van andere
politiegegevens betreffende de persoon en de gegevens afdoende zijn beveiligd. Vgl. over de term “onvermijdelijk”: Kamerstukken II
2017/18, 34 889, nr. 3, blz. 28.
20 Voor verwerkingen in het kader van verlening en uitvoering van zorg geldt dat die in beginsel niet tot de richtlijntaken worden
gerekend, zodat de richtlijn daarop niet van toepassing is. In voorkomende gevallen kan de strafrechter een zorgmachtiging opleggen
ex artikel 2.3 van de Wet forensische zorg. Dat valt binnen de reikwijdte van de Richtlijn gegevensbescherming opsporing en
vervolging. Vgl. Kamerstukken II 2017/18, 34 889, nr. 3, blz. 9.
21 Artikel 9, tweede lid, onderdeel g, AVG bepaalt dat de verwerking van gegevens over de gezondheid noodzakelijk is om redenen van
zwaarwegend algemeen belang, op grond van Unierecht of lidstatelijk recht, waarbij de evenredigheid met het nagestreefde doel
wordt gewaarborgd, de wezenlijke inhoud van het recht op bescherming van persoonsgegevens wordt geëerbiedigd en passende en
specifieke maatregelen worden getroffen ter bescherming van de grondrechten en de fundamentele belangen van de betrokkene.
22 Advies van het OM over het concept-verzamelbesluit gegevensverwerking politie en justitie van 17 december 2020.

7/9

Datum

11 maart 2021

Ons kenmerk

Deze ervaringen van het OM met de door de politie aangeleverde gegevens in het kader van het
voorbereiden van een aanvraag voor een zorgmachtiging in de zin van de Wet verplichte GGZ nopen tot
een nadere toelichting en tot meer aandacht, deskundige capaciteit bij de politie en waarborgen voor
dataminimalisatie en beveiliging alvorens wordt besloten tot een nieuwe bevoegdheid voor de politie om
te verstrekken aan het College van B&W.
Gelet op het voorgaande adviseert de AP de noodzaak van de voorgestelde verstrekking van
gezondheidsgegevens door de politie aan het College van B&W nader te motiveren, mede in het licht dat er
al een bevoegdheid voor de politie bestaat en de eis van afdoende beveiliging te waarborgen, dan wel het
onderdeel aan te passen of te schrappen. Tevens adviseert de AP in de toelichting in te gaan op het
zwaarwegend algemeen belang.
4. Verstrekken van politiegegevens aan de minister van J&V voor het doen en uitvoeren van
verzoeken om internationale rechtshulp in strafzaken
In het voorgestelde artikel 4:3, eerste lid, onderdeel a, van het BPG wordt, aldus de toelichting,
‘verduidelijkt’ dat politiegegevens kunnen worden verstrekt aan de Minister van Justitie en Veiligheid ten
behoeve van zijn wettelijke taken met betrekking tot het doen en uitvoeren van verzoeken om
internationale rechtshulp in strafzaken.23 De AP heeft hierover twee opmerkingen.
In de eerste plaats lijkt het woord ‘verduidelijkt’ erop te wijzen dat de bedoelde verstrekking nu ook kan
plaatsvinden, zij het op een minder duidelijke basis in de wet. Dit wordt echter niet toegelicht.
Gelet op de eis van een deugdelijke verwerkingsgrondslag en de vereiste noodzaak van dit onderdeel,
adviseert de AP hierop in te gaan.
Op de tweede plaats vindt de verstrekking van gegevens in het kader van de internationale rechtshulp
blijkens de recente Wet herziening van de regeling internationale samenwerking in strafzaken plaats
onder het gezag van het OM.24 Dit wordt echter niet duidelijk uit de voorgestelde bepaling (zoals bijv. wel
uitdrukkelijk in het geldende artikel 4:3, tweede lid, BPG is opgenomen “door tussenkomt van het
openbaar ministerie”) en is evenmin in de toelichting vermeld.
De AP adviseert met het oog op het voorkomen van het verstrekken van politiegegevens door de politie
buiten het gezag van het openbaar ministerie, dit in elk geval in de toelichting op te nemen.

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.

23 Toelichting, blz. 4.
24 Vgl. artikel 5.1.2, artikel 5.1.6 en artikel 5.1.7 van het Wetboek van Strafvordering, alsmede

het Protocol samenwerking bij
internationale rechtshulp en Kamerstukken II 2015/16, 34 493, nr. 3, 15. Vgl. ook het advies van het openbaar ministerie over het
consultatiebesluit van 17 december 2020, blz. 4 en 5.

8/9

Datum

11 maart 2021

Ons kenmerk

Hoogachtend,
Autoriteit Persoonsgegevens,
Drs. C.E. Mur

Bestuurslid

9/9