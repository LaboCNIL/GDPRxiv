Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
Aan de Minister van Justitie en Veiligheid
mr. F.B.J. Grapperhaus
Postbus 20301
2500 EH DEN HAAG

Datum

13 mei 2020

Ons kenmerk

Uw brief van

Contactpersoon

Uw kenmerk

z2020-03725

070 8888 500

11 maart 2020

2827666

Onderwerp

Advies over het concept wijziging van de Wet ter Bescherming Koopvaardij

Geachte heer Grapperhaus,

Bij brief van 20 februari 2020 is de Autoriteit Persoonsgegevens (AP) op grond van het bepaalde in artikel
36, vierde lid, van de Algemene verordening gegevensbescherming (AVG), geraadpleegd over het concept
wetsvoorstel tot wijziging van de Wet ter Bescherming Koopvaardij (aanpassingen in verband met het
certificerings- en vergunningstelsel, de positie van particuliere maritieme beveiligers en herstel van enkele
onvolkomenheden) (hierna: het concept). Per e-mail van 11 maart 2020 is de AP een aangepast concept
toegestuurd. De AP adviseert derhalve over het concept van 11 maart 2020.
De AP heeft een aantal opmerkingen over het concept en adviseert daarmee rekening te houden.

Strekking van het concept
Op 15 mei 2019 is de Wet ter Bescherming Koopvaardij (Stb. 2019, 186) tot stand gekomen. Voor de
inwerkingtreding van deze wet is lagere regelgeving vereist (een algemene maatregel van bestuur en een
ministeriële regeling). Bij de voorbereiding van deze lagere regelingen is o.a. geconstateerd dat er
aanvullende grondslagen noodzakelijk zijn met het oog op de verwerking van bijzondere
persoonsgegevens en gegevens van strafrechtelijke aard. Het voorliggende concept voorziet hier onder
andere in.

1

Datum

13 mei 2020

Ons kenmerk
z2020-03725

Advies
Verwerking van bijzondere persoonsgegevens en persoonsgegevens van strafrechtelijke aard
Met onderdeel F van het concept wordt artikel 14a in de wet opgenomen, dat een grondslag creëert voor de
verwerking van bijzondere persoonsgegevens en persoonsgegevens van strafrechtelijke aard door de
Minister van Justitie en Veiligheid bij het uitvoering geven aan de wet. Onder andere bij
vergunningverlening worden strafrechtelijke gegevens verwerkt (antecedenten van bestuurders,
medebeleidsbepalers en leidinggevenden van de onderneming) en in het kader van het toezicht en de
handhaving kunnen naast strafrechtelijke antecedenten ook gegevens omtrent medische geschiktheid
door of namens de Minister van Justitie en Veiligheid worden verwerkt.
Ingevolge artikel 9, eerste lid, van de AVG is de verwerking van deze bijzondere persoonsgegevens
verboden, tenzij wordt voldaan aan een van de voorwaarden die zijn opgenomen in het tweede lid van de
AVG. Ingevolge artikel 9, tweede lid, onder g, van de AVG is het verbod op het verwerken van bijzondere
persoonsgegevens niet van toepassing wanneer de verwerking noodzakelijk is “om redenen van zwaarwegend
algemeen belang, op grond van Unierecht of lidstatelijk recht, waarbij de evenredigheid met het nagestreefde doel wordt
gewaarborgd, de wezenlijke inhoud van het recht op bescherming van persoonsgegevens wordt geëerbiedigd en passende
en specifieke maatregelen worden getroffen ter bescherming van de grondrechten en de fundamentele belangen van de
betrokkene”.
Evenzo geldt op grond van artikel 10 van de AVG dat persoonsgegevens betreffende strafrechtelijke
veroordelingen en strafbare feiten of daarmee verband houdende veiligheidsmaatregelen op grond van
artikel 6, lid 1, alleen mogen worden verwerkt onder toezicht van de overheid of indien de verwerking is
toegestaan bij Unierechtelijke of lidstaatrechtelijke bepalingen die passende waarborgen voor de rechten
en vrijheden van de betrokkenen bieden.
Hieruit volgt dat onderbouwd moet worden waarom de voorgestelde maatregelen ten aanzien van de
gegevensverwerking van bijzondere persoonsgegevens en strafrechtelijke gegevens noodzakelijk zijn ten
behoeve van de regulering van de inzet van gewapende maritieme beveiligers. Tevens dienen bij de
verwerking van bijzondere persoonsgegevens en strafrechtelijke gegevens passende en specifieke
maatregelen te worden getroffen ter bescherming van de grondrechten en de fundamentele belangen van
de betrokkenen.
De AP onderkent het belang dat gemoeid is met de inzet van maritieme beveiligers in zeegebieden waar
piraterijgevaar is te duchten en waarbij van overheidswege geen bescherming aan koopvaardijschepen kan
worden geboden. Dat neemt evenwel niet weg dat steeds een zorgvuldige afweging van de aard en omvang
van de in dit kader noodzakelijke gegevensverwerking en daarmee samenhangende inbreuken zal moeten
plaatsvinden en dat dit ook inzichtelijk moet worden gemaakt. De memorie van toelichting schiet op die
punten te kort.
De AP adviseert de memorie van toelichting aan te vullen.

2/4

Datum

13 mei 2020

Ons kenmerk
z2020-03725

De AP constateert dat daarnaast geen aandacht is besteed aan het vereiste van passende en specifieke
maatregelen ter bescherming van de rechten en fundamentele belangen van de betrokkenen. Zodoende
wordt niet voldaan aan artikel 9, tweede lid, onder g, tweede zinsnede van de AVG.
De AP adviseert de memorie van toelichting en zo nodig de wetstekst op dit punt aan te vullen.
Uitwisseling van gegevens met buitenlandse instanties
Artikel 17b van het concept bevat een grondslag voor internationale samenwerking en uitwisseling van
gegevens door de Minister van Justitie en Veiligheid met betrekking tot certificering, vergunningverlening,
toezicht en handhaving. Daarnaast is expliciet bepaald dat ook toezichthoudende ambtenaren gegevens
kunnen delen met buitenlandse instanties. De memorie van toelichting gaat echter verder niet in op welke
buitenlandse instanties hiermee zijn bedoeld, of het hier instanties binnen of buiten de EU betreft en wat
het doel van die uitwisseling is anders dan “de uitvoering van de wet”. Artikel 44 en artikel 45 e.v. van de
AVG bevatten specifieke bepalingen inzake de doorgifte van persoonsgegevens binnen en buiten de EU.
Deze houden -kort samengevat voor derde landen in dat een organisatie persoonsgegevens alleen mag
doorgeven naar derde landen met een passend beschermingsniveau. Als er geen sprake is van een derde
land met een passend beschermingsniveau, is doorgifte slechts toegestaan op grond van een van de
wettelijke bepalingen uit de AVG (hoofdstuk V).
De AP adviseert in de toelichting te vermelden voor welke landen en instanties doorgifte van
persoonsgegevens noodzakelijk is. Indien en voor zover het daarbij gaat om doorgifte aan derde landen in
de zin van de AVG, adviseert de AP in te gaan op de wijze waarop wordt voldaan aan de relevante eisen van
de AVG daaromtrent.
Overschrijfverbod
In artikel 1, onder u, van het concept wordt de definitie van “verwerken van persoonsgegevens”,
onderscheidenlijk ”verwerkingsverantwoordelijke” opgenomen die identiek zijn aan de definities in de
AVG. In het Verdrag betreffende de Werking van de Europese Unie (VWEU) is opgenomen: Een
verordening heeft een algemene strekking. Zij is verbindend in al haar onderdelen en is rechtstreeks toepasselijk in elke
lidstaat.1 Deze rechtstreekse werking is een van de belangrijkste kenmerken van een verordening en
onderscheidt dit instrument van richtlijnen. Het Hof van Justitie van de Europese Unie leidt hieruit af dat
regels die in verordeningen zijn opgenomen niet mogen worden overgenomen in het nationale recht. Ze
gelden immers al direct in de lidstaten op grond van de verordening. Gelet hierop is de vraag wat de
meerwaarde is om de definities (nogmaals) in de nationale wetgeving op te nemen.
De AP adviseert de definities uit het concept te schrappen of in de toelichting de meerwaarde uiteen te
zetten.

1 Artikel 288.

3/4

Datum

13 mei 2020

Ons kenmerk
z2020-03725

Openbaarmaking van het advies
De AP is voornemens dit advies openbaar te maken op de website www.autoriteitpersoonsgegevens.nl
zodra de tekst van het (gewijzigde) concept openbaar is. De AP verneemt graag het moment waarop
openbaarmaking wordt verwacht, zodra dit bekend is.

Hoogachtend,
Autoriteit Persoonsgegevens,

drs. C.E. Mur
Bestuurslid

4/4