 

Aangetekend 
De minister van Financiën 
Directoraat-Generaal Belastingdienst 
t.a.v.   
Postbus 20201 
2500 EE DEN HAAG 

 

 

Datum 
21 juli 2022 
 
 

Ons kenmerk 
z2022-01800 
 
Contactpersoon 
   
070 8888 500 
 

 
Onderwerp 
Advies beoordelen en bepalen voorgestelde behandelwijze 
 

 

 

Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 

 

 
 
 
 
 

 

 

Geachte             
 
Zoals u eerder is bericht heeft de Autoriteit Persoonsgegevens (AP) uw verzoek om een voorafgaande 
raadpleging van 22 maart 2022 op grond van de Algemene Verordening Gegevensbescherming (AVG) op 
22 maart 2022 ontvangen. Het verzoek is onder zaaknummer z2022-01800 in onze administratie 
opgenomen. Uw verzoek betreft “beoordelen en bepalen voorgestelde behandelwijze” (hierna: de verwerking). 
 
Op basis van de door u aangeleverde informatie deelt de AP u mede dat uw verzoek niet door de AP 
beoordeeld kan worden volgens de voorafgaande raadpleging op basis van artikel 36 van de AVG. De AP is 
derhalve niet gehouden tot het geven van advies. Meer uitleg hierover vindt u in het bijgevoegde advies. 
 
Toch advies van de AP 
Ondanks het feit dat de AP niet gehouden is tot het geven van advies, heeft de AP bij uitzondering tóch de 
keuze gemaakt om u te adviseren, op basis van haar adviesbevoegdheid op grond van artikel 58 lid 3 sub b 
van de AVG.  
 
Daarbij heeft de AP meegewogen dat het opsporen van fraude een belangrijke taak is. Juist bij de 
uitvoering van die taak, waarbij fouten of onduidelijkheden kunnen leiden tot voorvallen die bijzonder veel 
invloed hebben op de rechten en vrijheden van burgers, is het essentieel om uiterst zorgvuldig te werk te 
gaan. Nu de AP heeft waargenomen tot welke schrijnende gevallen onrechtmatige verwerkingen in het 
kader van fraudebestrijding in het verleden hebben geleid, heeft de AP de door u voorgelegde 
voorgenomen verwerking van een advies voorzien.  
 

Bijlage(n) Advies: Beoordelen en bepalen voorgestelde behandelwijze 

1 

 

 

 

Datum 
21 juli 2022 

Ons kenmerk 
z2022-01800 

 
U vindt het advies bijgevoegd. De belangrijkste punten uit dit advies betreffen de volgende punten: 
 

  De door de Belastingdienst overgelegde Gegevensbeschermingseffectbeoordeling (GEB) ziet 

maar op een beperkt deel van de verwerkingen waarin gebruik wordt gemaakt van fraudesignalen. 
Door deze beperkte scope is het voor de AP én voor de Belastingdienst zelf niet mogelijk alle 
risico’s voor de betrokkenen die het verwerken van fraudesignalen door de Belastingdienst met 
zich brengt, te beoordelen. De AP adviseert de minister vóór de start van de verwerking een 
totaalbeeld op te stellen waarin alle risico’s voor alle betrokkenen in deze hele keten van 
verwerkingen van fraudesignalen, binnen en buiten de Belastingdienst, zijn meegewogen en op 
basis waarvan de minister tot het oordeel is gekomen dat deze verwerkingen in overeenstemming 
met de AVG zijn. 
 

  Voor alle verwerkingen die de Belastingdienst in het kader van de behandeling van fraudesignalen 

wil uitvoeren, dient zij een voldoende duidelijke en nauwkeurige wettelijke grondslag te hebben. 
Deze wettelijke grondslagen moeten gerealiseerd zijn voordat de voorgenomen verwerkingen 
aanvangen. De AP adviseert de minister om na te gaan ten aanzien van welke verwerkingen 
(nadere) wettelijke borging vereist is en deze wettelijke borging te initiëren. 
 

  De persoonsgegevens die worden verwerkt, moeten op grond van het beginsel van 

dataminimalisatie worden beperkt tot wat noodzakelijk is voor de doeleinden waarvoor zij 
worden verwerkt. Hiervoor is nog onvoldoende aandacht. Zo weet de Belastingdienst (nog) niet in 
welke mate het verwerken van de fraudesignalen überhaupt bijdraagt aan het verminderen van 
het fiscale nalevingstekort. Ook bij het beoordelen van de signalen, het intern doorzetten van 
(informatie uit) de signalen aan Toezicht en het doorsturen van (informatie uit) signalen aan 
andere overheidsorganisaties is onvoldoende aandacht voor de vraag of alleen die 
persoonsgegevens worden verwerkt, die noodzakelijk zijn. 
 

  De Belastingdienst noemt in de GEB het risico dat mensen over wie een melding wordt gedaan, 

van deze melding nadelige gevolgen ondervinden, terwijl nog niet is vastgesteld of daadwerkelijk 
sprake is van fraude. Dit risico wordt door de Belastingdienst te summier omschreven en te 
weinig uitgewerkt. Hierdoor worden maatregelen die mogelijk kunnen worden getroffen, 
mogelijk over het hoofd gezien. Gezien de ervaringen uit het verleden, is het van groot belang om 
alle mogelijke zorgvuldigheid te betrachten om te voorkomen dat mensen die niet hebben 
gefraudeerd, toch nadelige gevolgen ondervinden van de voorgenomen verwerking. Ook is te 
weinig aandacht besteed aan de gevolgen en risico’s voor andere betrokkenen dan alleen degene 
op wie de melding direct betrekking heeft. 
 

  Persoonsgegevens die worden verwerkt dienen juist te zijn. Dat houdt in dat systemen van de 

Belastingdienst die worden geraadpleegd bij het beoordelen van het signaal, juiste 
persoonsgegevens dienen te leveren. Indien er in deze systemen nog onjuiste en/of 
discriminatoire persoonsgegevens zouden staan, bijvoorbeeld door onrechtmatige verwerkingen 
in het verleden in FSV, bestaat het risico dat de voorgenomen verwerking wordt gevoed met deze 

 

 

2/4 

 

 

Datum 
21 juli 2022 

 

Ons kenmerk 
z2022-01800 

oude, onjuiste informatie, bij het beoordelen van een signaal. De AP adviseert de minister ervoor 
te zorgen dat voorkomen wordt dat oude, onjuiste of discriminatoire informatie, uit de al 
bestaande systemen van de Belastingdienst wordt betrokken bij het in de toekomst beoordelen 
van de fraudesignalen.  

  
De AP is van mening dat er nog grote stappen dienen te worden gezet teneinde te kunnen spreken van een 
verwerking die ten aanzien van de betrokkenen rechtmatig, behoorlijk en transparant is. Hoewel de AP 
waarneemt dat er stappen in de goede richting zijn gezet na het stilleggen van de applicatie Fraude 
Signalering Voorziening (FSV), bestaan er nog onvoldoende waarborgen om positief te kunnen adviseren 
aangaande de verwerking en de bijbehorende applicatie Tijdelijke Signalen Voorziening (TSV). De AP 
heeft een uitgebreid advies opgesteld maar wil daarbij opmerken dat dit geen uitputtende lijst is van zaken 
die verbeterd moeten worden. U vindt het advies bijgevoegd. 
 
De AP adviseert u de verwerking niet aan te vangen totdat de adviezen van de AP zijn verwerkt. 
 
Wat betekent dit? 
De procedure van de voorafgaande raadpleging is hiermee beëindigd. Dat laat uiteraard onverlet dat de 
voorgelegde verwerking moet voldoen aan de AVG. Dat betreft bijvoorbeeld de eis dat u als 
verwerkingsverantwoordelijke een in de AVG genoemde grondslag moet hebben voor de verwerking, 
maar ook dat de verwerking voldoet aan de beginselen van rechtmatigheid, transparantie, doelbinding en 
juistheid, dat voldoende technische en organisatorische maatregelen zijn genomen om de 
persoonsgegevens te beschermen en dat u als verwerkingsverantwoordelijke ook kan aantonen dat aan al 
die voorwaarden en eisen wordt voldaan.  
 
Juridisch kader 
Voor uw aanvraag geldt artikel 36, eerste lid, van de AVG als juridisch kader. Het verstrekte advies is 
gebaseerd op de bevoegdheid die die AP heeft in het kader van artikel 58 lid 3 sub b AVG. 
 
Openbaarmaking van dit advies 
Nadat de Tweede Kamer door u is geïnformeerd, komen het advies en deze aanbiedingsbrief ook via de AP 
beschikbaar.  
 
Tot slot 
Ik vertrouw erop u met deze brief voldoende te hebben geïnformeerd. Meer informatie over een 
voorafgaande raadpleging vindt u ook op onze website www.autoriteitpersoonsgegevens.nl. Heeft u 
vragen over de procedure? Dan kunt u hierover met mij contact opnemen. 
 
Wij zullen tevens een kopie van deze brief ter informatie aan uw Functionaris voor Gegevensbescherming 
sturen. 
 
 
 

 

 

 

3/4 

 

 

Datum 
21 juli 2022 

Ons kenmerk 
z2022-01800 

 
Hoogachtend, 
 
Autoriteit Persoonsgegevens, 
 
 
 
 
 
ir. M.J. Verdier 
vicevoorzitter 
 

 

 

4/4 

 

Advies over de voorgenomen verwerking 
“beoordelen en bepalen voorgestelde 
behandelwijze” door de Minister van Financiën 
(Belastingdienst); z2022-01800 

1. 

Inleiding 

Op 22 maart 2022 heeft u, ingevolge artikel 36, eerste lid, van de Algemene Verordening 
Gegevensbescherming (AVG), bij de Autoriteit Persoonsgegevens (AP) een verzoek om voorafgaande 
raadpleging ingediend. Het verzoek betreft een voorgenomen verwerking van persoonsgegevens met de 
naam: ‘Beoordelen en bepalen voorgestelde behandelwijze’. Deze voorgenomen verwerking ziet 
kortgezegd op het door de Belastingdienst ontvangen, verrijken, beoordelen en doorzenden van meldingen 
van particulieren en private of publieke organisaties over mogelijke niet-naleving van wet- en regelgeving.  

2.  Procedureverloop 

De AP heeft op 22 maart 2022 het verzoek om voorafgaande raadpleging ontvangen.  

Op 23 maart 2022 heeft de AP een ontvangstbevestiging aangaande het verzoek om voorafgaande 
raadpleging verstuurd.  

Op 23 maart 2022 heeft de AP u verzocht aanvullende informatie aan te leveren betreffende het verzoek 
om voorafgaande raadpleging teneinde te bepalen of uw verzoek in behandeling kon worden genomen.  

Op 1 april 2022 heeft u de AP voorzien van aanvullende informatie.  

Op 5 april 2022 heeft de AP u geïnformeerd over het feit dat de AP het verzoek per 1 april 2022 in 
behandeling heeft genomen. Tevens informeerde de AP u over het feit dat, vanwege de complexiteit van 
uw aanvraag, de behandeltermijn van acht weken met zes weken werd verlengd. 

Op 21 april 2022 heeft de AP u enkele vragen gesteld en u verzocht deze vragen schriftelijk te 
beantwoorden. Hierbij heeft de AP u aangegeven dat gedurende de termijn die u nodig had voor de 
beantwoording van de vragen, de behandeltermijn van het verzoek werd opgeschort. 

Op 12 mei 2022 heeft u de door de AP op 21 april 2022 gestelde vragen beantwoord.  

De AP heeft derhalve het advies gebaseerd op: 

-  de informatie die is verstrekt in het kader van het verzoek om voorafgaande raadpleging d.d. 23 

maart 2022; 
informatie uit de beantwoording van vragen die door de AP zijn gesteld op 23 maart 2022; 
informatie uit de beantwoording van vragen die door de AP zijn gesteld op 21 april 2022. 

- 
- 

De AP heeft geen feitenonderzoek uitgevoerd.  

Vandaag, 21 juli 2022, informeert de AP u over de uitkomst van de procedure van de voorafgaande 
raadpleging en ontvangt u van de AP een advies op grond van artikel 58 lid 3 sub b AVG.  

 

3.  Feitelijke weergave voorgenomen verwerking (verkort) 

Voor de behandeling van meldingen over mogelijke niet-naleving van fiscale wet- en regelgeving (hierna 
kortweg: ‘signalen’) is de Belastingdienst voornemens de verwerking: “Beoordelen en bepalen voorgestelde 
behandelwijze” in te gaan zetten. Om deze voorgenomen verwerking te ondersteunen heeft de 
Belastingdienst de applicatie Tijdelijke Signalen Voorziening (TSV) gebouwd. De AP heeft documentatie 
ontvangen die ziet op versie 1.1 van TSV. 

De voorgenomen verwerking en TSV zijn op dit moment dusdanig aan elkaar verbonden dat hetgeen de 
AP in dit advies opmerkt zowel gezien moet worden als een advies inzake de voorgenomen verwerking als 
ten aanzien van de inzet van TSV bij de voorgenomen verwerking. 

De voorgenomen verwerking bestaat uit een aantal stappen. Uit de 
Gegevensbeschermingseffectbeoordeling (GEB) versie 3.3 van 21 februari 2022, blijkt dat de verwerking 
uit de volgende stappen bestaat:  

1. 

Registreren melding 

De ontvangst van de melding en het bepalen van de bevoegdheid om deze melding in behandeling 
te nemen. 

2. 

Behandelen signaal 

Het bepalen van het subject en het bepalen van de competente directie binnen de Belastingdienst, 
zodat het signaal op de juiste plek terecht komt. 

3. 

Goedkeuren behandeling signaal 

Het goedkeuren van bevoegdheid, subject en competentie in TSV door de geautoriseerde 
goedkeurder. 

4. 

Doorsturen signaal 

In deze stap vindt verwerking van persoonsgegevens plaats voor het doorsturen van een signaal in 
(een combinatie van) de volgende situaties:  

Signalen die niet onder de bevoegdheid van de Belastingdienst vallen, maar wel onder de 
doorzendverplichting van artikel 2:3 van Awb, worden doorgestuurd naar een andere publieke 
organisatie.  

Signalen die wel onder de bevoegdheid vallen en tevens relevant zijn voor een andere publieke 
organisatie worden doorgezonden naar die andere publieke organisatie indien de Belastingdienst 
daarvoor een grondslag heeft. 

Signalen die wel onder de bevoegdheid vallen, maar niet behoren tot de competentie van de 
organisatieonderdelen Particulieren (P), Grote Ondernemingen (GO) of Midden- en Kleinbedrijf 
(MKB) kunnen worden doorgestuurd naar een onderdeel binnen de Belastingdienst dat wel 
competent is. 

5. 

Inhoudelijke behandeling signaal 

Door een medewerker van de competente directie wordt het signaal getoetst op een potentieel 
(fiscaal) nalevingstekort. 

6. 

Goedkeuren inhoudelijke behandeling 

 

 

2/17 

 

Het goedkeuren van het voorstel voor de behandelwijze door de geautoriseerde goedkeurder. Na 
deze stap kan het signaal worden overgedragen naar de vervolgprocessen binnen Toezicht. De 
uitkomst van deze stap wordt vastgelegd in TSV. 

7. 

Doorsturen voorstel behandelwijze 

In deze stap wordt het signaal met de daarbij voorgestelde behandelwijze overgedragen naar de 
vervolgprocessen binnen Toezicht. 

8. 

Verwijderen melding uit postbus 

Het signaal wordt uit de postbus van het informatieloket verwijderd nadat het is vastgelegd in 
TSV. Het oorspronkelijke mailbericht (met eventuele bijlagen) wordt voor de periode tot 
realisering van TSV 2.0 bewaard in een afgeschermde map (per directie) in Notes. 

4.  Beoordeling verzoek om voorafgaande raadpleging (artikel 36 AVG) 

Uit het aanvraagformulier bij het verzoek blijkt dat de minister twee risico’s heeft geïdentificeerd welke 
zijn geclassificeerd als hoge restrisico’s. Voor deze restrisico’s heeft de minister verzocht om een 
voorafgaande raadpleging van de AP. Het gaat om de volgende twee risico’s: 

1. 

“De grondslag voor de verwerking van persoonsgegevens (waarvan bijzondere en strafrechtelijke 
persoonsgegevens deel kunnen uitmaken) is niet eenduidig en wettelijk geregeld (..)”. 

2.  “Een aantal maatregelen voor de vastlegging van gegevens en verantwoording zal bij de start van het proces 

Bepalen en beoordelen voorgestelde behandelwijze nog niet gerealiseerd zijn in de applicatie TSV (..)”.  

De AP concludeert ten aanzien van het eerstgenoemde risico, dat dit niet ziet op een restrisico ten aanzien 
van (onderdelen van) de voorgenomen verwerking. De aanwezigheid van een grondslag is namelijk een 
voorwaarde voor een verwerking. Omdat het ontbreken van een grondslag niet kan worden gemitigeerd 
met andere maatregelen, is er geen sprake van een restrisico.  

Het tweede door de minister aangevoerde risico ziet ook niet op een restrisico ten aanzien van (onderdelen 
van) de voorgenomen verwerking. Dit risico is immers door de verwerkingsverantwoordelijke juist wel te 
mitigeren door de verwerking pas aan te vangen op het moment dat alle al voorgenomen en beschreven 
maatregelen zijn gerealiseerd.  

De minister heeft voor andere dan de hierboven genoemde twee risico’s, geen voorafgaande raadpleging 
verzocht. Bij de beschrijving van de risico’s van de voorgenomen verwerking in de GEB, staat niet vermeld 
of de minister deze risico’s classificeert als hoge restrisico’s.  

Dit leidt tot de conclusie dat de risico’s waarvoor de minister heeft verzocht om een voorafgaande 
raadpleging niet zien op restrisico’s in de zin van artikel 36 AVG ten aanzien van (onderdelen van) de 
voorgenomen verwerking. Het verzoek om voorafgaande raadpleging op grond van artikel 36 AVG kan om 
die reden niet worden toegewezen. Zoals hieronder zal worden toegelicht, ziet de AP echter wel aanleiding 
tot het geven van advies.  

5.  Toch advies AP (artikel 58 AVG) 

Hoewel het verzoek van de minister niet voldoet aan de voorwaarden voor een voorafgaande raadpleging 
op grond van artikel 36 AVG heeft de AP besloten om, in plaats van een voorafgaande raadpleging, gebruik 
te maken van haar bevoegdheid tot het geven van advies ingevolge artikel 58 lid 3 onder b AVG. De 
beslissing om toch een advies te geven, hoewel niet is voldaan aan de voorwaarden voor een voorafgaande 
raadpleging, is een uitzondering op de gebruikelijke werkwijze van de AP. Het maken van deze 

 

 

3/17 

 

uitzondering is ingegeven door het grote aantal betrokkenen, de mogelijk grote gevolgen voor betrokkenen 
en het maatschappelijk belang van een zorgvuldig ingericht proces bij de Belastingdienst voor het 
ontvangen, beoordelen en doorsturen van signalen over mensen in verband met het mogelijk door hen niet 
naleven van wet- en regelgeving.   

De AP heeft een uitgebreid advies opgesteld, maar wil daarbij opmerken dat dit geen limitatieve lijst is van 
bevindingen. De AP adviseert de minister ook zelf te onderzoeken welke van de door de AP opgenomen 
adviezen in breder verband dient te worden geadresseerd. Bijvoorbeeld indien signalen binnen de 
Belastingdienst (ook) nog in andere systemen dan TSV worden verwerkt.  

6.  Advies AP (artikel 58 lid 3 onder b AVG): conclusie 

Op basis van al hetgeen hierna is beschreven, adviseert de AP u de voorgenomen verwerking “beoordelen en 
bepalen voorgestelde behandelwijze” niet aan te vangen, nu de verwerking op verschillende onderdelen niet in 
overeenstemming lijkt te zijn met de AVG. Ook bestaat er op verschillende punten onduidelijkheid over de 
rechtmatigheid van de voorgenomen verwerking, zoals u ook zelf heeft geconstateerd. Deze 
onduidelijkheden dienen in het kader van de verantwoordingsplicht te worden weggenomen. Ook 
onrechtmatigheden dienen te worden weggenomen om zeker te zijn dat de voorgenomen verwerking 
rechtmatig kan worden ingezet.  

7.  Observaties en adviezen AP 

7.1. 

Scope  

De GEB en de overige door de Belastingdienst overgelegde stukken zien maar op een deel van de 
gegevensverwerkingen waarin gebruik wordt gemaakt van signalen. Een deel van de verschillende soorten 
signalen die de belastingdienst gebruikt blijven geheel buiten beeld (dit zijn in elk geval de interne 
signalen, de signalen van buitenlandse belastingdiensten, de signalen die vanuit de FIOD buiten TSV om 
aan andere overheidsorganisaties worden verstrekt, en de signalen die actief door de Belastingdienst 
worden opgehaald (p. 9 GEB)). Ook zijn belangrijke delen van de keten van gegevensverwerkingen waarin 
signalen een rol spelen, buiten de GEB gelaten. Alleen de gegevensverwerkingen ná het doorzetten van 
een signaal vanuit een meldloket en vóór het betrekken van een signaal door Toezicht bij de afhandeling 
van een specifieke casus, zijn onderwerp van de GEB en zijn als zodanig voorgelegd aan de AP. Het gebruik 
van algoritmes valt eveneens buiten de scope van de voorgelegde GEB omdat de GEB vermeldt dat er geen 
algoritmes worden gebruikt. Ook blijkt uit de GEB niet van het gebruik van automatische besluitvorming 
zonder menselijke tussenkomst. De informatieverzoeken die andere overheidsorganen indienen bij de 
Belastingdienst over bepaalde betrokkenen en de rol die deze informatieverzoeken al dan niet spelen bij de 
aanpak van (mogelijke) belastingfraude, zijn eveneens buiten scope van deze GEB. Door deze beperkte 
scope is het voor de AP niet mogelijk alle risico’s voor de betrokkenen die het verwerken van signalen door 
de Belastingdienst met zich brengt, te beoordelen. Hierdoor valt eveneens geen compleet oordeel te geven 
over de rechtmatigheid van de verwerkingen door de Belastingdienst, óók niet over alleen de verwerkingen 
die binnen TSV plaatsvinden, omdat bij deze beoordeling alle risico’s voor betrokkenen die voortvloeien 
uit het gebruik van signalen door de Belastingdienst relevant zijn. Het advies van de AP spitst zich derhalve 
toe op die elementen binnen de voorgelegde verwerking die naar het oordeel van de AP in elk geval 
aanpassing of nadere aandacht van de Belastingdienst behoeven. 

Wat voor de AP geldt, geldt overigens ook voor de Belastingdienst zelf. Zonder een volledig beeld van de 
risico’s voor de betrokkenen is een oordeel over de rechtmatigheid van de eigen verwerkingen niet goed 
denkbaar.  

 

 

4/17 

 

De AP adviseert de minister voor de start van de verwerking een totaalbeeld op te stellen waarin alle 
risico’s voor alle betrokkenen in deze hele keten van verwerkingen, binnen en buiten de Belastingdienst, 
zijn meegewogen en op basis waarvan de minister tot het oordeel is gekomen dat deze verwerkingen in 
overeenstemming met de AVG zijn. 

7.2. 

Toekomstige maatregelen en aanpassingen 

Een andere beperking die geldt voor het gevraagde advies, is dat in de GEB en de overige overgelegde 
stukken veelvuldig melding wordt gemaakt van maatregelen en aanpassingen die voorzien zijn, maar nog 
niet geïmplementeerd. Voorstelbaar is dat bij het implementeren van de voorgenomen maatregelen en 
functionaliteiten van TSV gestuit wordt op nieuwe, onverwachte vragen of complicaties of op nieuwe 
risico’s voor betrokkenen, die niet in de GEB zijn meegenomen en ook niet voor advies zijn voorgelegd. Dit 
is een reden te meer om het advies van de AP te zien in de context van de thans voorgelegde stukken.  

Omdat de thans nog niet geïmplementeerde maatregelen naar verwachting zullen bijdragen aan de 
bescherming van persoonsgegevens, en waarborgen bij een gevoelige en ingrijpende verwerking als de 
onderhavige van groot belang zijn, is het advies om niet te starten met TSV voordat alle reeds 
voorgenomen maatregelen die in de overgelegde stukken worden genoemd, geïmplementeerd zijn.   

7.3. 

Verwerken van adviezen van de FG 

Voorts merkt de AP op dat in de aangepaste versies van de GEB, die zijn opgesteld nadat de FG adviezen 
heeft uitgebracht, niet steeds duidelijk is op welke wijze de adviezen en opmerkingen van de FG over de 
eerdere versie van de GEB zijn verwerkt, of waarom deze adviezen en opmerkingen niet zijn overgenomen 
of opgevolgd. Bij de overgelegde stukken zijn twee, voor zover de AP kan waarnemen, zorgvuldige en 
onderbouwde adviezen van de FG verstrekt. Hoewel niet altijd alle adviezen van een FG dienen te worden 
overgenomen of opgevolgd, is het wel wenselijk om toe te lichten waarom adviezen van de FG niet zijn 
overgenomen of opgevolgd, als dit het geval is. In dit geval had het opnemen van een motivatie 
hieromtrent des te meer voor de hand gelegen, nu de FG daar ook zelf op heeft gewezen in zijn advies van 
27 januari 2022.  

De gezamenlijke Europese gegevensbeschermingstoezichthouders hebben richtlijnen uitgebracht over de 
positie en de taken van de FG, welke in 2018 is bekrachtigd door de European Data Protection Board 
(EDPB). Daarin hebben zij gesteld dat: “de mening van de functionaris voor gegevensbescherming naar behoren in 
overweging wordt genomen. Bij onenigheid raadt de WP29 als goede praktijk aan om de redenen voor het niet volgen van 
het advies van de functionaris voor gegevensbescherming te documenteren”.1 Hoewel de AP niet wil suggereren dat 
er sprake zou zijn van onenigheid, adviseert de AP, mede in het licht van een eerdere constatering van de 
AP,2 in de toekomst toe te lichten waarom adviezen van de FG niet zijn overgenomen of opgevolgd, als dat 
het geval is.  

7.4. 

Transparantie 

Een gegevensverwerking is alleen rechtmatig als deze voldoende transparant is (artikel 5 lid 1 onder a 
AVG). Bij de voorgenomen gegevensverwerking zal volledige transparantie niet op elk moment naar elke 

                                                                        

1 Pagina 17 van WP 243 rev.01 Richtlijnen voor functionarissen voor gegevensbescherming, laatstelijk herzien en goedgekeurd op 5 april 
2017. 

2 Onderzoeksrapport Belastingdienst Verwerkingen van persoonsgegevens in de Fraude Signalering Voorziening (FSV) z2020-04615 
Autoriteit Persoonsgegevens, oktober 2021.  

 

 

5/17 

 

betrokkene mogelijk zijn, bijvoorbeeld omdat dit het uiteindelijke doel, het bestrijden van fraude, ernstig 
in het gedrang zou kunnen brengen. Belangrijk is daarom dat een betrokkene die niet direct kan worden 
geïnformeerd over de verwerking van zijn persoonsgegevens zich in elk geval achteraf een goed beeld kan 
vormen van de manier waarop zijn gegevens door de Belastingdienst zijn verwerkt.  

De AVG normeert de mogelijkheid om onder omstandigheden het voldoen aan bepaalde verplichtingen 
buiten toepassing te laten. Artikel 14 lid 5 AVG bevat bijvoorbeeld een dergelijke mogelijkheid. Een 
eventuele toepassing van laatstgenoemde artikel wordt echter in de GEB niet gemotiveerd.  

De AP adviseert de minister om concreet uit te werken hoe invulling wordt gegeven aan het beginsel van 
transparantie ten aanzien van deze verwerking. 

7.5. 

Risicobeoordeling ‘Fraudebestrijding’ 

Ten aanzien van het in de GEB beschreven risico “Fraudebestrijding” merkt de AP op dat hierbij staat 
vermeld: ”Op basis van persoonsgegevens in signalen over een mogelijke niet-naleving van fiscale verplichtingen wordt 
een betrokkene mogelijk bij voorbaat aangemerkt als fraudeur. Hierdoor kunnen bij de betrokkene in kwestie financiële 
verliezen, reputatie- of anderszins relationele schade, of enig ander economisch of maatschappelijk nadeel ontstaan.”.  
Het in de GEB beschreven risico ziet op de gevolgen van het bij voorbaat worden aangemerkt betrokkene 
als fraudeur, dus zonder dat is vastgesteld dat daadwerkelijk sprake is van fraude. Gezien de ervaringen uit 
het verleden met fraudebestrijding en de langdurige nadelige effecten op het leven van betrokkenen, is het 
van groot belang om alle mogelijke zorgvuldigheid te betrachten om te voorkomen dat mensen die niet 
hebben gefraudeerd, toch nadelige gevolgen ondervinden van de voorgenomen verwerking. Het risico 
zoals dat nu in de GEB staat beschreven, is te summier omschreven en te weinig uitgewerkt. Door niet 
verder uit te werken op welke manieren betrokkenen nadelige gevolgen kunnen ondervinden van een 
melding die een derde over hen heeft gedaan bij de belastingdienst, worden mogelijke maatregelen die 
mitigerend kunnen werken mogelijk over het hoofd gezien. De AP adviseert de minister om zorgvuldig na 
te gaan welke risico’s er kunnen ontstaan voor mensen van wie nog niet is vastgesteld of zij fraude hebben 
gepleegd, maar over wie wel een melding wordt gedaan door een derde. En om, als deze risico’s voldoende 
in beeld zijn, mitigerende maatregelen te implementeren om deze risico’s zoveel mogelijk weg te nemen.  

7.6. 

Risico’s voor andere betrokkenen 

De AP merkt op dat de in de risicoanalyse van de GEB genoemde risico’s zien op de risico’s die 
belastingplichtigen lopen bij de voorgenomen verwerking. Hoewel belastingplichtigen de belangrijkste 
groep betrokkenen zijn, ziet de AP in de risicoanalyse niet dat ook de risico’s voor andere betrokkenen zijn 
geadresseerd. Door de meldingen en het verwerken daarvan worden immers ook persoonsgegevens van 
ambtenaren van Belastingdienst verwerkt. Daarnaast worden ook persoonsgegevens van de melders 
verwerkt, bijvoorbeeld indien zij via de meldpunten contact opnemen en daarbij communicatiegegevens 
worden verwerkt, en van andere personen die de melders noemen. Het is nu niet duidelijk of de minister 
van mening is of en in hoeverre ambtenaren, melders, en mensen die worden genoemd in de melding, 
maar niet degene zijn op wie het signaal direct betrekking heeft, risico’s ondervinden van deze verwerking. 

De AP adviseert de minister de risico’s voor deze drie groepen (en eventuele nog andere groepen 
betrokkenen) uitvoeriger te inventariseren en te onderzoeken of er maatregelen nodig zijn om deze risico’s 
te mitigeren.  

 

 

6/17 

 

7.7. 

Interne verdeling verantwoordelijkheden 

Op pag. 21 van de GEB staat: “De directeuren van MKB, P en GO zijn (...) de gemandateerde 
verwerkingsverantwoordelijken namens de Minister van Financiën voor de verwerking van persoonsgegevens door 
medewerkers waarvoor zij hiërarchisch verantwoordelijk zijn, in alle stappen van het proces Behandelwijze. (...) De 
directie MKB zal op de naleving van de algemene AVG-verplichtingen toezien en als aanspreekpunt en coördinator 
optreden bij inzage- en/of correctieverzoeken.” 

Bij een verdeling van verantwoordelijkheden tussen verschillende directeuren, is het van belang dat 
precies helder is wie waarvoor verantwoordelijk is. De term “de algemene AVG-verplichtingen” geeft niet 
concreet weer waar de directeur MKB precies voor verantwoordelijk is. Dit vergroot het risico dat er 
misverstanden ontstaan tussen de verschillende directies ten aanzien van de vraag wie waarvoor 
verantwoordelijk is, wat het risico vergroot dat AVG-verplichtingen niet worden opgepakt.  

De AP adviseert de minister om concreet uit te werken welke directeur waarvoor verantwoordelijk is ten 
aanzien van de voorgenomen verwerking.     

7.8. 

Verwerkingsdoeleinden 

Op pagina 21 van de GEB worden de verwerkingsdoeleinden (voor het ‘proces Behandelwijze’) beschreven. 
Het verwerken volgens een welbepaald, uitdrukkelijk omschreven en gerechtvaardigd doel is een van de 
beginselen inzake de verwerking van persoonsgegevens uit de AVG. De beschrijving zoals deze is 
opgenomen wekt de indruk dat er louter sprake is van verwerkingen binnen de Belastingdienst en niet van 
verstrekkingen aan andere overheidsorganisaties. Deze verstrekkingen zijn in de GEB echter wel 
opgenomen.  

De AP adviseert de minister te bezien of het verstrekken van (informatie uit) signalen aan andere 
overheidsorganisaties aan de omschrijving van de verwerkingsdoelen van de voorgenomen verwerking 
moet worden toegevoegd.  

7.9. 

Effectiviteit van verwerken signalen onbekend 

In de GEB staat op p. 34: “Op dit moment beschikt de Belastingdienst niet over concrete cijfers over het aandeel dat de 
behandeling van signalen inneemt in het verminderen van het fiscale nalevingstekort. Bezien wordt hoe dit inzicht 
verkregen kan worden. Op basis daarvan kan het proces Behandelwijze eventueel worden bijgesteld om evenredigheid te 
verzekeren.” De mate waarin de signalen bijdragen aan het verminderen van het fiscale nalevingstekort, is 
zeer relevante informatie voor de beoordeling van de noodzaak (inclusief de proportionaliteit en de 
subsidiariteit) van de verwerking van deze signalen door de Belastingdienst.  

De AP adviseert de minister om hiernaar op de kortst mogelijk termijn onderzoek te doen en de resultaten 
daarvan mee te nemen bij het inrichten of aanpassen van de verwerkingen. Bij het onderzoeken van het 
effect van de signalen, zou ook onderscheid gemaakt moeten worden naar de verschillende typen signalen 
(bijvoorbeeld qua herkomst), omdat het voorstelbaar is dat deze niet in gelijke mate bijdragen aan het 
uitoefenen van de taken van de Belastingdienst. Daarbij is het ook relevant om te onderzoeken of de 
verwerking van externe signalen effectiever is dan bijvoorbeeld het acteren op basis van (alleen) de eigen 
waarnemingen van de Belastingdienst, bijvoorbeeld als de Belastingdienst zelf onrechtmatigheden 
detecteert in aangiften van personen waarover geen signalen zijn binnengekomen.  

 

 

7/17 

 

7.10. 

Dataminimalisatie 

Het beginsel van dataminimalisatie vergt een onderzoek naar de vraag welke persoonsgegevens 
noodzakelijk zijn om het doel van de verwerking te bereiken. Nu er door de Belastingdienst voor is gekozen 
geen eisen te stellen aan de wijze waarop signalen dienen te worden gemeld bestaat er ook geen 
mogelijkheid om het melden van bepaalde informatie onmogelijk te maken of zoveel mogelijk tegen te 
gaan. In de meldingen die over personen worden gedaan, kunnen alle denkbare soorten persoonsgegevens 
zijn opgenomen. Deze observatie deed de AP overigens ook in haar onderzoek naar FSV.3 

Maar dat betekent nog niet dat de eenmaal ontvangen signalen integraal moeten worden verwerkt. In de 
huidige documentatie is onvoldoende uitgewerkt of is onderzocht in hoeverre het mogelijk is om (niet 
voor het doel noodzakelijke) informatie uit signalen te verwijderen. Dit kan resulteren in signalen die 
integraal (intern en extern) worden doorgezet en met daarin informatie die niet noodzakelijk is voor het 
doel van de verwerking, het tegengaan van belastingontduiking. Voor zover er binnen TSV voorzien is in 
een exportfunctionaliteit kan het onzorgvuldig maken en doorsturen van exporten deze onwenselijke 
situatie ten aanzien van dataminimalisatie versterken.  

De AP adviseert de minister ten aanzien van het doorzenden van signalen aan andere 
overheidsorganisaties, om na te gaan welke gegevens voor de verschillende overheidsorganisaties waar de 
Belastingdienst (persoonsgegevens uit) signalen aan doorstuurt, noodzakelijk zijn, en welke niet.  Dit zal 
per overheidsorganisatie kunnen verschillen. Informatie die niet noodzakelijk is voor een specifieke 
overheidsorganisatie, zou niet moeten worden doorgezonden aan deze organisatie. Het advies is om dit 
vervolgens zoveel mogelijk technisch in te regelen. 

Ten aanzien van het intern doorzetten van signalen naar Toezicht, ziet de AP geen afweging in de 
documentatie waarin is onderzocht of, en zo ja, op welke wijze dataminimalisatie of 
beveiligingsmaatregelen zoals pseudonimisering kunnen worden toegepast om delen van een signaal af te 
schermen indien die delen niet noodzakelijk zijn voor de afhandeling van dat signaal. Zo wordt in het 
kader van dataminimalisatie niet gesproken over de toereikendheid of beperking tot het noodzakelijke van 
de gegevens. Er wordt wel gehint op het gebruik van pseudonimisering van het signaal-id en UU-id, maar 
onduidelijk blijft hoe dit technisch is uitgewerkt, en welk risico middels pseudonimisering wordt afgedekt. 
Vooralsnog lijkt de uitwerking binnen TSV alleen te zien op een gelimiteerde zoekfunctionaliteit op basis 
van een signaal-id of UU-id.  

Van een toepassing van pseudonimisering waarbij persoonsgegevens (bijvoorbeeld NAW-gegevens) 
worden vervangen door een pseudoniem zodanig dat alleen de benodigde gegevens inzichtelijk zijn door 
een geautoriseerde medewerker en zijn werkzaamheden, lijkt geen sprake. Hoewel dit niet voor alle 
stappen in de verwerking werkbaar zal zijn kan wel worden onderzocht in welke stappen van de 
verwerking het wel kan worden toegepast. 

In de GEB wordt ten aanzien van het beginsel van dataminimalisatie wél gemeld dat signalen in TSV niet 
langer worden opgeslagen dan noodzakelijk. Dit ziet echter op het beginsel van opslagbeperking en niet op 
het beginsel van dataminimalisatie.  

De AP adviseert de minister ten aanzien van het intern doorzetten van signalen naar Toezicht, om te 
onderzoeken op welke wijze dataminimalisatie of beveiligingsmaatregelen zoals pseudonimisering 
kunnen worden toegepast, om de risico’s van de voorgenomen verwerking te beperken. 

                                                                        

3 Onderzoeksrapport Belastingdienst Verwerkingen van persoonsgegevens in de Fraude Signalering Voorziening (FSV) z2020-04615 
Autoriteit Persoonsgegevens, oktober 2021 paragraaf 3.3.1. 

 

 

8/17 

 

7.11. 

Fiscale relevantie 

Voor het zekerstellen van de juistheid van persoonsgegevens dient er een sluitende definitie van begrippen 
te zijn. Deze lijkt er niet te zijn als het gaat om het begrip ‘fiscaal relevant’, nu er op verschillende plaatsen 
in de overgelegde stukken van elkaar verschillende definities worden gehanteerd. Voor de beoordelaars 
van een signaal dient duidelijk te zijn waar een signaal aan dient te voldoen wil het ‘fiscaal relevant’ zijn. 
Indien deze duidelijkheid er niet is bestaat het risico dat betrokkenen om onduidelijke redenen, of 
mogelijk zelfs onterecht, aan een onderzoek of procedure worden onderworpen. Verschillende invullingen 
van dit begrip kunnen ook leiden tot verschillende inzichten over welke persoonsgegevens noodzakelijk 
zijn om te komen tot een afweging van ‘fiscaal relevant’. 

De AP adviseer de minister een eenduidige definitie van ‘fiscaal relevant’ op te stellen. 

7.12. 

Zoekcriteria 

De afdeling Toezicht kan een of meerdere signalen zoeken of filteren op bepaalde criteria. In de aan de AP 
toegestuurde documentatie is niet te zien op welke criteria allemaal kan worden gezocht. De AP adviseert 
de minister om na te gaan of het gebruik van deze zoekcriteria niet (onbedoeld) kan leiden tot 
discriminatoire behandeling van betrokkenen. Bij de criteria die voor de AP zichtbaar zijn (BSN/RSIN, 
signaal ID, opvoerend kantoor, urgentie, datum binnenkomst en datum goedkeuring) lijkt dat niet voor de 
hand te liggen, maar een deel van de zoekcriteria is (zo lijkt het) niet in de toegestuurde stukken 
opgenomen. 

De AP adviseert de minister te onderzoeken welke zoekcriteria kunnen worden gebruikt en of deze 
legitiem zijn. 

7.13. 

Juistheid en mogelijk (indirect) hergebruik van (oude) onrechtmatig verwerkte persoonsgegevens 

Persoonsgegevens die worden verwerkt dienen juist te zijn. Dat houdt in dat systemen van de 
Belastingdienst die worden geraadpleegd bij het beoordelen van het signaal, juiste persoonsgegevens 
dienen te leveren. Indien er in deze systemen nog onjuiste en/of discriminatoire persoonsgegevens zouden 
staan, bijvoorbeeld door onrechtmatige verwerkingen in het verleden in FSV, bestaat het risico dat de 
voorgenomen verwerking wordt gevoed met deze oude, onjuiste informatie, bij het beoordelen van een 
signaal.  

De AP adviseert de minister ervoor te zorgen dat voorkomen wordt dat oude, onjuiste of discriminatoire 
informatie, uit de al bestaande systemen van de Belastingdienst wordt betrokken bij het in de toekomst 
beoordelen van de signalen in TSV.  

7.14.  Opslagbeperking 

Niet alle signalen zijn zodanig van aard dat zij worden overgedragen aan Toezicht. Wat er met deze niet-
overgedragen signalen precies gebeurt blijkt, ondanks de verschillende passages hierover, niet eenduidig 
uit de overgelegde stukken. Ook is niet volledig duidelijk of doorgestuurde signalen daadwerkelijk ‘weg’ 
zijn of dat ze ook achterblijven bij de verzendende partij, bijvoorbeeld doordat ze nog in een mailbox te 
vinden zijn.  

De AP adviseert de minister een sluitend overzicht op te stellen ten aanzien van de bewaartermijnen van 
(de persoonsgegevens in) de niet aan Toezicht overgedragen signalen, met inbegrip van de wijze waarop, 
en waar, deze worden bewaard.  

 

 

9/17 

 

7.15. 

Grondslagen algemeen 

Het spreekt vanzelf dat de Belastingdienst voor de verwerkingen die zij wil uitvoeren in het kader van de 
voorgelegde verwerking (‘Beoordelen en bepalen voorgestelde handelwijze’) een wettelijke grondslag 
moet hebben, als bedoeld in artikel 6 lid 1 onder c en/of e AVG. Overweging 41 van de AVG zegt hierover: 
“Wanneer in deze verordening naar een rechtsgrond of een wetgevingsmaatregel wordt verwezen, vereist dit niet 
noodzakelijkerwijs dat een door een parlement vastgestelde wetgevingshandeling nodig is, onverminderd de vereisten 
overeenkomstig de grondwettelijke orde van de lidstaat in kwestie. Deze rechtsgrond of wetgevingsmaatregel moet 
evenwel duidelijk en nauwkeurig zijn, en de toepassing daarvan moet voorspelbaar zijn voor degenen op wie deze van 
toepassing is, zoals vereist door de rechtspraak van het Hof van Justitie van de Europese Unie („Hof van Justitie”) en het 
Europees Hof voor de Rechten van de Mens.”  

Ook in de Nederlandse jurisprudentie zijn eisen geformuleerd ten aanzien van de vereiste duidelijkheid en 
nauwkeurigheid van de rechtsgrond en de voorspelbaarheid van de toepassing van deze rechtsgrond voor 
de betrokkenen. In de bij u bekende ANPR-zaak (ECLI:NL:HR:2017:286, Hoge Raad, 15/02068 
(rechtspraak.nl) overwoog de Hoge Raad: “Uit de eis dat een inmenging in de uitoefening van het recht op respect 
voor het privéleven moet zijn voorzien bij wet (“in accordance with the law”) vloeit voort dat die inmenging moet berusten 
op een naar behoren bekend gemaakt wettelijk voorschrift waaruit de burger met voldoende precisie kan opmaken welke 
op zijn privéleven betrekking hebbende gegevens met het oog op de vervulling van een bepaalde overheidstaak kunnen 
worden verzameld en vastgelegd, en onder welke voorwaarden die gegevens met dat doel kunnen worden bewerkt, bewaard 
en gebruikt. De woorden “behoudens bij of krachtens de wet te stellen beperkingen” in artikel 10 van de Grondwet brengen 
bovendien mee dat beperkingen op het recht op eerbiediging van de persoonlijke levenssfeer slechts kunnen worden 
gerechtvaardigd door of krachtens een wet in formele zin” (r.o. 2.3.2). 

De AP adviseert de minister per verwerking te onderzoeken of aan bovenstaande eisen is voldaan. 

7.16. 

Grondslag voor verwerking signalen  

In de overgelegde GEB (p. 41) staat als maatregel opgenomen: “In het wetsvoorstel gegevensverwerking 
Belastingdienst dat in voorbereiding is, de grondslagen voor het (spontaan) ontvangen van gegevens (waaronder 
bijzondere persoonsgegevens) door de Belastingdienst verstevigen”. In de kolom ‘restrisico’ op dezelfde pagina van 
de GEB staat: “Kans en impact van het restrisico dalen beide naar middel, met de toets die is gedaan. Niet lager, omdat 
daarvoor uiteindelijk wettelijke borging noodzakelijk is.” 

Zoals de minister in de GEB constateert, is voor de voorgenomen verwerkingen een wettelijke borging van 
de grondslagen noodzakelijk. Ten aanzien van de opmerking in de GEB dat deze wettelijke borging 
‘uiteindelijk’ noodzakelijk is, merkt de AP op dat deze wettelijke grondslag gerealiseerd moet zijn vóórdat 
de voorgenomen gegevensverwerking aanvangt, daar een gegevensverwerking zonder voldoende 
duidelijke en nauwkeurige grondslag onrechtmatig is.  

De AP adviseert de minister om na te gaan ten aanzien van welke gegevensverwerkingen binnen het 
proces ‘Beoordelen en bepalen voorgestelde behandelwijze’ (nadere) wettelijke borging vereist is en deze 
wettelijke borging te initiëren. 

7.17. 

Verwerking persoonsgegevens uit openbare bronnen 

In de toegestuurde informatie is opgenomen dat de Belastingdienst additioneel gebruik wil maken van 
informatie uit open(bare) (internet)bronnen om relevante informatie betreffende de ontvangen signalen 
te vergaren. Hiermee kunnen ontvangen signalen worden verrijkt. Deze informatie kan helpen bij de 
afweging die gemaakt wordt ten aanzien van de opvolging van signalen. De AP merkt op dat ook deze 
verwerking aan de AVG dient te voldoen. Ook bij het raadplegen van open(bare) (internet)bronnen moet 

 

 

10/17 

 

worden nagegaan of er voor het verwerken van persoonsgegevens afkomstig uit deze openbare 
internetbronnen een voldoende duidelijke en precieze grondslag is en dat moet zijn afgewogen of deze 
verwerkingen noodzakelijk zijn en voldoen aan de eisen van proportionaliteit en subsidiariteit.  

De AP adviseert de minister om aandacht te besteden, bijvoorbeeld in juridische kaders en 
werkinstructies, aan de (on)mogelijkheden betreffende het inzetten van open(bare) (internet)bronnen. 

7.18. 

Rechtsgrond voor verstrekken signalen aan andere publieke organisaties 

Onderdeel van de voorgenomen verwerking is het doorsturen van ontvangen signalen aan andere 
overheidsorganisaties. Deels gebeurt dit omdat de Belastingdienst daartoe wettelijk verplicht is, deels 
vinden deze doorzendingen op verzoek van de andere overheidsorganisaties plaats op grond van artikel 6 
lid 4 AVG (verdere verwerking), zo begrijpt de AP. In de GEB is opgenomen (pag. 47) dat de juridische 
grondslagen voor het doorsturen van signalen aan enkele overheidsorganisaties niet duidelijk zijn. Voor 
het doorsturen van (persoonsgegevens uit) signalen is uiteraard een geldige grondslag nodig, anders is 
sprake van onrechtmatige gegevensverwerkingen.  

De AP adviseert de minister in het algemeen om geen (persoonsgegevens uit) signalen door te sturen 
voordat duidelijk is dat er deugdelijke grondslagen zijn voor het verstrekken van dit soort gegevens aan de 
betreffende overheidsorganisaties.  Uit de toegestuurde stukken blijkt dat de Belastingdienst van oordeel is 
dat de grondslagen voor het verstrekken van (gegevens uit) signalen aan de KvK, GGD en IGJ niet 
eenduidig zijn vast te stellen (Handleiding TSV, p. 32). De AP adviseert de minister aan deze organisaties 
geen (informatie uit) signalen toe te sturen, zolang niet helder is dat hiervoor geldige grondslagen zijn.  

Een ander advies van de AP betreft het ‘op verzoek’ verstrekken van (persoonsgegevens uit) signalen aan 
andere overheidsorganisaties op grond van artikel 43c, eerste en tweede lid, van de Uitvoeringsregeling 
AWR. Artikel 43c lid 2 UAWR bepaalt dat de in het eerste lid van dat artikel bedoelde gegevens worden 
verstrekt op verzoek van het betreffende bestuursorgaan. Uit de overgelegde stukken blijkt dat de 
Belastingdienst convenanten heeft afgesloten met deze overheidsorganisaties en dat deze convenanten 
door de Belastingdienst worden beschouwd als een doorlopend verzoek van de andere 
overheidsorganisatie om de gegevens te ontvangen van de Belastingdienst. De AP heeft deze convenanten 
niet bekeken, maar adviseert de minister kritisch te kijken of deze uitleg, en het daaraan gekoppelde 
structureel delen van de gegevens met andere overheidsorganisaties, wel strookt met (en niet verder gaat 
dan) de bepaling in de UAWR dat gegevens alleen op verzoek door de Belastingdienst worden verstrekt.  

De AP adviseert de minister te onderzoeken in hoeverre overweging 31 van de AVG op deze situatie van 
toepassing is gezien het feit dat deze overweging specifiek ziet op verstrekkingen bij belasting- of 
douaneautoriteiten en daar kaders voor stelt.  

Een andere opmerking van de AP met betrekking tot het delen van signalen met derden, heeft betrekking 
op het delen van (persoonsgegevens uit) signalen met de politie en IND. Deze vindt niet plaats op basis 
van artikel 43c UAWR, maar “geschiedt in voorkomend geval in het kader van hun deelname aan het RIEC en LSI” (p. 
31 GEB).  

De AP adviseert de minister om telkens kritisch na te gaan of er wel een grondslag bestaat voor het delen 
van gegevens met de politie en IND, mede gelet op de stand van zaken rondom het Wetsvoorstel 
gegevensverwerking door samenwerkingsverbanden (WGS), dat nog niet is aangenomen in de Eerste 
Kamer.  

 

 

11/17 

 

7.19. 

Bijzondere persoonsgegevens 

In de signalen en bij het behandelen van de signalen kunnen ook bijzondere persoonsgegevens betrokken 
zijn. Het verwerken van bijzondere persoonsgegevens is op grond van de AVG in beginsel verboden 
(artikel 9 AVG), tenzij een beroep kan worden gedaan op een van de uitzonderingen op dit verbod. In de 
GEB (p. 32) staat over het verwerken van bijzondere persoonsgegevens “Waar de verwerking van deze gegevens 
nodig is voor de belastingheffing, is dat bij of krachtens de belastingwet geregeld.” In de voetnoot (nr. 43) bij deze zin 
staat: “Hiervan bestaat (nog) geen integraal overzicht, met uitzondering van de gronden voor verwerking van 
nationaliteitsgegevens zie 1) Overzicht expliciete grondslagen | Kamerstuk | Rijksoverheid.nl).”  

De AP adviseert de minister om eerst te zorgen voor een overzicht van de wettelijke bepalingen op grond 
waarvan het verbod op het verwerken van bijzondere persoonsgegevens wordt doorbroken, vóórdat in het 
kader van de voorgenomen verwerking wordt gestart met het verwerken van bijzondere 
persoonsgegevens. Voor een rechtmatige gegevensverwerking is het immers noodzakelijk dat helder is in 
welke gevallen bijzondere persoonsgegevens mogen worden verwerkt.  

In dit kader is ook nog relevant dat in de GEB (p. 32) staat: “Daarnaast is (onder meer) artikel 8:29 Awb relevant, 
dat bepaalt dat alle op de zaak betrekking hebbende stukken moeten worden ingediend bij belastingzaken. Dit maakt dat 
bijzondere persoonsgegevens niet zonder meer uit een signaal kunnen worden verwijderd, ook al zijn zij initieel wellicht 
niet direct relevant.” De AP volgt niet op welke wijze 8:29 Awb een rechtsgrond zou kunnen bieden voor het 
mogen verwerken van bijzondere persoonsgegevens bij het behandelen en doorzetten van een signaal aan 
de afdeling Toezicht dan wel bij het doorzenden van (persoonsgegevens uit) de signalen aan andere 
overheidsorganisaties.  

De AP adviseert de minister om, op basis van het juridische kader van de AVG, de rechtsgronden voor het 
doorbreken van het verbod op het verwerken van bijzondere persoonsgegevens helder in kaart te brengen. 

7.20. 

Rechten van betrokkenen 

De GEB gaat ten aanzien van de rechten van betrokkenen in op de (on)mogelijkheid van het informeren 
van betrokkenen bij de ontvangst van een signaal, op inzageverzoeken en op de informatieverplichting bij 
meldpunten. De GEB vermeldt dus niet alle andere rechten van betrokkenen, zo mist bijvoorbeeld het 
recht op rectificatie. De AVG bevat specifieke regels omtrent de rechten van betrokkenen indien de 
persoonsgegevens niet direct van betrokkene zijn verkregen hetgeen bij binnengekomen signalen het 
geval zal zijn. Voor zover de toepassing van artikel 23 AVG wordt voorzien in de voorgenomen verwerking, 
vergt dit een (nadere) motivering. 

De AP adviseert de minister beter te motiveren hoe er met alle rechten van betrokkenen wordt omgegaan.  

7.21. 

Ontvangst/eigen gebruik van signalen 

Uit de GEB (p. 28) blijkt dat de Belastingdienst van oordeel is dat zij op grond van nationaalrechtelijke 
wettelijke bepalingen alle informatie in de signalen (in de zin van: spontane inlichtingenverstrekkingen 
door particulieren of rechtspersonen) mag, of eigenlijk moet, gebruiken. Hierbij worden diverse 
nationaalrechtelijke wettelijke bepalingen genoemd, maar wordt niet ingegaan op de AVG en de vraag hoe 
deze bepalingen zich verhouden tot de beginselen uit de AVG.  

De AP adviseert de minister om het eigen gebruik van de informatie uit de signalen nader te normeren en 
in te richten aan de hand van de beginselen en eisen uit de AVG, in het bijzonder de beginselen van 
rechtmatigheid, behoorlijkheid en dataminimalisatie.  

 

 

12/17 

 

7.22. 

Registreren geraadpleegde bronnen en bevindingen 

Bij de stap ‘behandelen signaal’ kan/moet volgens de Handleiding TSV (par. 3.5) door de behandelaar 
worden ingevuld welke systemen zijn geraadpleegd. De Werkinstructie (p. 12) noemt de 
systemen/bronnen die kunnen worden geraadpleegd: BVR, RDW, KvK, Kadaster, RIS, 
Middelenadministratie of openbare internetbronnen. Hierbij wordt vermeld: “Als je alleen andere systemen 
dan BVR en RDW hebt geraadpleegd en/of openbare bronnen, vink dan niets aan.” Dit laatste (“vink dan niets aan”) 
wijkt af van de werkwijze bij de stap ‘inhoudelijk behandelen signaal’. Bij de stap ‘inhoudelijk behandelen 
signaal’ wordt namelijk blijkens de Werkinstructie wél altijd vastgelegd welk systeem is geraadpleegd. Op 
pagina 18 van de Werkinstructie staat hierover: “In het afrolmenu staan de meest gebruikte systemen. Per 
geraadpleegd systeem/bron leg je de bevindingen vast in TSV. Indien je een systeem/bron raadpleegt die niet in het 
afrolmenu voorkomt, dan kies je voor de optie; ‘Anders, nl.’ Je noteert vervolgens de naam van het geraadpleegde systeem of 
de openbare bron in het tekstvak en legt vervolgens de bevindingen uit het systeem vast.” 

De AP vraagt zich af waarom bij de stap ‘inhoudelijk behandelen signaal’ wel uitputtend wordt vastgelegd 
welke systemen zijn geraadpleegd (inclusief de bevindingen) en bij de stap ‘behandeling van het signaal’ 
niet.  Als niet wordt vastgelegd welke systemen zijn geraadpleegd, heeft dat tot gevolg dat (achteraf) niet is 
na te gaan op basis van welke informatie de behandelaar tot zijn bevindingen is gekomen. Dat is een risico 
voor de betrokkene, omdat de verwerking van zijn persoonsgegevens door de Belastingdienst op dat punt 
dan niet transparant is. Zeker in die gevallen waarin de Belastingdienst naar aanleiding van de melding 
actie onderneemt richting de betrokkene, of wanneer de betrokkene op een andere manier nadelige 
gevolgen van de melding ondervindt, is het van belang dat de Belastingdienst, zoveel als mogelijk is, de 
vragen van de betrokkene kan beantwoorden. Voor de Belastingdienst zelf is het registreren van de 
systemen en bronnen die zijn geraadpleegd ook noodzakelijk voor het kunnen vaststellen van de 
rechtmatigheid van de verwerkingen, ook in die gevallen waarin de betrokkene de Belastingdienst niet 
bevraagd. 

De AP adviseert de minister om, net als bij de stap ‘inhoudelijk behandelen signaal’, ook bij de daaraan 
voorafgaande stap ‘behandelen signaal’ vast te leggen welke bronnen zijn geraadpleegd en tot welke 
bevindingen dat heeft geleid.  

7.23. 

Doorzetten signaal naar Toezicht 

Uit de overgelegde stukken blijkt niet of na de eerste inhoudelijke beoordeling van het signaal, en 
voorafgaand aan het doorzetten van het signaal aan de afdeling Toezicht, een afweging wordt gemaakt 
over de noodzakelijkheid van het doorzetten van het integrale signaal aan Toezicht waarbij de mogelijke 
gevolgen voor de betrokkene worden meegewogen.4 Het meewegen van de gevolgen voor de betrokkene is 
echter wel van belang, omdat de gevolgen voor iemand groot kunnen zijn als zijn naam en gegevens de 
speciale aandacht van de afdeling Toezicht hebben. Bij de beslissing om signalen al dan niet door te zetten 
aan Toezicht zou daarom aandacht moeten zijn voor de gevolgen voor de betrokkene. Dit geldt temeer nu 
deze gevolgen voor de betrokken en de risico’s vanuit de risicoanalyse onvoldoende preventief in kaart zijn 
gebracht, en er twijfel bestaat over de vraag of een dergelijke afweging al vervat is in een wettelijke regeling 
die tevens als grondslag voor de verwerking dient. Voorzichtigheid bij het doorzetten van (integrale) 
signalen naar Toezicht is ook belangrijk omdat het voorkomt dat burgers of organisaties meldingen doen 

                                                                        

4 Met uitzondering van een maatregel die ziet op het beoordelen van de noodzaak van het verwerken van bijzondere en 
strafrechtelijke gegevens, zie onder ‘Maatregel ten aanzien van bijzondere en strafrechtelijke gegevens’. 

 

 

13/17 

 

over iemand vanuit jaloezie, wrok, conflict of andere onzuivere intenties. Deze meldingen kunnen gekleurd 
zijn door de intenties van de melder, wat grote gevolgen kan hebben voor de betrokkene.5 

De AP adviseert de minister een afwegingskader in de werkinstructies op te nemen, en zo veel mogelijk 
technisch af te dwingen dat de medewerker van de Belastingdienst voorafgaand aan het doorzetten van 
een signaal aan Toezicht een afweging maakt over de noodzakelijkheid (inclusief proportionaliteit en 
subsidiariteit) van het doorzetten van het signaal, en dat deze afweging wordt vastgelegd. Dit voorkomt 
dat signalen standaard worden doorgezet aan Toezicht zonder daarbij uitdrukkelijk rekening te houden 
met de belangen van en de gevolgen voor de betrokkene. Het vastleggen van dit afwegingskader en deze 
afweging maakt het voor de Belastingdienst zelf, maar ook (achteraf) voor betrokkenen, mogelijk om na te 
gaan welke afwegingen zijn gemaakt.  

7.24. 

Doorzenden signaal aan andere organisaties 

Een afweging omtrent de noodzakelijkheid (inclusief proportionaliteit en subsidiariteit), met daarbij 
uitdrukkelijke aandacht voor de gevolgen voor de betrokkene, moet ook plaatsvinden voordat 
(persoonsgegevens uit) een signaal worden doorgestuurd naar een andere overheidsorganisatie. In de 
GEB staat opgenomen (p. 42) dat in een toekomstige versie van TSV ruimte zal komen om de grondslag 
voor het doorzenden op te nemen.  

De AP adviseert de minister om hierbij tevens ruimte op te nemen voor het registeren van de afweging 
omtrent de noodzaak (inclusief proportionaliteit en subsidiariteit) van deze doorzending. Waarschijnlijk 
zullen meerdere factoren van invloed kunnen zijn op de beslissing om (persoonsgegevens uit) een signaal 
wel of niet door te zenden. Bijvoorbeeld in hoeverre wettelijk is geregeld dat informatie wordt gedeeld met 
de andere overheidsorganisatie, maar ook de ernst van het mogelijke feit, de concreetheid/vaagheid van 
het signaal, of sprake is van een signaal met een discriminatoir/onheus karakter, etc. Bij de afweging moet 
in elk geval worden meegewogen wat de mogelijke gevolgen zijn voor de betrokkene van het doorzenden 
van (persoonsgegevens uit) het signaal.  

De AP adviseert de minister om na te denken over factoren die zouden kunnen maken dat een signaal niet 
(of niet geheel) zou moeten worden doorgezonden en hieraan aandacht te besteden in werkinstructies, 
handleidingen, etc. De AP adviseert de minister tevens dit beleid bekend te maken. 

Uit de toegestuurde stukken blijkt niet eenduidig of het voornemen is om signalen standaard in zijn geheel 
door te sturen aan andere overheidsorganisaties, of dat ook slechts een deel van de informatie uit de 
signalen kan worden gedeeld.  

De AP adviseert de minister om de manier waarop (informatie uit) signalen wordt doorgestuurd naar 
andere organisaties, te beoordelen in het licht van de beginselen van rechtmatigheid (en daarbij in het 
bijzonder proportionaliteit) en dataminimalisatie, om er zeker van te zijn dat de wijze van doorsturen van 
(informatie uit) signalen in voldoende mate tegemoetkomt aan deze beginselen.  

7.25. 

Registreren naar welke organisaties (gegevens uit) signalen zijn doorgezonden 

In de Handleiding TSV (par. 3.1, p. 5) staat een overzicht van organisaties waar de signalen aan kunnen 
worden doorgestuurd. De lijst bestaat uit 20 keuzemogelijkheden, waaronder het FEC, IND, KSA, SVB, 
UWV, Politie, etc. Eén van de hokjes die kan worden aangevinkt, heeft als naam ‘overig Publiek’. Deze 

                                                                        

5 Onderzoeksrapport Belastingdienst Verwerkingen van persoonsgegevens in de Fraude Signalering Voorziening (FSV) z2020-04615 
Autoriteit Persoonsgegevens, oktober 2021 paragraaf 3.5.2. 

 

 

14/17 

 

categorie is naar het oordeel van de AP onvoldoende afgebakend. Als de medewerker van de 
Belastingdienst dit hokje heeft aangevinkt, lijkt het op basis van de stukken die aan de AP zijn overgelegd 
niet mogelijk om achteraf na te gaan aan welke organisatie het signaal precies is doorgestuurd. Dit is 
problematisch, omdat dan niet kan worden nagegaan, en dus niet aan de betrokkene kan worden 
meegedeeld als deze bijvoorbeeld om inzage verzoekt, aan welke organisatie het signaal is doorgestuurd. 
Ook kunnen geen correcties worden doorgegeven, als blijkt dat het signaal niet klopt. 

Bovendien werkt een dergelijke onvoldoende afgebakende categorie in de hand dat medewerkers van de 
belastingdienst signalen (of gegevens daaruit) per vergissing doorsturen aan organisaties die deze niet 
mogen ontvangen.  

De AP adviseert de minister dan ook om de categorie ‘overig Publiek’ te schrappen en alle organisaties 
waaraan gegevens mogen worden doorgezonden bij naam te noemen en limitatief op te nemen in TSV.  

7.26. 

Voldoen aan artikel 32 AVG 

De GEB vermeldt: “Aan artikel 32 van de AVG wordt voldaan doordat TSV in beheer is bij de IV-organisatie van de 
Belastingdienst, die ten algemene is toegerust op het waarborgen van de in het eerste en tweede lid gestelde eisen, mede ten 
behoeve van op de vereiste continuïteit van de bedrijfsvoering van de Belastingdienst. Daarnaast is de inrichting van TSV 
zodanig dat persoonsgegevens binnen de daarvoor geldende (wettelijke) kaders worden verwerkt (autorisatie, 
informatiebeveiliging). Dit alles wordt geborgd doordat onder architectuur gebouwd wordt –volgens de geldende 
beleidsrichtlijnen van de Belastingdienst-. Elke nieuwe applicatiearchitectuur wordt getoetst tegen de 
referentiearchitectuur door de Centrale Architectuur Board (CAB), zoals beschreven in het IV beleid van de 
Belastingdienst. Daarnaast is de beschrijving van het proces rond TSV vanuit het ICS programma (Internal Control 
Statement) ondersteunt, om te borgen dat het gehele proces volgens de geldende richtlijnen wordt vastgelegd, incl. AVG, 
BIO en Archiefwet aspecten.  

Tot slot wordt hier ingegaan op de rol van het privacybeleid en de privacy-organisatie bij het verzekeren van de technische 
en organisatorische maatregelen voor het veilig en vertrouwelijk verwerken van de persoonsgegevens. De activiteiten in 
het signalenproces vinden plaats binnen de kaders van het privacybeleid van het Ministerie van Financiën.  Daarin is 
(naast wettelijk kaders en uitgangspunten voor omgang met gegevens) de organisatie van de gegevensbescherming 
beschreven. De lijnmanager is verantwoordelijk voor de nakoming van het beleid voor de verwerkingen die onder hem 
ressorteren. Voor de Belastingdienst vertaalt zich dat naar een verantwoordelijkheidsverdeling langs de lijnen van de 
topstructuur; zoals eerder aangegeven leidt dat tot een gezamenlijke verantwoordelijkheid van de directies P, MKB en GO, 
met een coördinerende verantwoordelijkheid van MKB. De Concerndirectie IV&D vervult de rollen van CISO en Privacy 
Officer. Binnen de directies P, MKB en GO zijn functionarissen belast met het borgen van naleving van de voor het proces 
gelden voorschriften met betrekking tot privacy en beveiliging, zoals de datacoördinator, privacy expert, datasteward en 
business security manager. Er wordt voorzien in monitoring en periodieke audits. Bij incidenten of grote risico’s wordt de 
concerndirectie IV&D (privacy officer, CISO) betrokken.”. Hoewel deze omschrijving een aantal elementen bevat 
die kunnen worden gebruikt om het voldoen aan artikel 32 AVG te motiveren, bevat deze niet alle 
elementen uit artikel 32 AVG.  

De GEB noemt hier enkele organisatorische maatregelen. Hieraan gerelateerd is het zinvol te adresseren 
of de minister in het kader van het toezicht op deze verwerking ook een rol ziet voor de Inspectie 
belastingen, toeslagen en douane.6  

De AP adviseert de minister te motiveren hoe aan alle elementen van artikel 32 AVG wordt voldaan. 

                                                                        

6 Werkprogramma Inspectie belastingen, toeslagen en douane 2022, paragraaf 1.4. 

 

 

15/17 

 

7.27. 

Autorisaties en rollen 

Medewerkers die werken met TSV verkrijgen hun autorisaties op basis van functionele rollen (rolebased 
access). Dat wil zeggen dat een medewerker op basis van zijn werkzaamheden in TSV een rol krijgt 
toegewezen waarmee alleen toegang verkregen wordt tot wat nodig is voor die werkzaamheden. 
Bijvoorbeeld specifieke gegevens of een deel van de applicatie. Sommige rollen zijn niet verenigbaar7 of 
conflicterend. Voorkomen moet worden dat een medewerker een conflicterende rol krijgt toegewezen, 
anders zou meer toegang tot gegevens of meer functionaliteit mogelijk zijn dan wenselijk is voor die 
werkzaamheden. De werkinstructie geeft in dat kader wel aan dat een goedkeurder een andere 
medewerker is dan de behandelaar. Of deze rollen ook daadwerkelijk zo in TSV zijn opgenomen dat ook 
technisch wordt voorkomen dat personen deze twee rollen kunnen hebben, is de AP niet duidelijk. 

De AP adviseert de minister een procedure op te stellen om rollen, en de toekenning daarvan, periodiek te 
herzien met een overzicht van conflicterende rollen die nooit bij één medewerker of binnen één functie 
belegd mogen worden. Genoemd overzicht dient daarbij ook in TSV te zijn geïmplementeerd. 

7.28. 

Autorisaties en bescherming VIP’s niet sluitend 

Voor zogenaamde VIP’s (hooggeplaatste of beroemde mensen of bekende Nederlanders (p. 13 GEB)), is 
voorzien in een aparte maatregel, waarbij alleen medewerkers met zogenaamde VIP-rechten toegang 
hebben tot de signalen die betrekking hebben op VIP’s . Uit de werkinstructie lijkt echter te volgen dat pas 
ná het toevoegen van de gegevens van het subject, deze signalen niet meer zichtbaar zijn voor 
medewerkers zonder VIP-rechten, als sprake is van een subject met een VIP-status. Dat betekent dat vanaf 
de stap ‘inhoudelijk behandelen van een signaal’ alleen medewerkers met VIP-rechten toegang hebben tot 
het VIP-signaal, maar in de daaraan voorafgaande stappen (‘registreren van een signaal’ en ‘behandelen 
van een signaal’) ook de medewerkers zonder VIP-rechten. Nu uit het signaal zelf vaak al zal blijken over 
wie het signaal gaat, kan dit risico’s voor de betrokkenen (VIP’s)met zich brengen. 

De AP adviseert de minister de bescherming van VIP’s te verbeteren, bijvoorbeeld door te onderzoeken of 
de maatregel die al is voorzien eerder in het proces van het verwerken van signalen kan worden toegepast. 
Tevens adviseert de AP de minister te motiveren waarom deze VIP status een ander niveau van 
bescherming dient te verkrijgen dan niet VIP’s, bijvoorbeeld door hier expliciet aandacht aan te schenken 
in de risicoanalyse nu deze VIP’s mogelijk andere risico’s lopen dan andere betrokkenen.  

7.29. 

Aantal geautoriseerde medewerkers MKB 

Bij de beschrijving van de medewerkers die worden geautoriseerd voor TSV wordt wel het maximumaantal 
medewerkers van ITE, ARN, de informatieloketten, P en GO dat een autorisatie krijgt genoemd, maar 
wordt niets gezegd over het aantal te autoriseren medewerkers van MKB. 

De AP adviseert de minister hierin alsnog te voorzien. 

7.30. 

Versleuteling 

De documentatie benoemt het niet versleuteld opslaan van de gegevens in TSV als een genomen 
maatregel. Naast het feit dat het niet uitvoeren van versleuteling bezwaarlijk kan worden gezien als het 
implementeren van een maatregel, is niet duidelijk gemotiveerd waarom deze versleuteling niet kan 

                                                                        

7 Een analyserende rol kan bijvoorbeeld niet samengaan met een goedkeurende rol. Een medewerker met beide rollen zou dan zijn 
eigen analyse kunnen goedkeuren, waarbij geen sprake is van een onafhankelijke blik. 

 

 

16/17 

 

worden doorgevoerd en of het hier ‘data in transit’, ‘data at rest’ en/of ‘data in use’ betreft. De afweging lijkt 
nu in het geheel voor alle stappen binnen TSV te zijn genomen.  

De AP adviseert de minister de beschrijving van maatregelen ten aanzien van beveiliging, in het licht van 
het gestelde in artikel 35 lid 7 onder d AVG en art 32 AVG, ten aanzien van het al dan niet versleutelen van 
gegevens in TSV, uit te breiden.  

7.31. 

Technisch afdwingen dat geen signalen worden doorgezonden zonder rechtsgrond  

Voor drie organisaties (Handleiding TSV, par. 3.1, p. 5), te weten GGD, IGJ en KvK, geldt dat de 
Belastingdienst heeft geconcludeerd dat niet vaststaat of het doorzenden van signalen aan deze 
organisaties wel rechtmatig is. In de GEB staat hierover: “De grondslagen voor het verstrekken van (gegevens uit) 
signalen aan de KvK, GGD en IGJ zijn niet eenduidig vast te stellen” (p.32). Het doorsturen van (gegevens uit) 
signalen aan andere organisaties zonder dat zeker is dat daarvoor een geldige rechtsgrond bestaat, is in 
strijd met de AVG en in strijd met wat burgers van een zorgvuldige overheid mogen verwachten. De AP 
adviseert de minister om in de werkinstructies op te nemen en ook technisch (bijvoorbeeld in TSV) af te 
dwingen, dat geen (gegevens uit) signalen kunnen worden doorgestuurd aan organisaties waarbij de 
rechtsgrond voor het aan hen doorsturen van (gegevens uit) signalen niet buiten kijf staat.  

8.  Gewijzigde omstandigheden 

8.1. 

Aanpassen GEB en mogelijk verzoek om voorafgaande raadpleging 

Zodra de minister kennis heeft genomen van de adviezen van de AP en heeft besloten welke wijzigingen er 
nodig zijn in de voorgenomen verwerking en TSV zal de GEB moeten worden geactualiseerd. Mogelijk is 
de minister na aanpassing van de GEB ten aanzien van de dan resterende hoge restrisico’s verplicht om een 
verzoek om voorafgaande raadpleging aan te vragen bij de AP. Indien uit de aangepaste GEB en de daarin 
vervatte risico-inschattingen niet blijkt van een hoog restrisico, dan is de minister niet verplicht een 
voorafgaande raadpleging aan te vragen.  

8.2. 

Relatie tussen dit advies en een wetgevingsadvies 

De GEB bespreekt een aantal grondslagen voor verwerkingen die door TSV worden gefaciliteerd. Ten 
aanzien van de grondslagen voor verwerkingen van onder andere de Belastingdienst stelde de 
staatssecretaris over het wetsvoorstel “Wet waarborgen gegevensverwerking Belastingdienst” eerder: “Het 
wetsvoorstel beoogt de grondslagen voor de verwerking van gegevens door de Belastingdienst, Toeslagen en Douane te 
versterken en toekomstbestendig te maken. Bovendien beoogt het wetsvoorstel een wettelijk kader te scheppen voor de 
borging van een rechtmatige, behoorlijke en transparante verwerking van gegevens door deze drie 
uitvoeringsorganisaties”.8 De AP heeft niet kunnen vaststellen of met dit wetsvoorstel de grondslagen voor 
verwerkingen die door TSV worden gefaciliteerd in voldoende mate zijn geborgd.  

Dit advies laat de wetgevingsadviesplicht als bedoeld in art 36, vierde lid, AVG onverlet. 

9.  Verantwoordelijkheid voor “beoordelen en bepalen voorgestelde behandelwijze” 

Het is aan de minister om ervoor te zorgen dat “beoordelen en bepalen voorgestelde behandelwijze” 
voldoet aan de AVG.  

                                                                        

8 Kamerstukken II 2021/22, 31066, nr. 930, p.9. 

 

 

17/17 

