Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister van Onderwijs, Cultuur en Wetenschap
Mevrouw mr. drs. I.K. van Engelshoven
Postbus 16375
2500 BJ Den Haag

Datum

8 oktober 2020

Ons kenmerk

Uw brief van

Contactpersoon

Uw kenmerk

z2020-12272

14 juli 2020

248644282494821124948211

070 8888 500

Onderwerp

Advies over het concept Wet verlengde kwalificatieplicht

Geachte mevrouw Van Engelshoven,
Bij brief van 14 juli 2020 is de Autoriteit Persoonsgegevens (AP) op grond van het bepaalde in artikel 36,
vierde lid, van de Algemene verordening gegevensbescherming (AVG), geraadpleegd over het concept
wetsvoorstel tot wijziging van met name de Leerplichtwet 1969 in verband met de invoering van een
gedeeltelijke verlengde kwalificatieplicht (Wet verlengde kwalificatieplicht)(hierna: het concept).
De AP heeft een opmerking over de noodzaak en proportionaliteit van het concept en adviseert daarmee
rekening te houden.

Strekking van het concept
Het concept beoogt een uitbreiding van de huidige kwalificatieplicht (voor 16 tot 18-jarigen) voor de groep
van 18 tot 21-jarigen, indien de gemeenteraad dit aanvraagt en de Minister de toepassing daarvan
goedkeurt. Wanneer een gemeente deze verlengde kwalificatie vervolgens mag inzetten kunnen
vroegtijdige schoolverlaters zonder startkwalificatie worden verplicht om naar school te gaan tot zij 21jaar zijn om alsnog een startkwalificatie te behalen. Voor zover relevant hier betekent dit een verlenging
van de gegevensverwerking door de leerplichtambtenaar totdat de verplichting niet meer van toepassing
is.

Advies
Het concept houdt een verregaande inmenging van verschillende grondrechten in, waaronder gelijke
behandeling, vrije arbeidskeuze, het zelfbeschikkingsrecht, het verbod op verplichte arbeid. Het gaat hier
immers om een mogelijkheid tot het opleggen van verplichte (voltijdse) scholing aan een jongvolwassene.

1

Datum

8 oktober 2020

Ons kenmerk
z2020-12272

Hierdoor kunnen plannen zoals het ‘op zichzelf gaan wonen’ of andere zelfontplooiingsmogelijkheden
worden doorkruist. Hoewel de nadruk niet ligt op de verwerking van persoonsgegevens, zal het voorstel
eveneens leiden tot een toename van de verwerking van persoonsgegevens voor de groep die valt onder de
verlengde kwalificatieplicht.
Gelet op de verschillen1 die er zijn tussen de minderjarigen op wie de huidige kwalificatieplicht van
toepassing kan worden verklaard en de jongvolwassenen die vallen onder het concept alsmede de
vergaande inperking van de verschillende vrijheden, adviseert de AP de noodzaak en proportionaliteit van
het concept nogmaals te bekijken.

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.

Hoogachtend,
Autoriteit Persoonsgegevens,

drs. C. E. Mur
Bestuurslid

1 Het gaat hierbij zowel om praktische verschillen, zoals het aflopende percentage thuiswonende vanaf 18 jaar, maar ook om juridische

verschillen zoals het feit dat in beginsel 18-jarigen volledig handelingsbekwaam worden geacht.

2/2