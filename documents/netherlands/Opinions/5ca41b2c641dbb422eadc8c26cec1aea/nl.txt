Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Minister van Binnenlandse Zaken en Koninkrijksrelaties 
Mw. mr. drs. H. G. J. Bruins Slot 
Postbus 20011 
2500 EA  DEN HAAG 
 

 

 

 

 

Ons kenmerk 
  

Uw brief van 
16 december 2021  

Datum 
15 maart 2022 
 
 
 
 

 
  

 
Uw kenmerk 
  
 

 

 

 

 
Onderwerp 
Advies ontwerpbesluit tot wijziging van het Besluit Tijdelijke wet Groningen i.v.m. afstemming uitvoering 
versterking en vergoeding schade  
 
 
 
Geachte mevrouw Bruins Slot,  
 
 
 
Bij brief van 16 december 2021 is de Autoriteit Persoonsgegevens (AP) op grond van het bepaalde in artikel 
 
36, vierde lid, van de Algemene verordening gegevensbescherming (AVG) geraadpleegd over het 
 
conceptbesluit houdende wijziging van het Besluit Tijdelijke wet Groningen in verband met de 
 
afstemming tussen de uitvoering van de versterking en de vergoeding van schade (hierna: concept).  
 
 
 
De AP heeft de volgende opmerkingen bij het concept en adviseert daarmee rekening te houden.  
 
 
Strekking van het concept   
 
 
Een eigenaar kan voor de afhandeling van schade terecht bij bet Instituut Mijnbouwschade Groningen 
(hierna: het IMG) en de Nationaal Coördinator Groningen (hierna: de NCG) regelt de versterking van 
gebouwen. Sommige eigenaren hebben zowel recht op versterking en schadevergoeding.  
 
In het voorstel tot wijziging van de Tijdelijke wet Groningen in verband met de versterking van gebouwen 
in de provincie Groningen is daarom opgenomen dat een eigenaar die dat wenst de vergoeding van de 
schade en versterking van zijn gebouw in samenhang kan laten behandelen.1 Ook is vastgelegd dat het 
IMG en de NCG de plicht hebben tot nauwe samenwerking. Verder is in dat wetsvoorstel bepaald dat 
regels over de onderlinge afstemming tussen het IMG en de NCG per algemene maatregel van bestuur 
worden gesteld. Met het voorliggende concept wordt hier invulling aan gegeven. 
                                                                        
1 Kamerstukken I 2020/2021, 35 603.  

  

 

1 

 

 

Datum 
15 maart 2022 

Ons kenmerk 
  

 
 
Voor zover relevant, bepaalt dit concept dat het IMG en de NCG elkaar op verzoek of uit eigen beweging 
per omgaande de actuele gegevens verstrekken die noodzakelijk zijn om vast te stellen of er sprake is van 
samenloop, de gecoördineerde behandeling bij samenloop of bet meenemen van schadevergoeding bij het 
treffen van versterkingsmaatregelen.2 
 
Advies 
 
Delegatiegrondslag  
Grondslag voor onderhavig besluit is artikel 3, negende lid, van het voorstel voor de Tijdelijke wet 
Groningen.3 Dat bepaalt dat bij algemene maatregel van bestuur regels gesteld worden over de wijze 
waarop de NCG en het IMG de uitvoering van de versterking en de vergoeding van de schade op elkaar 
afstemmen. 
 
In dat wetsvoorstel zoals dat was ingediend bij de Tweede Kamer was het negende lid bedoeld als 
grondslag voor een ministeriële regeling voor administratieve voorschriften in het kader van de 
afstemming.4  
 
De bepaling is bij amendement gewijzigd.5 Doel van het amendement is om de samenwerking steviger 
juridisch te verankeren in het wetsvoorstel om te voorkomen dat bewoners van gebrekkige samenwerking 
de dupe worden. Daarbij is de ministeriële regeling gewijzigd in een algemene maatregel van bestuur die 
dient te worden voorgehangen.  
 
“Dit amendement regelt daarom dat er niet alleen afspraken over samenwerking en afstemming kunnen komen, 
maar dat die er moeten komen. In de nadere regels worden in ieder geval afspraken gemaakt over het principe van 1-
huis-1-zaakbehandelaar en de verplichting tot het delen van informatie bij samenloop.6  
 
De AP wijst erop dat de bepalingen over het verstrekken van persoonsgegevens in artikel 3 van het 
wetsvoorstel zijn opgenomen. De voorgestelde verplichting tot het delen van gegevens bij samenloop 
vormt hierop een uitzondering. Niet is gemotiveerd waarom het nodig is af te wijken van het in de wet zelf 
regelen van de verstrekking van persoonsgegevens.    
 
Daarnaast is de voorgestelde delegatiegrondslag weinig precies omdat deze alleen in algemene zin spreekt 
over de wijze waarop IMG en NCG de uitvoering van de versterking en vergoeding afstemmen, maar 

                                                                        
2 “Samenloop” is in artikel 1 van het concept als volgt omschreven: situatie waarin een gebouw in een programma is opgenomen en de 
eigenaar van dat gebouw een aanvraag om schadevergoeding heeft ingediend waarop nog niet is beslist.  
3 Voorstel tot wijziging van de Tijdelijke wet Groningen in verband met de versterking van gebouwen in de provincie Groningen 
(Kamerstukken I 2020/2021, 35 603, A).  
4 Kamerstukken II 2020/21, 35 603, nr. 3, blz. 41.  
5 Kamerstukken II 2020/21 35 603, nr. 32.  
6 Kamerstukken II 2020/21 35 603, nr. 32. 

 

 

2/4 

 

 

Datum 
15 maart 2022 

Ons kenmerk 
  

 
daarbij niet specifiek het verwerken van persoonsgegevens noemt. Dat is echter wel een hoofdelement van 
de regeling omdat het gaat om een inbreuk op het grondrecht van bescherming van persoonsgegevens.7     
 
De AP adviseert in het licht van het voorgaande en de eis in de AVG van een rechtmatige verwerking van 
persoonsgegevens in het samenhangende voorstel tot wijziging van de Tijdelijke wet Groningen in 
verband met een aantal omissies en onduidelijkheden, waarover de AP tegelijk advies uitbrengt, de 
delegatiegrondslag te preciseren, dan wel de voorgestelde verstrekking bij samenloop in artikel 3 van de 
wet op te nemen, hetzij de keuze dragend te motiveren om het verstrekken van gegevens bij samenloop te 
regelen bij algemene maatregel van bestuur.   
 
Welke gegevens     
Volgens artikel 3, vijfde lid, van de wet verstrekken het IMG en de NCG elkaar de gegevens over de 
afhandeling van schade en de uitvoering van de versterking, voor zover noodzakelijk voor de uitvoering 
van hun taak.8 Het voorgestelde artikel 10h vult dat verder in door eerst in algemene zin aan te geven dat 
IMG en NCG elkaar desgevraagd of uit eigen beweging indien nodig gegevens verstrekken voor (a) het 
vaststellen van samenloop, (b) de gecoördineerde behandeling bij samenloop, of (c) het meenemen van 
schadevergoeding bij het treffen van versterkingsmaatregelen.  
 
Voorts bepalen het tweede en derde lid welke gegevens in ieder geval onderling worden uitgewisseld. In de 
Nota van toelichting op dit artikel is gesteld:  
 
“De benodigde informatie die daarbij relevant is voor de NCG en die het IMG aan de NCG zal verstrekken betreft in 
ieder geval gegevens over in behandeling zijnde aanvragen om schadevergoeding, de uitgebrachte adviezen door 
deskundigen en genomen besluiten over aanvragen om schadevergoeding. De NCG zal het IMG op eenzelfde wijze 
gegevens verstrekken over in ieder geval versterkingsbesluiten, beoordelingen of een gebouw al dan niet aan de 
veiligheidsnorm voldoet, inspectierapporten en besluiten tot niet versterken.” 
 
Gelet op de beginselen van doelbinding en dataminimalisatie uit de AVG9 kan en moet naar het oordeel 
van de AP voor het vervullen van het eerste doel - vaststellen of sprake is van samenloop - in essentie 
worden volstaan met een eenvoudige check (‘hit/no hit’) of een eigenaar die in het versterkingstraject zit 
ook een aanvraag bij het IMG tot schadevergoeding heeft ingediend. Indien dat niet het geval is, mogen er 
verder geen gegevens worden verstrekt.  
 

                                                                        
7 Vgl. ook de aanwijzingen van de regelgeving die stellen dat hoofdelementen in de wet zelf worden neergelegd.  
8 Volgens (het eerder voorgestelde) artikel 3, vijfde lid, van de Tijdelijke wet Groningen verstrekken het Instituut, de minister van 
Binnenlandse Zaken en Koninkrijksrelaties en het college van burgemeester en wethouders van de betrokken gemeenten elkaar 
desgevraagd of uit eigen beweging de gegevens, waaronder persoonsgegevens, over de afhandeling van aanvragen om 
schadevergoeding en beslissingen in het kader van de uitvoering van de versterkingsoperatie die noodzakelijk zijn voor een goede 
uitvoering van deze wettelijke taak.   
9 Artikel 5 AVG.  

 

 

3/4 

 

 

Datum 
15 maart 2022 

Ons kenmerk 
  

 
Bovendien is de vraag of gegevens ook steeds worden gedeeld om vast te stellen of sprake is van 
samenloop in het geval de eigenaar al uitdrukkelijk heeft aangegeven geen coördinatie te wensen. 
Uitgangspunt is volgens de toelichting dat de keuze van de eigenaar centraal staat.10     
 
De AP adviseert in het licht van het voorgaande in de toelichting nader te motiveren welke gegevens in 
ieder geval in welke situatie en voor welk doel worden verstrekt dan wel, de regeling zelf te preciseren.   
 
Openbaarmaking   
 
De AP is voornemens dit advies openbaar te maken op de website www.autoriteitpersoonsgegevens.nl 
zodra de tekst van het concept openbaar is. De AP verneemt graag het moment waarop openbaarmaking 
wordt verwacht, zodra dit bekend is. 
 
Hoogachtend,  
 
 
Aleid Wolfsen  
Voorzitter  

                                                                        
10 Nota van toelichting, paragraaf 1.2. 

 

 

4/4