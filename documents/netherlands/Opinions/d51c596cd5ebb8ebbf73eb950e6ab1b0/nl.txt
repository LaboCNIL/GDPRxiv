Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister van Binnenlandse Zaken en Koninkrijkrelaties
Mevrouw drs. K.H. Ollongren
Postbus 20011
2500 EA Den Haag

Datum

2 juni 2020

Ons kenmerk

Uw brief van

Contactpersoon

Uw kenmerk

z2020-06881

9 april 2020

2020-0000164782

070 8888 500

Onderwerp

Advies over het concept voor wijziging van de Wet BRP

Geachte mevrouw Ollongren,
Bij brief van 9 april 2020 is de Autoriteit Persoonsgegevens (AP) op grond van het bepaalde in artikel 36,
vierde lid, van de Algemene verordening gegevensbescherming (AVG), geraadpleegd over het concept
voor de wet houdende wijziging van de Wet basisregistratie personen in verband met de invoering van een
centrale voorziening ter ondersteuning van de colleges van burgemeester en wethouders bij het onderzoek
of een persoon als ingezetene in de basisregistratie personen op een adres in de gemeente dient te worden
ingeschreven alsmede naar de juistheid van de gegevens betreffende het adres van een ingezetene in de
basisregistratie personen (hierna: het concept).
De AP heeft een opmerking over het concept en adviseert daarmee rekening te houden.

Strekking van het concept
In 2014 is het project Landelijke Aanpak Adreskwaliteit (LAA) gestart, met als doel de adreskwaliteit in de
basisregistratie personen (BRP) te verbeteren en daarmee adresgerelateerde fraude tegen te gaan. De
werkwijze van LAA wordt door het concept in de wet vastgelegd.
De Minister van Binnenlandse Zaken en Koninkrijkrelaties (hierna: de minister) krijgt de taak om colleges
van burgemeesters en wethouders (hierna: de colleges) te ondersteunen bij het verrichten van onderzoek
of een persoon als ingezetene in de BRP op een adres in de gemeente dient te worden ingeschreven en naar
de juistheid van de gegevens betreffende het adres van een ingezetene in de BRP.1
1 Artikel 2.37a, eerste lid, van het concept. In het project LAA is deze taak belegd bij stichting ICTU.

1

Datum

2 juni 2020

Ons kenmerk
z2020-06881

Hiertoe ontvangt de minister gegevens van bepaalde bestuursorganen en derden.2 Ook kan de minister
gebruik maken van gegevens uit de centrale voorziening.3 De minister analyseert de gegevens aan de hand
van profielen of in het kader van een onderzoek naar patronen.4 De minister stelt het betreffende college
op de hoogte van een signaal over vermoedelijke onjuiste registratie van personen op een adres.5 Op basis
van een signaal kan het college besluiten een adresonderzoek in te stellen.

Advies
Verstrekken andere gegevens
Het concept bepaalt dat de bestuursorganen en derden gerede twijfel over de juistheid van de
adresgegevens van een persoon in een gemeente of het achterwege blijven van de verstrekking van een
adres, kunnen mededelen aan de minister.6 Daarnaast kunnen de bestuursorganen en derden op grond
van het concept ook andere gegevens verstrekken aan de minister voor zover zij die noodzakelijke achten
voor een goede uitoefening van de eerdergenoemde taak van de minister. Het concept bepaalt niet nader
welke ‘andere gegevens’ dit betreffen. De minister vernietigt de gegevens die hij niet noodzakelijk acht
voor de uitoefening van zijn taak.7
Doordat de ‘andere gegevens’ niet zijn geconcretiseerd en de noodzaak van het verstrekken van deze
gegevens wordt gekoppeld aan de subjectiviteit van de bestuursorganen en derden, kunnen er
ongebreidelde en niet noodzakelijke gegevensverstrekkingen plaatsvinden. Het concept is hiermee niet in
overeenstemming met de AVG. De AVG vereist namelijk dat persoonsgegevens ter zake dienend en
beperkt moeten zijn tot wat noodzakelijk is voor de doeleinden waarvoor zij worden verwerkt (‘minimale
gegevensverwerking’).8 Dat de minister de gegevens vernietigt die hij niet noodzakelijk acht voor de
uitoefening van zijn taak, doet hieraan niets af. Onrechtmatige verwerkingen als het verstrekken en
kennisnemen van de persoonsgegevens hebben dan immers al plaatsgevonden.
De AP adviseert om het concept op dit punt in overeenstemming te brengen met het vereiste van
minimale gegevensverwerking als bedoeld in de AVG, bijvoorbeeld door de persoonsgegevens die kunnen
worden verstrekt in het concept te concretiseren en de noodzaak van deze gegevensverstrekkingen te
onderbouwen in de toelichting.

2 Artikel 2.37b en 2.37c, eerste lid, onder b, van het concept.

De betreffende bestuursorganen en derden worden bij ministeriële

regeling aangewezen.
3 Artikel 2.37c, eerste lid, onder a, van het concept.
4 Artikel 2.37c, tweede lid, van het concept.
5 Artikel 2.37d, van het concept.
6 Artikel 2.37b, eerste en derde lid.
7 Artikel 2.37, tweede en derde lid, van het concept.
8 Artikel 5, eerste lid, onder c, van de AVG.

2/3

Datum

2 juni 2020

Ons kenmerk
z2020-06881

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.
Hoogachtend,
Autoriteit Persoonsgegevens,

drs. C. E. Mur
Bestuurslid

3/3