 

 
De Minister voor Rechtsbescherming 
De heer F.M. Weerwind 
Postbus 20301 
2500 EH  DEN HAAG 

 

 

Datum 
5 april 2022 
 
 

Ons kenmerk 
z2021-16977 
 
 
 
 

 
Onderwerp 
Advies over Wijziging Wet RO e.a. 
 

 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 

 

 

Uw brief van 
9 november 2021 
 
Uw kenmerk 
3633428 
 

 

Geachte heer Weerwind, 
 
Bij brief van 9 november 2021 is de Autoriteit Persoonsgegevens (AP) op grond van het bepaalde in artikel 
36, vierde lid, van de Algemene verordening gegevensbescherming (AVG), geraadpleegd over het concept 
voor Wijziging van de Wet op de rechterlijke organisatie (Wet RO), de Wet rechtspositie rechterlijke 
ambtenaren (Wrra), de Wet op de Raad van State en enige andere wetten in verband met enkele 
wijzigingen in het belang van integere, onafhankelijke en onpartijdige rechtspraak, alsmede de regeling 
van enige andere onderwerpen (hierna: het concept). U heeft aangegeven dat het advies kan worden 
beperkt tot artikel 44c Wrra. 
 
De AP heeft een opmerking over het concept en adviseert daarmee rekening te houden.  
 
Strekking van het concept  
 
Het voorgestelde artikel 44c Wrra creëert de mogelijkheid om rechters1 aan te wijzen die werkzaamheden 
verrichten waaraan in het bijzonder het risico van financiële belangenverstrengeling of het risico van 
oneigenlijk gebruik van koersgevoelige informatie is verbonden. Zulke aangewezen rechters moeten 
financiële belangen, die de ambtsvervulling kunnen raken, melden aan de “functionele autoriteit”2. Een en 
ander sluit aan bij de bestaande, vergelijkbare, regeling voor ambtenaren3, zoals opgenomen in de 
Ambtenarenwet 2017.4 

                                                                        
1 Rechterlijke ambtenaren, bedoeld in artikel 1, onderdeel b, van de Wet RO  (artikel 1, eerste lid, onderdeel a, Wrra).  
2 Gedefinieerd in artikel 1, tweede lid, Wrra. 
3 Niet zijnde rechterlijke ambtenaren. 
4 Artikel 5, eerste lid, onderdeel d, en artikel 8, eerste lid, onderdelen c en d, en tweede lid, onderdeel b, Ambtenarenwet 2017. 

  

 

1 

 

 

Datum 
5 april 2022 

Ons kenmerk 
z2021-16977 

 
 
Hiermee wordt beoogd het risico van financiële belangenverstrengeling bij en het risico van oneigenlijk 
gebruik van koersgevoelige informatie door rechters tegen te gaan. Rechters kunnen in het kader van hun 
werkzaamheden de beschikking krijgen over informatie die mogelijk (ook) financieel gevoelig is. Deze 
informatie mag vanzelfsprekend alleen worden gebruikt voor de doeleinden waartoe rechters over de 
informatie beschikken. Ook rechters mogen effecten bezitten of andere financiële belangen hebben, en 
daarin transacties verrichten. Om de onafhankelijkheid, onpartijdigheid en de integriteit van de 
rechterlijke organisatie te waarborgen, moet wel worden voorkomen dat rechters informatie waarover zij 
ambtshalve beschikken oneigenlijk gebruiken bij het bezitten, verwerven of afstoten van financiële 
belangen. Ook moet worden voorkomen dat zij hun financiële belangen een rol laten spelen bij de 
ambtsvervulling. 
 
Advies  
 
De voorgestelde meldplicht financiële belangen geldt voor rechterlijke ambtenaren in de zin van artikel 1, 
onderdeel b, van de Wet RO. Dit zijn niet alle rechters in Nederland: rechters bij de zogenaamde 
administratieve gerechten (Afdeling bestuursrechtspraak van de Raad van State (ABRvS), de Centrale 
Raad van Beroep (CRvB), het College van Beroep voor het bedrijfsleven (CBb)) ontbreken in de 
opsomming van artikel 1, onderdeel b, van de Wet RO. Voor CRvB en CBb bestaan echter 
schakelbepalingen naar de Wrra5, waardoor de meldplicht in artikel 44c Wrra ook voor hen zal gaan 
gelden.  
 
Dit geldt echter niet voor de ABRvS. De memorie van toelichting bevat noch een verklaring noch een 
rechtvaardiging voor deze uitzonderingspositie van de ABRvS. Gezien de achtergrond van de meldplicht is 
het op voorhand niet aannemelijk dat de rechters bij de ABRvS hiervan zouden moeten worden 
uitgezonderd. 
 
De AP adviseert in de memorie van toelichting aan te geven of er toch een objectieve rechtvaardiging 
bestaat voor de uitzonderingspositie van de ABRvS.6 Zo niet, dan adviseert de AP de meldplicht financiële 
belangen ook te introduceren voor de rechters bij de ABRvS. Het beginsel van gelijke behandeling vereist 
dan bovendien dat die introductie voor eenieder op hetzelfde moment geschiedt. 
 
 
 
 
 
 
 
 

                                                                        
5 artikel 4 Beroepswet resp. artikel 5 Wet bestuursrecht bedrijfsorganisatie. 
6 En daarbij eventueel ook aan te geven waarom deze uitzondering dan niet geldt voor de bestuursrechters die de appelzaken van de 
ABRvS in eerste aanleg behandelen (en die wel onder dit wetsvoorstel vallen). 

 

 

2/3 

 

 

Datum 
5 april 2022 

Ons kenmerk 
z2021-16977 

 
Openbaarmaking van het advies  
 
De AP is voornemens dit advies openbaar te maken op de website www.autoriteitpersoonsgegevens.nl 
zodra de tekst van het (gewijzigde) concept openbaar is. De AP verneemt graag het moment waarop 
openbaarmaking wordt verwacht, zodra dit bekend is.  
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 

 

 

3/3 

