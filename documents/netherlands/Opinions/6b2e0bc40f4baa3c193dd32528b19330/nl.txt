Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister van Infrastructuur en Waterstaat
Mevrouw drs. C. van Nieuwenhuizen
Postbus 20901
2500 EX Den Haag

Datum

21 augustus 2019

Ons kenmerk

Uw brief van

Contactpersoon

Uw kenmerk

z2019-14663

juni 2019

IENW/BSK-2019/132869

070 8888 500

Onderwerp

Advies over het concept voor de Wet Vrachtwagenheffing

Geachte mevrouw Van Nieuwenhuizen,
Bij brief van juni 2019, ontvangen op 28 juni 2019, is de Autoriteit Persoonsgegevens (AP) op grond van
het bepaalde in artikel 36, vierde lid, van de Algemene verordening gegevensbescherming (AVG),
geraadpleegd over het concept voor de Wet Vrachtwagenheffing (hierna: het concept).
De AP heeft een aantal opmerkingen over het concept en adviseert daarmee rekening te houden.

Strekking van het concept
Het concept biedt de grondslag voor een kilometerheffing voor vrachtwagens met een massa van meer dan
3.500 kg, alsook voor de controle en handhaving van die vrachtwagenheffing. Een houder van een
vrachtwagen die met zijn vrachtwagen gebruik wil maken van het Nederlandse wegennet, moet hiervoor
boordapparatuur in de vrachtwagen installeren. De boordapparatuur moet altijd aan staan als de
vrachtwagen zich op de weg bevindt, ook op wegen waarvoor de kilometerheffing niet geldt. De
boordapparatuur registreert de positie en de verplaatsing van de vrachtwagen. De boordapparatuur
verstuurt de informatie aan de dienstaanbieder, die de verschuldigde heffing berekent op basis van het
aantal geregistreerde kilometers. De Minister van Infrastructuur en Waterstaat (IenW) is de tolheffer.
De doelstellingen van de vrachtwagenheffing zijn:
1. Binnen- en buitenlands vrachtverkeer laten betalen voor het gebruik van de weg, door d e
omzetting van een vaste belasting (motorrijtuigenbelasting en Eurovignet) naar een variabele

1

Datum

21 augustus 2019

Ons kenmerk
z2019-14663

heffing waarbij betaald wordt per gereden kilometer op aangewezen wegvakken. Zo gaat het
vrachtverkeer meer dan nu betalen voor gebruik van de weg.
2. Innoveren en verduurzamen van de Nederlandse vervoerssector. De inkomsten van de
vrachtwagenheffing worden teruggesluisd naar de vervoerssector door, naast verlaging van de
motorrijtuigenbelasting op vrachtauto’s, gelden aan te wenden voor innovatie en verduurzaming.

Advies
Noodzaak – proportionaliteit
Door het concept ontstaat er een volgsysteem dat systematisch de verplaatsingen van (een groot aantal)
vrachtwagenchauffeurs over alle Nederlandse wegen registreert. Deze locatie- en verplaatsingsgegevens,
dan wel de geaggregeerde gegevens,1 worden verwerkt door de (veelal private, commerciële)
dienstaanbieder.2 Dit kan een ingrijpende inbreuk op het recht op bescherming van de persoonlijke
levenssfeer van de betrokken vrachtwagenchauffeurs, zoals gewaarborgd in Verdragen en de Grondwet,
opleveren. Deze inbreuk kan slechts gerechtvaardigd zijn als de gegevensverwerking noodzakelijk is,
waarbij moet worden voldaan aan de vereisten van proportionaliteit3 en subsidiariteit 4.
In de memorie van toelichting is aangegeven dat de voorgestelde gegevensverwerkingen aan het
proportionaliteitsvereiste voldoet, omdat de verwerkingsdoeleinden in het concept zijn bepaald. Ook is
het aantal persoonsgegevens dat voor die doelen moeten worden verwerkt zo klein mogelijk gehouden en
gelden er beperkte bewaartermijnen, aldus de toelichting.5
Hiermee wordt wellicht voldaan aan een aantal beginselen van de AVG, 6 maar het betreft geen
onderbouwing van de vereiste proportionaliteit van de voorgestelde gegevensverwerkingen. Er moet een
belangenafweging plaatsvinden tussen de verwerkingsdoeleinden en de inbreuk van de verwerkingen op
de persoonlijke levenssfeer van de betrokken vrachtwagenchauffeurs.
De AP adviseert om de proportionaliteit van de voorgestelde gegevensverwerkingen nader te
onderbouwen in de memorie van toelichting.
Dataminimalisatie en privacy by design
Het concept laat de keuze of de heffing wordt berekend in de boordapparatuur (een zogenoemde dikke
OBU) of in de backoffice van de dienstaanbieder (een zogenoemde dunne OBU) over aan de
1 Welke gegevens

er precies worden verstuurd naar de dienstaanbieder is afhankelijk van het gebruik van een zogenoemde dikke of
dunne OBU. Zie hierover de volgende paragraaf.
2 Er wordt ook een nationale dienstaanbieder gecontracteerd: de hoofddienstaanbieder.
3 De inbreuk op de belangen van de bij de verwerking van persoonsgegevens betrokkene mag niet onevenredig zijn in verhouding to t
het met de verwerking te dienen doel.
4 Het met de verwerking te dienen doel kan in redelijkheid niet op een andere, voor de betrokkene minder nadelige, wijze worden
verwerkelijkt.
5
P. 61.
6 Artikel 5, eerste lid, onder b, van de AVG bepaalt dat persoonsgegevens voor welbepaalde, uitdrukkelijk omschreven en
gerechtvaardigde doeleinden moeten worden verzameld. Artikel 5, eerste lid, onder c, van de AVG bepaalt dat persoonsgegevens
moeten worden beperkt tot wat noodzakelijk is voor de doeleinden waarvoor zij worden verwerkt. Op grond van artikel 5, eerste lid,
onder f j˚ artikel 32 van de AVG moeten er passende beveiligingsmaatregelen worden getroffen.

2/4

Datum

21 augustus 2019

Ons kenmerk
z2019-14663

dienstaanbieder.7 In het eerste geval worden er geen locatie- en verplaatsingsgegevens verstuurd naar de
dienstaanbieder en in het tweede geval wel.
Artikel 5, eerste lid, onder c, van de AVG bepaalt dat persoonsgegevens moeten worden beperkt tot wat
noodzakelijk is voor de doeleinden waarvoor zij worden verwerkt (‘dataminimalisatie’). Bovendien moet
de verwerkingsverantwoordelijke op grond van artikel 25, eerste lid, van de AVG passende technische en
organisatorische maatregelen treffen om de gegevensbeschermingsbeginselen, zoals dataminimalisatie,
op een doeltreffende manier uit te voeren en de nodige waarborgen in de verwerking in te bouwen ter
naleving van de voorschriften van de AVG en ter bescherming van de rechten van de betrokkenen (‘privacy
by design’). In het licht van deze beginselen verdient de dikke OBU duidelijk de voorkeur
De AP adviseert daarom het gebruik van de dikke OBU in het concept te verplichten.8
Verwerkingsverantwoordelijke dienstaanbieder
Het concept noemt drie doelen van gegevensverwerking door de dienstaanbieder.9 Ook noemt het concept
voor welke gegevensverwerkingen de dienstaanbieder de verwerkingsverantwoordelijke is. Daarbij is de
dienstaanbieder als verwerkingsverantwoordelijke aangemerkt voor de eerste twee doelen, maar niet voor
het derde doel.10 Het derde doel betreft de gegevensverwerking door de dienstaanbieder ten behoeve van
het doorgeven van de opschorting van de uitvoering van de dienstverleningsovereenkomst.
De AP adviseert om in het concept te expliciteren dat de dienstaanbieder ook
verwerkingsverantwoordelijk is voor het derde genoemde doel van de gegevensverwerking door de
dienstaanbieder.
Bewaartermijn geregistreerde verplaatsingsgegevens
Het concept bepaalt dat de geregistreerde verplaatsingsgegevens niet langer worden bewaard dan een jaar
ten behoeve van de verificatie van het databestand door de Minister van IenW.11 Deze termijn wordt in de
memorie van toelichting niet onderbouwd.
Persoonsgegevens mogen niet langer worden bewaard dan voor de doeleinden waarvoor de
persoonsgegevens worden verwerkt noodzakelijk is.12
De AP adviseert om in de memorie van toelichting te onderbouwen waarom het noodzakelijk is dat de
geregistreerde verplaatstingsgegevens een jaar worden bewaard.
7 Memorie van toelichting, voetboot 55, p. 58.
8 De (voorganger

van de) AP heeft eerder de dikke OBU als meest aanvaardbare variant en als kern van de bescherming beoordeeld. Zie
onder meer het advies van 30 september 2008 over het wetsvoorstel kilometerprijs, z2008-01050, p. 2 en het advies van 11 december
2001 over het wetsvoorstel kilometerheffing, z2001 -1651, p. 2.
9
Artikel 9, tweede lid.
10 Het derde doel betreft de gegevensverwerking door de dienstverlener ten behoeve van het doorgeven van de opschorting van de
uitvoering van de dienstverleningsovereenkomst (artikel 9, tweede lid, onder c, van het concept).
11 Artikel 9, derde lid.
12 Artikel 5, eerste lid, onder e, van de AVG.

3/4

Datum

21 augustus 2019

Ons kenmerk
z2019-14663

Evaluatie
Het concept bevat een evaluatiebepaling, waardoor de Minister van IenW telkens na vier jaar een verslag
over de doeltreffendheid en de effecten van de wet in de praktijk aan de Staten-Generaal moet zenden.13
Als gezegd leveren de voorgestelde gegevensverwerkingen een ingrijpende inbreuk op de persoonlijke
levenssfeer van de betrokken vrachtwagenchauffeurs op. De AP adviseert daarom om expliciet in de
evaluatie ook de privacyaspecten van het concept te betrekken en dit uitdrukkelijk als verplichting op te
nemen in het concept.

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.

Hoogachtend,
Autoriteit Persoonsgegevens,
Overeenkomstig het door de Autoriteit Persoonsgegevens genomen besluit,

ir. M.J. Verdier
Vicevoorzitter

13 Artikel 30.

4/4