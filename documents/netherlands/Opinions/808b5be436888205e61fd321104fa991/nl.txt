 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Minister van Sociale Zaken en Werkgelegenheid 
Postbus 90801 
2509 LV  DEN HAAG 

 

 

 

 

Datum 
15 maart 2022 
 
 

 
Onderwerp 
Advies over wijziging TTKO 
 

Ons kenmerk 
z2022-1138 
 
 
 
 

Uw brief van 
21 februari 2022 
 
Uw kenmerk 
2022-53402 
 

 

 

Geachte mevrouw Van Gennip, 
 
 
Bij brief van 21 februari 2022 is de Autoriteit Persoonsgegevens (AP) op grond van het bepaalde in artikel 
36, vierde lid, van de Algemene verordening gegevensbescherming (AVG), geraadpleegd over het 
ontwerpbesluit tot wijziging van de Tijdelijke tegemoetkomingsregeling KO (TTKO) in verband met de 
derde sluitingsperiode en een additionele tegemoetkoming voor de eerste en tweede sluitingsperiode 
(hierna: het concept). 
 
De AP heeft een aantal opmerkingen over het concept en adviseert daarmee rekening te houden.  
 
 
Strekking van het concept  
 
Nadat de kinderopvang tijdens de corona-epidemie tweemaal eerder gesloten is geweest is de 
buitenschoolse opvang (bso) een derde maal gesloten van 21 december 2021 tot en met 9 januari 2022. Het 
kabinet heeft besloten ouders, die gedurende deze periode de bso hebben doorbetaald, tegemoet te komen. 
Daarnaast hebben de toenmalige staatssecretarissen van SZW en Financiën -Toeslagen en Douane 
besloten om ouders die gedurende de eerste en tweede sluitingsperiode te weinig tegemoetkoming 
hebben ontvangen additioneel tegemoet te komen. Om deze tegemoetkomingen mogelijk te maken wordt 
de Tijdelijke tegemoetkomingsregeling (TTKO)1 aangepast. 
 
Alleen de wijzigingen van artikel 6 en 7 TTKO hebben betrekking op verwerking van persoonsgegevens. 
                                                                        
1 Dit is een zogenaamde zelfstandige amvb op grond van artikel 89, eerste lid, Grondwet. 

  

 

1 

 

 

Datum 
15 maart 2022 

Ons kenmerk 
z2022-1138 

 
 
In artikel 6 TTKO wordt een extra taak aan de Sociale Verzekeringsbank (SVB) toebedeeld: het informeren 
van ouders over het recht op en de hoogte van de tegemoetkoming. Om deze taak te kunnen vervullen 
heeft SVB extra gegevens nodig van de Belastingdienst.2 Dit is geregeld in het aangepaste artikel 7 TTKO. 
SVB plaatst deze gegevens3 op mijnsvb.nl, opdat ouders kunnen narekenen of de toegekende 
tegemoetkoming correct is. SVB gebruikt deze gegevens daarnaast om ouders te informeren die - 
bijvoorbeeld telefonisch – contact hierover opnemen. 
 
 
Advies  
 
De gegevensverstrekking van Belastingdienst aan SVB 
De Belastingdienst verstrekt de aan de berekening van de tegemoetkoming ten grondslag liggende 
gegevens aan SVB, opdat SVB de ouders – onder andere via mijnsvb.nl – nader kan informeren over het 
recht op en de hoogte van de tegemoetkoming.  
 
Artikel 5, eerste lid, onder c, AVG bepaalt – onder andere – dat verwerking van gegevens beperkt moet 
blijven tot wat noodzakelijk is voor de doeleinden waarvoor zij worden verwerkt („minimale 
gegevensverwerking”). In dit geval kan de ouder – eventueel op aanwijzing van SVB - de bedoelde 
gegevens ook inzien via mijnbelastingdienst.nl. Dan zou de bedoelde gegevensverstrekking achterwege 
kunnen blijven. 
 
De AP adviseert – in het licht van het bovenstaande - in de nota van toelichting de noodzaak van de 
gegevensverstrekking van Belastingdienst aan SVB beter te onderbouwen. 
 
Zelfstandige amvb 
Het concept is een zogenaamde zelfstandige algemene maatregel van bestuur (amvb) op grond van artikel 
89, eerste lid, Grondwet. 
 
Voor het vaststellen van algemeen verbindende voorschriften mag een zelfstandige amvb niet worden 
gebruikt, behoudens in uitzonderlijke situaties bij wijze van tijdelijke voorziening.4 
 
De nota van toelichting bij de TTKO zegt hierover het volgende: 
 
“De Wet kinderopvang, het Besluit kinderopvangtoeslag noch de Kaderwet SZW-subsidies kunnen in een passende 
wettelijke grondslag voorzien voor de voorziene tegemoetkoming. Nu er geen passend bestaand wettelijk kader is, maar de 
maatregel wel spoedig nodig is om de ouders tegemoet te komen in hun kosten en de kinderopvangorganisaties daarmee te 
steunen vanwege de gedwongen sluiting als een van de maatregelen van overheidswege vanwege het coronavirus, wordt 
deze tijdelijke voorziening vastgelegd in een zelfstandige amvb, gebaseerd op artikel 89, eerste lid, van de Grondwet. 

                                                                        
2 Dit zijn de gegevens die ten grondslag liggen aan de berekening van de tegemoetkoming, alsmede bsn en zo nodig IBAN. 
3 Voor zover relevant. 
4 Aanwijzingen voor de regelgeving 2.22. 

 

 

2/3 

 

 

Datum 
15 maart 2022 

Ons kenmerk 
z2022-1138 

 
 
Het gaat om een uitzonderlijke situatie waarin niet gewacht kan worden op het tot stand brengen van een wet en het 
besluit heeft een tijdelijk karakter […] De tijdelijkheid van het besluit blijkt uit de korte periode waarop de aanspraak 
betrekking heeft en komt tot uitdrukking in de vervaldatum.” 5 
 
De TTKO is in werking getreden op 1 juni 2020. Met dit concept schuift de vervaldatum op van 
oorspronkelijk 1 juni 2022 naar voorjaar/zomer 2024.6 Het is de vraag of een looptijd van vier jaar kan 
worden gezien als een “korte periode” en of dus nog steeds sprake kan zijn van een “tijdelijke voorziening”. 
Ook is, gezien het feit dat de kinderopvang meerdere keren achtereen werd gesloten, inmiddels wellicht 
geen sprake meer van een “uitzonderlijke situatie”. Immers niet kan worden uitgesloten dat nog meer 
sluitingen zullen volgen danwel dat in de toekomst wederom correcties moeten worden aangebracht op 
reeds verstrekte tegemoetkomingen. 
 
De AP adviseert de resterende looptijd van de amvb te verkorten tot het strikt noodzakelijke, deze in de 
toelichting te onderbouwen en bij een eventuele volgende wijziging van de amvb alsnog in een wettelijke 
grondslag te voorzien. 
 
 
Openbaarmaking van het advies  
 
De AP is voornemens dit advies openbaar te maken op de website www.autoriteitpersoonsgegevens.nl 
zodra de tekst van het (gewijzigde) concept openbaar is. De AP verneemt graag het moment waarop 
openbaarmaking wordt verwacht, zodra dit bekend is.  
 
 
Hoogachtend,  
Autoriteit Persoonsgegevens,  
 
 
Aleid Wolfsen  
voorzitter 

                                                                        
5 Staatsblad 2020, 134, p. 8. 
6 “2 jaar na verwachte inwerkingtredingsdatum” (artikel I, D van het concept). 

 

 

3/3 

