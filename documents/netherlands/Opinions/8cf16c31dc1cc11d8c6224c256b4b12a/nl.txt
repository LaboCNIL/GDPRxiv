Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Minister van Justitie en Veiligheid 
Mw.  D. Yeşilgöz-Zegerius 
Postbus 20301 
2500 EH Den Haag 

 

 

 

 

Datum 
5 april 2022 
 
 

Ons kenmerk 
z2021-17477  
 
 
 

Uw brief van 
29 november 2021 
 
Uw kenmerk 
 3641293 
 
 

 

 

 

 
Onderwerp 
Advies ontwerpbesluit screening ambtenaren van politie en politie-externen 
 
 
 
Geachte mevrouw Yeşilgöz-Zegerius,  
 
 
 
Bij brief van 29 november 2021 is de Autoriteit Persoonsgegevens (AP) op grond van het bepaalde in 
 
artikel 36, vierde lid, van de Algemene verordening gegevensbescherming (AVG), artikel 35b, eerste lid, 
 
onderdeel b, van de Wet politiegegevens (WPG) en artikel 27, tweede lid, van de Wet justitiële en 
 
strafvorderlijke gegevens (WJSG), geraadpleegd over het conceptbesluit screening ambtenaren van politie 
 
en politie-externen (concept).  
 
De AP heeft de volgende opmerkingen bij het concept en adviseert daarmee rekening te houden.  
 
 
Strekking van het concept   
 
 
De wet screening ambtenaren van politie en politie-externen (hierna: de wet) regelt de aanscherping en 
verruiming van het betrouwbaarheidsonderzoek.1 Deze wet schrijft voor dat ten aanzien van de volgende 
onderwerpen bij algemene maatregel van bestuur (AMvB) nadere regels worden gesteld. 
 
Het betreft allereerst nadere regels ter bepaling van het juiste screeningsniveau voor de 
verschillende categorieën ambtenaren van politie en externen die krachtens overeenkomst 
werkzaamheden verrichten voor de politie. Op grond van de wet zijn die screeningsniveaus: alleen 
een Verklaring Omtrent het Gedrag (VOG), een betrouwbaarheidsonderzoek of een 

                                                                        
1 Wet van 14 oktober 2020 tot wijziging van de Politiewet 2012 en de Wet op de medische keuringen in verband met het screenen van 
personen die ambtenaar van politie willen worden of zijn en personen die krachtens overeenkomst werkzaamheden voor de politie, de 
rijksrecherche of de Politieacademie gaan verrichten of verrichten (screening ambtenaren van politie en politie-externen), Stb. 202, 
412.  

  

 

1 

 

 

Datum 
5 april 2022 

Ons kenmerk 
z2021-17477 

 
betrouwbaarheidsonderzoek met omgevingsonderzoek. Het besluit bepaalt het screeningsniveau 
aan de hand van de gevoeligheid van de werkzaamheden die worden verricht. 
 
Daarnaast wijst het besluit de misdrijven aan die beschouwd worden als een zwaarwegend beletsel, wijst 
het een beperkt aantal gegevens aan die naast de wettelijke voorgeschreven gegevens dienen te worden 
geraadpleegd bij het betrouwbaarheidsonderzoek en bepaalt het wanneer opnieuw een screening moet 
worden verricht.  
 
Advies 
 
Zwaarwegende beletselen    
In het kader van het betrouwbaarheidsonderzoek worden persoonsgegevens verwerkt, waaronder 
politiegegevens, justitiële gegevens en bijzondere persoonsgegevens.2 De AVG eist dat een verwerking van 
persoonsgegevens plaats heeft voor een gerechtvaardigd doel.3 Ook is vereist dat het lidstatelijk recht 
beantwoordt aan een doelstelling van algemeen belang en evenredig is met het nagestreefde 
gerechtvaardigde doel.4 Een en ander veronderstelt dat is voldaan aan de eisen van proportionaliteit en 
subsidiariteit. In dat verband heeft de AP de volgende kanttekeningen bij de invulling van het criterium 
zwaarwegende beletselen.     
 
Het besluit wijst de misdrijven aan die beschouwd worden als een zwaarwegend beletsel. Volgens de wet 
is het verrichten van werkzaamheden als ambtenaar van politie slechts mogelijk, indien hiertegen op 
grond van een onderzoek naar de betrouwbaarheid van de betrokkene geen bezwaar bestaat. Van een 
bezwaar is volgens de wet “in ieder geval sprake indien de betrokkene onherroepelijk is veroordeeld ter 
zake een bij algemene maatregel van bestuur aangewezen misdrijf, tenzij naar het oordeel van het bevoegd 
gezag, gelet op de omstandigheden van het geval, ondanks een dergelijke onherroepelijke veroordeling, 
geen sprake is van onvoldoende waarborgen dat de betrokkene betrouwbaar kan worden geacht”.5  
 
Hiermee is - volgens de memorie van toelichting bij het toenmalige wetsvoorstel - beoogd een afweging door 
het bevoegd gezag van de belangen van betrokkene6 en het belang van het voorkomen van 
integriteitsschending, in aansluiting op de systematiek van de VOG en de verklaring van geen bezwaar 

                                                                        
2 Het concept voorziet erin om ten behoeve van het betrouwbaarheidsonderzoek de volgende gegevens te raadplegen: justitiële 
gegevens als bedoeld in artikel 1, onder a, van de Wet justitiële gegevens en strafvorderlijke gegevens, politiegegevens als bedoeld in 
artikelen 8, 9, 10 en 13 van de Wet politiegegevens, gegevens over gezondheid die betrekking hebben op signalen wijzend op verslaving 
of een andersoortige afhankelijkheid; gegevens uit open bronnen, betreffende overige persoonlijke gedragingen en omstandigheden. 
Voor werkzaamheden die een verhoogd risico kunnen vormen voor de integriteit van de politie, vindt tevens een omgevingsonderzoek 
plaats. Dit is een onderzoek naar personen uit de directe omgeving van de betrokkene, in elk geval de partner, ouders en kinderen. 
Daarvoor worden dezelfde soorten gegevens met betrekking tot die personen betrokken, met uitzondering van gezondheidsgegevens.    
3 Artikel 5, eerste lid, onderdeel b, AVG. 
4 Deze eis geldt volgens artikel 6, derde lid, AVG voor de verwerkingsgrondslagen van het uitvoeren van een wettelijke verplichting 
(artikel 6, eerste lid, onderdeel c, AVG) en de vervulling van een taak van algemeen belang (artikel 6, eerste lid, onderdeel e, AVG).  
5 Artikel 48q, zesde lid.  
6 Met name het belang op bescherming van persoonsgegevens en het belang om een nieuwe start te kunnen maken.    

 

 

2/7 

 

 

Datum 
5 april 2022 

Ons kenmerk 
z2021-17477 

 
(VGB). Daarin is geen sprake van omstandigheden die zonder uitzondering tot weigering van de VOG 
respectievelijk de VGB leiden.7  
 
De bijzondere omstandigheden kunnen volgens de toelichting bij het toenmalige wetsvoorstel zijn gelegen 
in het gepleegde feit en/of in de persoon van de betrokkene. Denkbaar is dat de leeftijd van de betrokkene 
op de pleegdatum, de zwaarte van de opgelegde straf en/of maatregel waarop het justitiële gegeven 
betrekking heeft en/of het aantal binnen de beoordelingsperiode vastgelegde justitiële gegevens worden 
meegewogen bij de vraag of in een individueel geval sprake is van dergelijke bijzondere omstandigheden.  
 
De AP mist in algemene zin in de nota van toelichting bij het voorliggende besluit dat het gaat om een 
belangenafweging conform het systeem van de VOG, met vermelding van mogelijk relevante 
omstandigheden. Dit omdat de nota van toelichting incompleet en de regeling niet goed te begrijpen is 
zonder dit wezenlijke aspect. De AP adviseert daarom in de nota van toelichting bij het voorliggende 
concept te verduidelijken dat sprake is van een belangenafweging, conform de systematiek van de VOG.  
 
Meer in het bijzonder heeft de AP de volgende opmerkingen bij de in het besluit aangewezen misdrijven 
die een zwaarwegende beletsel opleveren:    
 
Terugkijktermijn  
In het concept wordt als misdrijf aangewezen het binnen acht jaar voorafgaande aan het onderzoek 
onherroepelijk zijn veroordeeld voor het plegen van een misdrijf waarbij een voorwaardelijke of 
onvoorwaardelijke vrijheidsstraf of taakstraf is opgelegd.   
 
Deze termijn is reeds aangekondigd in de toelichting bij het voorstel voor de wet, maar destijds niet 
gemotiveerd.8 In de toelichting bij het voorliggende besluit is enkel gesteld dat de terugkijktermijn aansluit 
bij de terugkijktermijnen bij andere screeningsinstrumenten, zoals het veiligheidsonderzoek als bedoeld in 
de Wet veiligheidsonderzoeken (Wvo). In de Wvo zelf is echter geen termijn opgenomen. Wel worden in 
een beleidsregel drie verschillende termijnen gehanteerd, afhankelijk van de zwaarte van het 
veiligheidsonderzoek dat afhangt van de functie: een termijn van 10, 8 of 5 jaar. Bovendien is het doel van 
het veiligheidsonderzoek in de Wvo specifiek de bescherming van de nationale veiligheid, hetgeen niet 
zonder meer geldt voor het betrouwbaarheidsonderzoek van politiefunctionarissen.9  
 
Gelet op het voorgaande adviseert de AP de in het besluit verankerde terugkijktermijn voor wat betreft 
justitiële gegevens van 8 jaar nader te motiveren.   

                                                                        
7 Kamerstukken II 2018/19, 35 170, nr. 3, blz. 12. Deze aansluiting bij het systematiek van een belangenafweging in de VOG en VGB is in 
het toenmalige wetsvoorstel ingevoegd naar aanleiding van het advies van de Afdeling advisering van de Raad van State. In het 
wetsvoorstel dat was voorgelegd aan de Raad van State was er geen afwegingsruimte voor het bevoegd gezag en leidde bepaalde 
veroordelingen zonder meer tot afwijzing.   
8 Kamerstukken II 2018/19, 35 170, nr. 3, blz. 13. 
9 In de toelichting bij het wetsvoorstel is gesteld: “De noodzaak voor het kunnen uitvoeren van een omgevingsonderzoek (…), bij 
ambtenaren van politie die werkzaamheden uitvoeren die een verhoogd risico vormen voor de integriteit van de organisatie, maar die 
geen risico vormen voor de nationale veiligheid, heeft ertoe geleid dat in dit wetsvoorstel het omgevingsonderzoek als onderdeel van 
het betrouwbaarheidsonderzoek wordt geïntroduceerd. (CURS, AP) (Kamerstukken II 2018/19, 35 170, nr. 3, blz. 20).  

 

 

3/7 

 

 

Datum 
5 april 2022 

Ons kenmerk 
z2021-17477 

 
 
Onherroepelijke veroordeling tot (on)voorwaardelijke gevangenisstraf of taakstraf  
Van politieambtenaren, die belast zijn met de handhaving van de rechtsorde, wordt verwacht dat zij niet 
zelf de rechtsregels overtreden of hebben overtreden. Niet betrouwbare politieambtenaren vormen een 
risico voor de uitvoering van politietaken en het vertrouwen dat in de politie wordt gesteld. Om die reden 
is er in het besluit voor gekozen om elke veroordeling voor een misdrijf waarbij door de rechter 
onherroepelijk een (on)voorwaardelijke vrijheidsstraf of taakstraf is opgelegd aan te merken als een 
zwaarwegend beletsel.10  
 
Opvallend is dat ook een veroordeling tot een geheel voorwaardelijke gevangenisstraf of taakstraf geldt als 
zwaarwegend beletsel, juist in de situatie dat gedurende een termijn van acht jaar geen tenuitvoerlegging 
van de voorwaardelijke sanctie is gevolgd. Dat laatste duidt er immers juist op dat ten aanzien van 
betrokkene geen nieuw strafbaar feit is vastgesteld en dat de betrokkene in zoverre op het rechte pad is. 
Bovendien is er een verschil in zwaarte tussen een taakstraf en een gevangenisstraf als vrijheidsstraf gelet 
op de inherente vrijheidsontneming.     
 
Gelet op het voorgaande adviseert de AP de keuze om de geheel voorwaardelijke taakstraf respectievelijk 
gevangenisstraf aan te merken als zwaarwegend beletsel nader te motiveren, dan wel het concept aan te 
passen.     
 
Specifieke misdrijven als zwaarwegend beletsel   
Daarnaast zijn in het concept misdrijven aangewezen waarvoor ook op voorhand een bezwaar ten aanzien 
van de betrouwbaarheid aanwezig wordt geacht als door de rechter geen voorwaardelijke of 
onvoorwaardelijke vrijheidsstraf of taakstraf wordt opgelegd, maar bijvoorbeeld alleen een boete.11 Het 
betreffen: 
a. bepaalde misdrijven die in de Opiumwet strafbaar zijn gesteld die, samengevat weergegeven, betrekking 
hebben op het opzettelijk (voorbereiden van) handelen in verdovende middelen;  
b. een strafbaar feit waarop een gevangenisstraf van twaalf jaren of meer is gesteld en dat de rechtsorde 
ernstig heeft geschokt;  
c. de deelname aan een organisatie die tot oogmerk heeft het plegen van misdrijven;  
d. de deelname aan een organisatie die tot oogmerk heeft het plegen van terroristische misdrijven; 
e. bepaalde misdrijven tegen de zeden; 
f. mishandeling van een ambtenaar gedurende of ter zake van de rechtmatige uitoefening van zijn 
bediening;12 
g. verduistering in dienstbetrekking.13 
 

                                                                        
10 Artikel 5, eerste lid, van het concept.   
11 Artikel 5, tweede lid, van het concept. 
12 Artikel 302, onderdeel 2, Sr.  
13 Artikel 322 Sr: Verduistering gepleegd door hem die het goed uit hoofde van zijn persoonlijke dienstbetrekking of van zijn beroep, of 
tegen geldelijke vergoeding onder zich heeft, wordt gestraft met gevangenisstraf van ten hoogste vier jaren of geldboete van de vijfde 
categorie. 

 

 

4/7 

 

 

Datum 
5 april 2022 

Ons kenmerk 
z2021-17477 

 
De motivering luidt dat deze misdrijven zeer ernstige delicten betreffen die maatschappelijk zwaar wegen 
en het vertrouwen in de politieorganisatie kunnen ondermijnen of schade kunnen toebrengen, ongeacht of 
daarvoor een (on)voorwaardelijke vrijheidsstraf of taakstraf is opgelegd. Een veroordeling voor een in het 
tweede lid aangewezen misdrijf leidt derhalve sowieso tot een zwaarwegend beletsel, aldus de nota van 
toelichting.14 
 
Hoewel deze misdrijven reeds zijn aangekondigd in de memorie van toelichting op het toenmalige 
wetsvoorstel, acht de AP deze motivering onvoldoende.  
 
Er zijn in en buiten het Wetboek van Strafrecht namelijk tal van andere ernstige delicten waarop een lagere 
maximale gevangenisstraf dan 12 jaar is gesteld en die verwant zijn aan de wel opgenomen delicten onder 
c-g, maar die niet worden genoemd, zoals bijvoorbeeld verduistering door een ambtenaar (artikel 359 en 
361 Sr), gewoontewitwassen (artikel 420ter Sr) of het omkopen van een ambtenaar (artikel 177 Sr). Ook 
een (eerdere) veroordeling tot een onherroepelijke gevangenisstraf (van een bepaalde duur) voor deze en 
veel andere niet in het concept opgenomen misdrijven kan de politieorganisatie in diskrediet brengen. In 
zoverre is de voorgestelde bepaling niet gerechtvaardigd. Daarmee is ook de gegevensverstrekking niet 
gerechtvaardigd in de zin van de AVG.15 Er zit een groot ‘gat’ tussen de hoofdregel onder b (feiten met een 
gevangenisstraf van 12 jaar die de rechtsorde ernstig hebben geschokt) en de andere specifiek aangeduide 
misdrijven.    
 
Gelet op het voorgaande behoeft de keuze van de misdrijven een dragende motivering, dan wel verdienen 
de specifieke misdrijven in het besluit aanpassing. 
 
Verwerkingsgrondslagen  
In artikel 48r derde lid, van de wet wordt bepaald welke gegevens worden geraadpleegd voor het 
betrouwbaarheidsonderzoek, namelijk op de betrokkene betrekking hebbende:  
(a) justitiële gegevens;   
(b) politiegegevens;    
(c) gegevens over gezondheid, voor zover verstrekt door de betrokkene dan wel personen of instanties als 
bedoeld in artikel 48t, eerste lid, onder b, en die betrekking hebben op signalen wijzend op verslaving of 
een andersoortige afhankelijkheid;   
(d) andere bij of krachtens algemene maatregel van bestuur aangewezen gegevens, waaronder gegevens 
uit open bronnen, betreffende overige persoonlijke gedragingen en omstandigheden.16 
                                                                        
14 Toelichting op artikel 5.  
15 Artikel 5 AVG (beginselen) : persoonsgegevens moeten voor welbepaalde, uitdrukkelijk omschreven en gerechtvaardigde doeleinden 
worden verzameld, alsmede artikel 6, derde lid, AVG (grondslagen): Het Unierecht of het lidstatelijke recht moet beantwoorden aan 
een doelstelling van algemeen belang en moet evenredig zijn met het nagestreefde gerechtvaardigde doel.  
16 In artikel 6 van het besluit wordt dit ingevuld: Bij een regulier betrouwbaarheidsonderzoek naar de betrokkene gaat het om NAW-
gegevens van betrokkene en referenten, geboortedatum, -plaats en –land, telefoonnummer, e-mailadres, financiële gegevens en 
gegevens uit open bronnen over de betrokkene. Daarnaast worden gegevens meegenomen over de vrijetijdsbesteding en 
nevenactiviteiten van de betrokkene, lidmaatschappen (in het bijzonder lidmaatschap van motorclubs), genoten opleidingen, 
arbeidsverleden en (bij herhaalonderzoeken) interne gegevens van de politieorganisatie die relevant zijn in de beoordeling van de 
betrouwbaarheid. Onder lidmaatschappen wordt niet begrepen een lidmaatschap van een politieke partij of een lidmaatschap van 
een vakvereniging. 

 

 

5/7 

 

 

Datum 
5 april 2022 

Ons kenmerk 
z2021-17477 

 
 
De AVG eist voor de verwerking van persoonsgegevens een grondslag.17 In de nota van toelichting bij het 
conceptbesluit is echter niet ingegaan op de grondslagen voor de diverse verwerkingen. Dit is te meer 
relevant nu het gaat on verschillende verwerkingen van gevoelige persoonsgegevens met verschillende 
grondslagen. In de memorie van toelichting bij het wetsvoorstel is het volgende gesteld over de grondslag:  
 
“De verwerking van de in het wetsvoorstel bedoelde persoonsgegevens, met uitzondering van de gegevens omtrent 
verslaving en andersoortige afhankelijkheden, berust op artikel 6, eerste lid, onderdeel f, van de verordening. Het 
gerechtvaardigd belang van de verwerkingsverantwoordelijke betreft het waarborgen van de integriteit van het 
bevoegd gezag van de politie, de rijksrecherche en de Politieacademie. Dit belang weegt zwaarder dan de belangen of 
de grondrechten en de fundamentele vrijheden van de betrokkene die tot bescherming van persoonsgegevens nopen. 
Hierbij is overigens geen sprake van verwerking van persoonsgegevens door overheidsinstanties in het kader van de uitoefening van 
hun taken (artikel 6, eerste lid, laatste volzin, van de verordening).”18 
 
Naar het oordeel van de AP gaat het om gegevensverwerking door de politie als overheidsorganisatie ten 
behoeve van een onderzoek naar de betrouwbaarheid van (aankomende) politieambtenaren, hetgeen 
wettelijk geldt als noodzakelijk vereiste voor de uitoefening van hun taak.19 Zodoende kan het 
‘gerechtvaardigd belang’ als grondslag niet aan de orde zijn.20 Grondslag voor de verwerking van hun 
gegevens is daarentegen dat deze noodzakelijk zijn ter vervulling van een taak van algemeen belang of van 
een taak in het kader van de uitoefening van het openbaar gezag dat aan de verwerkingsverantwoordelijke 
is opgedragen (artikel 6, eerste lid, onderdeel e, AVG), dan wel, voor wat betreft het verstrekken van 
politiegegevens en justitiële gegevens aan de korpschef, de wettelijke verplichting (artikel 6, eerste lid, 
onderdeel c, AVG).21 Dit laatste omdat er blijkens de wetgeving in dat geval geen beleidsruimte is.  
 
In het licht van het voorgaande adviseert de AP om in de nota van toelichting in te gaan op de 
verwerkingsgrondslagen voor de verschillende verwerkingen in het kader van deze screeningswetgeving.     
 
Gezondheidsgegevens   
Voor het verwerken van bijzondere persoonsgegevens, zoals hier, gegevens over verslaving en gezondheid, 
geldt in beginsel een verwerkingsverbod, tenzij sprake is van een van de uitzonderingen van artikel 9, 
tweede lid, AVG. In de toelichting op het toenmalige wetsvoorstel is gemotiveerd dat de verwerking valt 
onder de uitzondering “noodzakelijk om redenen van zwaarwegend algemeen belang, op grond van 
lidstatelijk recht, waarbij de evenredigheid met het nagestreefde doel wordt gewaarborgd, de wezenlijke 

                                                                        
17 Artikel 6 AVG.  
18 Kamerstukken II 2018/19, 35 170, nr. 3, met name par. 7.4. 
19 Artikel 48q, eerste lid, van de wet: Het verrichten van werkzaamheden als ambtenaar van politie als bedoeld in artikel 2, onder a, b of 
c, is slechts mogelijk, indien hiertegen op grond van een onderzoek naar de betrouwbaarheid van de betrokkene geen bezwaar 
bestaat. Artikel 48r, tweede lid, van de wet: Het onderzoek naar de betrouwbaarheid omvat een onderzoek naar gegevens die uit het 
oogpunt van de integriteit van de politie van belang zijn voor het verrichten van deze werkzaamheden. 
20 Artikel 6, eerste lid, laatste volzin, AVG. Dit geldt mogelijk anders voor de verwerking van gegevens van politie-externen die niet de 
politietaak uitoefenen.  
21 Artikel 4:3, eerste lid onderdeel f, van het Besluit politiegegevens en artikel 23, eerste lid, onder b, van het Besluit justitiële een 
strafvorderlijke gegevens.  

 

 

6/7 

 

 

Datum 
5 april 2022 

Ons kenmerk 
z2021-17477 

 
inhoud van het recht op bescherming van persoonsgegevens wordt geëerbiedigd en passende en specifieke 
maatregelen worden getroffen ter bescherming van de grondrechten en de fundamentele belangen van de 
betrokkene”.22 
 
Niet is echter vermeld welke passende en specifieke maatregelen worden getroffen ter bescherming van de 
grondrechten en de fundamentele belangen van de betrokkene. Temeer nu het hier gaat om bijzonder 
gevoelige gegevens over verslaving, adviseert de AP in de toelichting in te gaan op de bedoelde specifieke 
beschermingsmaatregelen dan wel zo nodig, het concept aan te vullen.   
 
Functionaris gegevensbescherming   
In de nota van toelichting is vermeld dat de functionaris gegevensbescherming ‘eigen bevoegdheden krijgt’ 
om toezicht te houden op de verwerking van persoonsgegevens op grond van de wet.23 Dit is niet nader 
toegelicht. De positie en taken van de functionaris gegevensbescherming staan opgenomen in de AVG.24 
Onduidelijk is wat met de passage is bedoeld.   
 
De AP adviseert in de nota toelichting in te gaan op het bovenstaande.   
 
Openbaarmaking   
 
De AP is voornemens dit advies openbaar te maken op de website www.autoriteitpersoonsgegevens.nl 
zodra de tekst van het concept openbaar is. De AP verneemt graag het moment waarop openbaarmaking 
wordt verwacht, zodra dit bekend is. 
 
Hoogachtend,  
 
 
Aleid Wolfsen  
Voorzitter  

                                                                        
22 Artikel 9, tweede lid, onderdeel g, AVG. Kamerstukken II 2018/19, 35 170, nr. 3, met name par. 7.4. Vgl. ook het advies van de AP van 30 
mei 2018 over het wetsvoorstel, blz. 6 (z2017-11034).  
23 Nota van toelichting, blz. 14.  
24 Vgl. artikel 38 e.v. AVG.  

 

 

7/7