Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
Aan de Minister van Justitie en Veiligheid
mr. F.B.J. Grapperhaus
Postbus 20301
2500 EH DEN HAAG

Datum

13 mei 2020

Ons kenmerk

Uw brief van

Contactpersoon

Uw kenmerk

z2020-00734

070 8888 500

8 januari 2020

2789107

Onderwerp

Advies over het concept besluit bescherming Koopvaardij

Geachte heer Grapperhaus,
Bij brief van 8 januari 2020 is de Autoriteit Persoonsgegevens (AP) op grond van het bepaalde in artikel 36,
vierde lid, van de Algemene verordening gegevensbescherming (AVG), geraadpleegd over het concept
besluit houdende regels ter uitvoering van de Wet ter Bescherming koopvaardij (Besluit bescherming
koopvaardij) (hierna: het concept).
De AP heeft een opmerking over het concept en adviseert daarmee rekening te houden.

Strekking van het concept
De Wet ter Bescherming Koopvaardij (hierna: de wet) maakt het mogelijk dat onder Nederlandse vlag
varende koopvaardijschepen zich laten beschermen door gewapende particuliere beveiligers van een
maritiem beveiligingsbedrijf dat over een vergunning van de Minister van Justitie en Veiligheid beschikt,
indien zij door het in het concept aangewezen zeegebied varen. Het gaat om zeegebieden waar
piraterijgevaar is te duchten en waarbij van overheidswege geen bescherming aan koopvaardijschepen kan
worden geboden. Het concept strekt tot uitvoering van de wet. Het concept voorziet in regels over de
volgende onderwerpen:
- Aanwijzing zeegebied waarop de wet van toepassing is;
- Toestemmingsprocedure per te beschermen transport;
- Toegestane geweldsmiddelen en nadere geweldsinstructie;
- Certificering van en vergunningverlening aan maritieme beveiligingsbedrijven;
- Bescherming van persoonsgegevens.

1

Datum

13 mei 2020

Ons kenmerk
z2020-00734

Ten aanzien van de verwerking van persoonsgegevens van strafrechtelijke aard en bijzondere
persoonsgegevens die in dit concept worden geregeld, ontbreekt de grondslag in de wet. Dat zal worden
geregeld in het wetsvoorstel tot wijziging van de Wet ter Bescherming Koopvaardij (aanpassingen in
verband met het certificerings- en vergunningstelsel, de positie van particuliere maritieme beveiligers en
herstel van enkele onvolkomenheden)1, dat separaat ter advisering is aangeboden.

Advies
Beveiliging gegevens en privacyreglement
Artikel 5:15 van het concept draagt het maritiem beveiligingsbedrijf op om passende technische en
organisatorische maatregelen te treffen om de persoonsgegevens te beveiligen tegen verlies of
onrechtmatige verwerking. Het draagt het maritiem beveiligingsbedrijf ook op om een privacyreglement
vast te stellen en daarnaar te handelen. Tevens is het maritiem beveiligingsbedrijf aangewezen als
verwerkingsverantwoordelijke in de zin van de AVG.
In het Verdrag betreffende de Werking van de Europese Unie (VWEU) is opgenomen: Een verordening heeft
een algemene strekking. Zij is verbindend in al haar onderdelen en is rechtstreeks toepasselijk in elke lidstaat.2 Deze
rechtstreekse werking is een van de belangrijkste kenmerken van een verordening en onderscheidt dit
instrument van richtlijnen. Het Hof van Justitie van de Europese Unie leidt hieruit af dat regels die in
verordeningen zijn opgenomen niet mogen worden overgenomen in het nationale recht. Ze gelden
immers al direct in de lidstaten op grond van de verordening. Gelet op de rechtstreekse werking van de
bepalingen van de AVG is zodoende de vraag wat de meerwaarde is om dit (nogmaals) in de nationale
wetgeving op te nemen.
De AP adviseert toe te lichten waarom in dit geval nationaal aanvullende eisen op het punt van beveiliging
moeten worden gesteld. Dat geldt eveneens voor de verplichting een privacyreglement op te stellen.

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.
Hoogachtend,
Autoriteit Persoonsgegevens,

drs. C.E. Mur
Bestuurslid
1 artikel 14a van het concept.
2 Artikel 288.

2/2