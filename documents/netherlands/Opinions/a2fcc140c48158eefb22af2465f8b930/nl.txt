Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Minister van Sociale Zaken en Werkgelegenheid 
De heer drs. W. Koolmees  
Postbus 90801 
2509 LV Den Haag 
 

 

 

 

 

Datum 
17 juni 2021 
 
 

Ons kenmerk 
z2021-10509 
 
Contactpersoon 
 
070 8888 500 
 
 

Uw brief van 
26 mei 2021 
 
Uw kenmerk 
2021-0000084239 

 
Onderwerp 
Advies over het concept voor de Subsidieregeling praktijkleren in de derde leerweg 
 

 

 

 

Geachte heer Koolmees, 
 
Bij brief van 26 mei 2021 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming, geraadpleegd over het concept voor de 
Regeling van de Minister van Sociale Zaken en Werkgelegenheid van                                                  , , tot het 
verstrekken van subsidies in het kader van leren en ontwikkelen van werkzoekenden en werkenden 
(Subsidieregeling praktijkleren in de derde leerweg). 
Per email van 1 juni 2021 is een gewijzigde regeling toegestuurd (hierna: het concept).  
De AP heeft een aantal opmerkingen over het concept en adviseert daarmee rekening te houden.  
 
Strekking van het concept  
 
Het concept is opgesteld als uitvloeisel van het steun- en herstelpakket dat de economische en 
maatschappelijke gevolgen van het coronavirus beoogt te beperken. Het doel van het concept is om directe 
en duurzame inzetbaarheid van werkzoekenden en werkenden op de arbeidsmarkt te verbeteren, door 
scholing via praktijkleren in het mbo in de derde leerweg bij een erkend leerbedrijf te subsidiëren.1 
 
Een erkend leerbedrijf dient de subsidieaanvraag in door middel van een elektronisch aanvraagformulier.2 
Daarbij voegt het erkende leerbedrijf per gerealiseerde praktijkplaats een plaatsingsovereenkomst, een 

                                                                        
1 Artikel 3, eerste lid, van het concept. 
2 Artikel 10, eerste lid, van het concept. 

  

 

1 

 

 

Datum 
17 juni 2021 

Ons kenmerk 
z2021-10509 

 
praktijkovereenkomst, een aanwezigheidsadministratie en een administratie waaruit de begeleiding van 
de student in het kader van de beroepspraktijkvorming blijkt toe.3  
 
De Rijksdienst voor Ondernemend Nederland (RVO) van het ministerie van Economische Zaken wordt 
belast met het toezicht op de naleving van de subsidieregels.4 
 
Advies  
 
Onderbouwing gegevensbeschermingsaspecten 
Ingevolge het concept worden persoonsgegevens verwerkt. De AVG stelt regels over het verwerken van 
persoonsgegevens, waaronder de vereisten van grondslag, noodzaak en dataminimalisatie. Uit de 
toelichting dient te blijken dat deze gegevensaspecten in acht zijn genomen. Een opzichzelfstaande 
behandeling hiervan ontbreekt momenteel in de toelichting.5  
 
De AP adviseert om deze gegevensbeschermingsaspecten alsnog te onderbouwen in de toelichting. 
 
Bewaartermijnen 
Het concept bepaalt dat een erkend leerbedrijf voor het aanvragen van een subsidie bepaalde 
persoonsgegevens moet verwerken6 en moet verstrekken aan de RVO7. Het concept bevat geen 
bewaartermijn voor de verwerking door het erkende leerbedrijf en de RVO.  
 
Volgens het beginsel van opslagbeperking mogen persoonsgegevens niet langer worden bewaard dan voor 
de doeleinden waarvoor de persoonsgegevens worden verwerkt noodzakelijk is.8 Een algemene 
normstelling zoals deze brengt mee dat er moet worden geconcretiseerd voor specifieke 
gegevensverwerkingen. De AP acht het uit oogpunt van transparantie en rechtszekerheid in beginsel 
wenselijk dat de wetgever de bewaartermijn bepaalt indien het maken van afwegingen in individuele 
gevallen niet aangewezen is en een logische bewaartermijn ook niet onmiskenbaar uit de context 
voortvloeit. In de toelichting kan de lengte van de bewaartermijn worden onderbouwd, dan wel kan 
worden gemotiveerd waarom de bewaartermijn niet op voorhand kan worden geconcretiseerd.  
 
De AP adviseert om de bewaartermijnen voor de verwerking door het erkende leerbedrijf en door de RVO - 
eventueel in de vorm van een maximum - in het concept vast te leggen en te onderbouwen in de 
toelichting, dan wel aan te geven waarom precisering niet mogelijk of wenselijk is.  
 

                                                                        
3 Artikel 10, tweede lid, van het concept. 
4 Artikel 15 van het concept. Zie ook p. 16 van de toelichting.  
5 De paragraaf ‘Gegevensverwerking’ in de toelichting (p. 10) gaat alleen in op de verwerkingsverantwoordelijke (Minister van Sociale 
Zaken en Werkgelegenheid) en de verwerker (RVO). 
6 Artikel 5 van het concept. 
7 Artikel 10, tweede lid, van het concept. 
8 Artikel 5, eerste lid, onder e, van de AVG. 

 

 

2/3 

 

 

Datum 
17 juni 2021 

 

Ons kenmerk 
z2021-10509 

Evaluatie 
Het concept bepaalt dat de minister zorgdraagt voor de evaluatie van de doeltreffendheid en 
doelmatigheid van deze regeling.9 De subsidieaanvrager verstrekt in dat kader de daartoe benodigde 
inlichtingen, gegevens en bescheiden.10 Onduidelijk is of dit ook persoonsgegevens betreffen.  
 
De AP adviseert om in de toelichting aan te geven of , en zo ja, welke, persoonsgegevens er in dit verband 
worden verwerkt. Ook adviseert de AP, indien van toepassing, de noodzaak van de verwerking van deze 
persoonsgegevens in de toelichting te onderbouwen.  
 
Openbaarmaking van het advies  
 
De AP is voornemens dit advies openbaar te maken op de website www.autoriteitpersoonsgegevens.nl 
zodra de tekst van het (gewijzigde) concept openbaar is. De AP verneemt graag het moment waarop 
openbaarmaking wordt verwacht, zodra dit bekend is.  
 
Hoogachtend,  
Autoriteit Persoonsgegevens, 
 
 
 
drs. C. E. Mur 
Bestuurslid 
 
 

                                                                        
9 Artikel 16, eerste lid, van het concept. 
10 Artikel 16, tweede lid, van het concept.  

 

 

3/3