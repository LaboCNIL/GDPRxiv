Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Voorzitter van de Tweede Kamer der Staten-Generaal
Mevrouw drs. V.A. Bergkamp
Postbus 20018
2500 EA Den Haag

Datum

9 juni 2021

Ons kenmerk
z2019-28995

Uw brief van
25 februari 2021

Onderwerp

Wetsvoorstel transparantieregister zorg

Geachte mevrouw Bergkamp,
Bij brief van 25 februari 2021 is de Autoriteit Persoonsgegevens (AP) op grond van het bepaalde in artikel
36, vierde lid, van de Algemene verordening gegevensbescherming (AVG), geraadpleegd over het concept
voor wijziging van de Geneesmiddelenwet, de Wet op de medische hulpmiddelen en de Wet op de
beroepen in de individuele gezondheidszorg, tot oprichting van een openbaar register over de
financiële betrekkingen tussen vergunninghouders en fabrikanten van geneesmiddelen en leveranciers
van medische hulpmiddelen enerzijds en beroepsbeoefenaren, maatschappen, zorginstellingen, derden en
patiënten-consumentenorganisaties (hierna: het concept).
Vermelding in het transparantieregister maakt een aanzienlijke inbreuk op de persoonlijke levenssfeer van
de individuele beroepsbeoefenaar. Zo’n vermelding hoeft namelijk helemaal niet te betekenen dat sprake
is van (verboden) gunstbetoon. Het concept geeft geen antwoord op de vraag waarom een openbaar
register in dit geval nodig is. De AP heeft op dit punt bezwaar tegen het concept en adviseert de procedure
niet voort te zetten, tenzij het bezwaar is weggenomen.

Hoofdlijn

Ingevolge artikel 6 AVG dient de noodzaak van een wettelijk geregelde verwerking vast te staan. Dat is hier
maar ten dele het geval.
Het doel van het concept - bewerkstelligen dat geneesmiddelen of hulpmiddelen die patiënten krijgen
voorgeschreven, alleen worden gekozen omdat ze medisch gezien op dat moment de beste keuze zijn –
staat voor de AP niet ter discussie. Of de openbaarheid van het register effectief bijdraagt aan dit doel is

1

Datum

9 juni 2021

Ons kenmerk
z2019-28995

echter behoorlijk onzeker. De memorie van toelichting geeft geen antwoord op de vraag in hoeverre en op
welke wijze journalisten en patiënten het register effectief kunnen benutten om gunstbetoon aan de kaak
te stellen en ook niet waarom een openbaar register in aanvulling op het toezicht door IGJ in dit geval
nodig is. De afweging van het belang van openbaarheid versus de inbreuk die het register maakt op de
persoonlijke levenssfeer van de arts ontbreekt.
De AP adviseert daarom de noodzaak van openbare toegang tot het register nader te motiveren, dan wel de
toegang ertoe te beperken tot IGJ.

Strekking van het concept
Het concept beoogt het huidige Transparantieregister Zorg1 – een product van zelfregulering – te
vervangen door een nieuw, wettelijk geregeld, Transparantieregister Zorg.
In het nieuwe register wordt iedere transactie2 van € 503 of meer geregistreerd. Dat betekent dat zulke
betalingen van farmaceutische industrie en medische hulpmiddelenfabrikant (verder: fabrikant) aan
beroepsbeoefenaren4, een maatschap van medisch specialisten of een ziekenhuis, met een waarde van € 50
of meer, gemeld moeten worden. De ontvanger heeft geen meldplicht5, maar kan een vrijwillige melding
doen.
In de melding worden – als de (vermeende) ontvanger een beroepsbeoefenaar is6 – de volgende gegevens
vermeld:
-

Naam van de fabrikant
Naam en BIG-nummer7 van de beroepsbeoefenaar
Tegenprestatie (bijv. het houden van een lezing)
Door de fabrikant betaald bedrag
Datum
Locatie

1 Zie Stichting Transparantieregister Zorg - Home.
2 Bestaande uit geld of op geld waardeerbare diensten of goederen, inclusief het niet in rekening brengen van kosten

(artikel 96b,
derde lid, onder 3 sub a, Geneesmiddelenwet, artikel 9b, derde lid, onder 3 sub a, Wet op de medische hulpmiddelen). Hieronder wordt
begrepen: vergoedingen en geschenken, maar bijvoorbeeld ook: zogenaamde consultancy-contracten, bijdragen van de industrie voor
wetenschappelijk onderzoek, betalingen of geschenken die niet rechtstreeks van de fabrikant komen maar bijvoorbeeld via een
groothandel of hulpmiddelenleverancier, een geschenk of geld gegeven aan een derde, een medisch secretaresse of een medische
bibliotheek en een betaling door de industrie aan een stichting die het geld voor onderzoek herverdeelt (MvT p. 13).
3 Bij amvb kan deze drempel worden verlaagd (artikel 96c, zesde lid, Geneesmiddelenwet, artikel 9c, zesde lid, Wet op de medische
hulpmiddelen).
4 Gedefinieerd in artikel 96a Geneesmiddelenwet en artikel 9a Wet op de medische hulpmiddelen in verband met artikel 36,
veertiende lid, Wet op de beroepen in de individuele gezondheidszorg.
5 Behalve bij een transactie met een fabrikant die in het buitenland is gevestigd en geen vestiging in Nederland heeft (ook
buitenlandse bedrijven zijn verplicht betalingen te melden aan het register).
6 Alleen deze situatie is relevant in het kader van dit advies.
7 Het BIG-nummer wordt ook in het huidige Transparantieregister Zorg gebruikt.

2/8

Datum

9 juni 2021

-

Ons kenmerk
z2019-28995

Gelegenheid8

De fabrikant stuurt een afschrift van de melding naar de ontvanger. Wanneer een (vermeende) ontvanger
van een betaling het niet eens is met de melding zoals die door de fabrikant is gedaan moet hij eerst
contact opnemen met de fabrikant. Als de fabrikant de melding niet wil wijzigen, kan de ontvanger de
Inspectie Gezondheidszorg en Jeugd (IGJ) vragen hier onderzoek naar te doen. In het geval van een
blijvend meningsverschil tussen fabrikant en ontvanger wordt beider informatie opgenomen in het
register.
De meldingen worden vijf jaar in het register bewaard. Het register is voor iedereen in te zien. Het register
wordt ondergebracht bij het CIBG.9 IGJ is belast met handhaving en opsporing van overtredingen van de
meldplicht.

Advies
Noodzaak
De AP constateert dat het wetsvoorstel uit het oogpunt van gegevensbescherming een ingrijpend karakter
heeft. Weliswaar bestaat ook nu al een op zelfregulering gebaseerde systematiek met een vergelijkbare
doelstelling, maar dat neemt niet weg dat een wettelijke verplichting om bepaalde persoonsgegevens in
een openbaar register te laten opnemen voor de betrokken medici een forse inbreuk op hun grondrecht
meebrengt. De noodzaak van wetgeving met een dergelijke strekking moet daarom zelfstandig – d.w.z. los
van het bestaande register en los van de motie-Arib c.s.10 - worden gemotiveerd. Ook de verhouding tot
het toezicht door IGJ vormt aanleiding om nader in te gaan op de noodzaaktoets.
Deze toets bestaat uit drie elementen:
a.
b.
c.

De maatregel dient geschikt te zijn om het gestelde doel te bereiken (geschiktheid);
Er dient geen minder ver gaande maatregel te zijn die hetzelfde doel kan bereiken (subsidiariteit);
Het door de maatregel gediende belang dient op te wegen tegen de beperking (proportionaliteit).

8 Zie artikel 96e, tweede lid, onder d, Geneesmiddelenwet en artikel 9e, tweede lid, onder d, Wet op de medische hulpmiddelen. Uit

het concept wordt verder niet duidelijk wat onder “gelegenheid” moet worden verstaan.
9 Het CIBG is een uitvoeringsorganisatie van het Ministerie van VWS en beheert diverse registers, waaronder het BIG register,
Donorregister en Landelijk Implantaten register.
10 Kamerstukken II 2009-2010, 22 894, nr. 243. Deze (aangenomen) motie vroeg om een wettelijke regeling voor een
transparantieregister zorg.

3/8

Datum

9 juni 2021

Ons kenmerk
z2019-28995

a. Geschiktheid
Het doel van het concept is te bewerkstelligen “dat geneesmiddelen of hulpmiddelen die [patiënten]
krijgen voorgeschreven, alleen gekozen worden omdat ze medisch gezien op dat moment de beste keuze
zijn”.11 Hiervoor is het “noodzakelijk […] de financiële betrekkingen tussen de farmaceutische industrie en
de medische hulpmiddelenindustrie enerzijds en beroepsbeoefenaren, maatschappen, zorginstellingen,
derden en patiënten-consumentenorganisaties anderzijds openbaar te maken in een bij wet opgericht
register”.12
De veronderstelling lijkt te zijn dat door de transparantie die het concept - in aanvulling op het toezicht
door IGJ - beoogt, wordt voorkomen dat voorschrijfgedrag wordt beïnvloed door (oneigenlijke) financiële
prikkels. Dat betalingen van fabrikanten aan artsen het voorschrijfgedrag kunnen beïnvloeden, staat in
voldoende mate vast. Het tegengaan van deze betalingen kan dus een middel zijn om het doel van het
wetsvoorstel (artsen schrijven voor op puur medische gronden) te bereiken. Dan is vervolgens nog wel de
vraag of het met dit concept op te richten transparantieregister zulke betalingen tegengaat.
De doelgroep van het register bestaat volgens de memorie van toelichting uit IGJ, patiënten en
journalisten.13
IGJ
Het is aannemelijk dat het register een nuttige bron is voor IGJ in het kader van het toezicht op het
(bestaande) verbod op gunstbetoon.14 Dit is met name het geval omdat IGJ bevoegdheden heeft om een
melding nader te onderzoeken.
Journalisten
In de memorie van toelichting wordt een artikel van Follow the Money (2019) aangehaald, waarin wordt
geconcludeerd dat 50 consultancy- contracten tussen artsen en de medische hulpmiddelenindustrie niet
waren terug te vinden in het (huidige) Transparantieregister Zorg.15 Op basis van de Wet openbaarheid
van bestuur (Wob) kreeg Follow the Money inzage in een aantal contracten bij de academische
ziekenhuizen en constateerde vervolgens dat deze relaties ontbraken in het transparantieregister. De vraag
of daarbij al dan niet sprake was van gunstbetoon, is dan echter nog steeds niet beantwoord en kwam dus
ook niet aan de orde.
Inzage van dergelijke contracten op grond van de Wob is bovendien alleen mogelijk bij de academische
ziekenhuizen van openbare universiteiten. Alleen zij kwalificeren immers als (onderdeel van) een
bestuursorgaan.16 En zelfs dan zou deze informatie eventueel kunnen worden geweigerd omdat het

11 Kamerstukken II, 2020-2021, 35 410, nr. 6, p. 2.
12 Considerans van het wetsvoorstel. Volgens Aanwijzing voor de regelgeving 4.12 had in dit geval niet moeten worden gesproken van

“noodzakelijk” maar van “wenselijk”, omdat deze wetgeving niet “onvermijdelijk” is, zoals wel het geval is bij een bindende EUrechtshandeling of een internationale verplichting.
13 Kamerstukken II, 2020-2021, 35 410, nr. 6, p. 17.
14 Artikel 94 Geneesmiddelenwet en artikel 10h Wet op de medische hulpmiddelen.
15 Kamerstukken II, 2020-2021, 35 410, nr. 6, p. 25.
16 Zie artikel 3, eerste lid, Wob.

4/8

Datum

9 juni 2021

Ons kenmerk
z2019-28995

academisch ziekenhuis zich op het standpunt zou kunnen stellen dat een individueel contract geen
“document over een bestuurlijke aangelegenheid”17 is.
Journalisten hebben – behalve als een klokkenluider hen informatie zou toespelen – in de regel dus geen
mogelijkheden om de contracten in te zien. Daardoor kunnen zij in de meeste gevallen ook niet vaststellen
of het in een bepaald geval al dan niet om een verboden betaling (gunstbetoon) gaat.18 Wel zal men
wellicht kunnen vaststellen dat in bepaalde gevallen de verplichting om te registreren op zichzelf niet is
nagekomen. Hoewel dit een aanwijzing kan zijn, staat dan nog steeds niet vast dat er sprake is geweest van
gunstbetoon.
De memorie van toelichting bevat overigens geen voorbeelden van gevallen waarin journalisten nuttig
gebruik kunnen of konden maken van het transparantieregister.
De patiënt
Over de patiënt stelt de memorie van toelichting het volgende:
“Wanneer het om een behandeling met dure geneesmiddelen gaat en er keuze is, is het niet verkeerd dat een patiënt of diens
familie de mogelijkheid heeft te kijken naar financiële relaties en daar met zijn/haar arts over te spreken.”19
Dit is inderdaad zeker niet verkeerd, maar het is de vraag wat de follow-up van zo’n gesprek zou moeten
zijn. Voor de patiënt geldt namelijk hetzelfde als voor journalisten, namelijk dat hij niet zomaar het
onderliggende contract tussen fabrikant en beroepsbeoefenaar kan inzien, en daarmee ook niet kan
vaststellen of het in zijn geval al dan niet om een verboden betaling (gunstbetoon) gaat.
Daarbij komt dat het onwaarschijnlijk is dat zulke verboden betalingen worden gemeld.20 Het register
geeft dus vooral inzicht in de gevallen die niet per se problematisch zijn. Voor wat betreft de openbare
kennisneming wordt dit inzicht geboden aan partijen die eventueel wél problematische gevallen maar zeer
beperkt kunnen herkennen, beoordelen of onderzoeken. De betekenis van het transparantieregister voor
journalisten en patiënten lijkt daarmee vooralsnog zeer beperkt. 21

17 Artikel 3, eerste lid, en artikel 1, onder b, Wob.
18 Alleen bij gunstbetoon gaat het om oneigenlijke beïnvloeding.

Om dit vast te stellen is inzage van het contract cruciaal. Dit blijkt
onder andere uit de toezichtsrapporten van IGJ (Inspectie Gezondheidszorg en Jeugd - Toezicht op gunstbetoon in de sector van
medische hulpmiddelen (igj.nl)).
19 Kamerstukken II, 2020-2021, 35 410, nr. 6, p. 18.
20 Dit wordt ook erkend in de reactie van de initiatiefnemer op het advies van de Afdeling Advisering van de Raad van State: “Als alleen
de relaties opgenomen zouden moeten worden waarbij sprake is van ongewenste beïnvloeding zou het register leeg blijven”
(Kamerstukken II, 2020-2021, 35 410, nr. 4, p. 10).
21 Uit de ervaringen met de Amerikaanse Sunshine Act blijkt dan ook dat slechts 3% van de Amerikaanse patiënten de financiële
banden van zijn arts opzoekt in het register (zie Kanter GP, Carpenter D, Lehmann L, et al - Effect of the public disclosure of industry
payments information on patients: results from a population-based natural experiment BMJ Open 2019;9:e024020. doi:
10.1136/bmjopen-2018-024020, p. 3).

5/8

Datum

9 juni 2021

Ons kenmerk
z2019-28995

b. Subsidiariteit
Nagegaan dient te worden of het gestelde doel ook kan worden bereikt door een – vanuit het perspectief
van gegevensbescherming - minder ver gaande maatregel. Overwogen zou kunnen worden het register
niet openbaar te maken maar alleen ten dienste te laten staan van IGJ, al dan niet in combinatie met een
versterking van het toezicht door IGJ. Hiermee wordt wellicht een gelijk of zelfs sterker effect bereikt. Uit
de memorie van toelichting blijkt niet dat is onderzocht of met het toezicht door IGJ kan worden volstaan
om gunstbetoon tegen te gaan.
c. Proportionaliteit
Vermelding in een openbaar register maakt een aanzienlijke inbreuk op de persoonlijke levenssfeer van de
individuele beroepsbeoefenaar. Dit geldt hier temeer omdat vermelding in het transparantieregister
helemaal niet hoeft te betekenen dat sprake is van (verboden) gunstbetoon. Er is dus een reële
mogelijkheid dat bij journalisten en patiënten, en (dus) bij het grote publiek, een verkeerd beeld ontstaat
omdat de details van de relatie tussen fabrikant en beroepsbeoefenaar bij hen niet bekend zijn.22
Dit kan leiden tot – vaak onherstelbare - reputatieschade.
De inbreuk op de persoonlijke levenssfeer dient te worden afgewogen tegen het door het openbaar register
gediende belang. Dit belang wordt zowel bepaald door het gewicht van het achterliggend maatschappelijk
doel als door de mate waarin het register effectief bijdraagt aan dit doel.
Het doel van het concept - bewerkstelligen dat geneesmiddelen of hulpmiddelen die patiënten krijgen
voorgeschreven, alleen worden gekozen omdat ze medisch gezien op dat moment de beste keuze zijn23 –
staat hier niet ter discussie. Of de openbaarheid van het register effectief bijdraagt aan dit doel is echter
behoorlijk onzeker (zie onder a. Geschiktheid). De memorie van toelichting geeft geen antwoord op de
vraag in hoeverre en op welke wijze journalisten en patiënten – ieder vanuit de eigen invalshoek - het
register effectief kunnen benutten om gunstbetoon aan de kaak te stellen en ook niet waarom dit in
aanvulling op het toezicht door IGJ in dit geval nodig is. Ook de afweging van het belang van openbaarheid
versus de inbreuk die het register maakt op de persoonlijke levenssfeer van de arts ontbreekt.
Conclusie en advies op dit punt
Ingevolge artikel 6 AVG dient de noodzaak van een wettelijk geregelde verwerking vast te staan. Dat is hier
maar ten dele het geval.
De AP adviseert daarom de noodzaak van openbare toegang tot het register24 nader te motiveren, dan wel
de toegang ertoe te beperken tot IGJ.

22 Dit kan zich bijvoorbeeld voordoen bij een arts die ondersteund door een fabrikant gedurende enige tijd onderzoek doet en hierover

publiceert en doceert.
23 Zie hierboven, p. 3.
24 O.a. voor journalisten en patiënten, maar ook voor anderen.

6/8

Datum

9 juni 2021

Ons kenmerk
z2019-28995

Bewaartermijn
De meldingen worden vijf jaar in het register bewaard.25 Aanvankelijk is drie jaar voorgesteld, maar IGJ
heeft in de uitvoeringstoets gesteld dat een termijn van drie jaar in het toezicht problemen op kan leveren
omdat bij gunstbetoon het transactiemoment en de geleverde dienst ver uit elkaar kunnen liggen. IGJ
vroeg in de uitvoeringstoets om een uitzondering te maken en voor IGJ een termijn van vijf jaar op te
nemen in het wetsvoorstel.26 27
De bewaartermijn is gesteld op vijf jaar in verband met de taakuitoefening van IGJ. In de memorie van
toelichting wordt niet toegelicht waarom ook journalisten en patiënten behoefte zouden hebben aan zo’n
lange bewaartermijn.
Het in artikel 5, eerste lid, onderdeel d, AVG neergelegde beginsel van minimale gegevensverwerking
schrijft voor dat verwerking van persoonsgegevens moet worden beperkt tot wat noodzakelijk is voor de
doeleinden van de verwerking. Deze doeleinden moeten bovendien welbepaald, uitdrukkelijk omschreven
en gerechtvaardigd zijn.28
De AP adviseert de gegevens veel korter dan vijf jaar openbaar te houden (en de IGJ op andere wijze van
toegang te voorzien). De periode gedurende welke de meldingen openbaar zijn dient bovendien alsnog te
worden gemotiveerd vanuit het voorziene gebruik door journalisten en patiënten.
Het corrigeren van een melding
De in de memorie van toelichting geschetste gang van zaken voor het corrigeren van een melding is als
volgt: wanneer een (vermeende) ontvanger van een betaling het niet eens is met de melding zoals die door
de fabrikant is gedaan moet hij eerst contact opnemen met de fabrikant. Als de fabrikant de melding niet
wil wijzigen, kan de ontvanger IGJ vragen hier onderzoek naar te doen. In het geval van een blijvend
meningsverschil tussen fabrikant en ontvanger wordt beider informatie opgenomen in het register.29 Deze
gang van zaken vloeit overigens niet dwingend voort uit de voorgestelde wettekst. Bij amvb kunnen
hierover bovendien nadere regels worden gesteld.30
De juistheid van persoonsgegevens in een openbaar register is van evident belang. Er moeten daarom
solide waarborgen worden getroffen voor betrokkenen om eventuele onjuistheden te (laten) corrigeren.
Op zichzelf is het uitgangspunt verdedigbaar dat de beroepsbeoefenaar zich eerst wendt tot de fabrikant
(de melder). Deze is namelijk de verwerkingsverantwoordelijke voor de melding. Ook het opnemen van
een (aanvullende) melding ingeval de beroepsbeoefenaar de melding van de fabrikant betwist, is in lijn
25 Artikel 96e, vierde lid, Geneesmiddelenwet en artikel 9e, vierde lid, Wet op de medische hulpmiddelen.
26 IGJ verwees hierbij naar artikel 5:45 Awb op grond waarvan de bevoegdheid tot het opleggen van een bestuurlijke boete vijf jaar na

de overtreding vervalt.
27 Kamerstukken II, 2020-2021, 35 410, nr. 6, p. 16, 27.
28 artikel 5, eerste lid, onderdeel d, AVG.
29 Artikel 96f Geneesmiddelenwet, artikel 9f Wet op de medische hulpmiddelen en Kamerstukken II, 2020-2021, 35 410, nr. 6, p. 16, 34.
30 Artikel 96f, eerste lid, Geneesmiddelenwet en artikel 9f, vierde lid, onder d, Wet op de medische hulpmiddelen.

7/8

Datum

9 juni 2021

Ons kenmerk
z2019-28995

met de AVG.31 Maar artikel 16 AVG spreekt wel van “onverwijlde” rectificatie. Gedurende de beoordeling
door de fabrikant heeft de beroepsbeoefenaar recht op tijdelijke verwijdering uit het register.32 Dit recht zal
moeten worden ingeroepen jegens de minister van VWS, die verwerkingsverantwoordelijke is voor het
register.33 De fabrikant is namelijk niet bij machte om gegevens in het register (tijdelijk) te wissen.
De AP adviseert in de memorie van toelichting bij de beschrijving van de correctieprocedure aandacht te
besteden aan de rechten van de betrokkene zoals neergelegd in Hoofdstuk II, Afdeling 3, AVG met oog
voor de respectievelijke AVG-verantwoordelijkheden van fabrikant en minister van VWS.

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.
Hoogachtend,
Autoriteit Persoonsgegevens,

ir. M.J. Verdier
Vicevoorzitter

31 Artikel 16, tweede zin, AVG.
32 Artikel 18, eerste lid, onder a AVG.
33 Artikel 96b, eerste lid, Geneesmiddelenwet en artikel 9b, eerste lid, onder d, Wet op

de medische hulpmiddelen.

8/8