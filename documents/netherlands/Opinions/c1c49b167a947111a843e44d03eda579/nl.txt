Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister van SZW
De heer drs. W. Koolmees
Postbus 90801
2509 LV DEN HAAG

Datum

20 augustus 2019

Ons kenmerk
z2019-14661

Uw brief van
25 juni 2019

Onderwerp

Advies over het concept Wet inburgering

Geachte heer Koolmees,
Bij brief van 25 juni 2019 is de Autoriteit Persoonsgegevens (AP) op grond van het bepaalde in artikel 36,
vierde lid, van de Algemene verordening gegevensbescherming (AVG), geraadpleegd over het concept Wet
inburgering (hierna: het concept).
Een wetgevingsmaatregel als bedoeld in artikel 6, eerste lid, onderdeel c en e, en derde lid, AVG, moet
duidelijk en nauwkeurig zijn. De grondslag in artikel 33 van het concept1 is daarentegen (veel) te algemeen
geformuleerd.
Daarnaast – en in het verlengde hiervan - vereist de AVG dat persoonsgegevens worden verwerkt voor
welbepaalde en uitdrukkelijk omschreven doeleinden (“doelbinding”). Doelbinding is een belangrijk
uitgangspunt van gegevensbescherming en als zodanig verankerd in het EU Grondrechtenhandvest.2 Het
doel “uitvoering van deze wet” in artikel 33 voldoet in dit geval niet aan het criterium “welbepaald en
uitdrukkelijk”. Zonder een (meer) precieze doelomschrijving kunnen de aard en de omvang van de in
artikel 33 bedoelde gegevensverwerkingen niet worden afgebakend en kan de noodzaak ervan niet worden
getoetst.
De in artikel 33 neergelegde grondslag is dus onvoldoende afgebakend en dit geldt ook en met name voor
het in artikel 33 gestelde verwerkingsdoel.

1 De minister van SZW, het college van B&W en andere aan te wijzen instanties verstrekken elkaar de gegevens “die noodzakelijk zijn

voor de uitvoering van deze wet”.
2 Artikel 8, tweede lid, EU Grondrechtenhandvest.

1

Datum

20 augustus 2019

Ons kenmerk
z2019-14661

Verder is de delegatie van de regeling van de verwerking van bijzondere persoonsgegevens in het kader van
de Inburgeringswet te onbepaald. De hoofdelementen van de regeling moeten in de wet worden
opgenomen, waarbij – mede gezien het feit dat het hier om bijzondere persoonsgegevens gaat – terdege
rekening dient te worden gehouden met de eisen die de AVG aan zo’n regeling stelt.
De AP heeft met name op deze punten bezwaar tegen het concept en adviseert de procedure niet voort te
zetten, tenzij deze bezwaren zijn weggenomen.

Strekking van het concept
Met dit wetsvoorstel wordt beoogd dat inburgeringsplichtigen3 zo snel mogelijk de taal leren,
richting werk worden geactiveerd en volwaardig aan de Nederlandse samenleving gaan deelnemen.
Bij de uitvoering van de Wet inburgering zal een groot aantal instanties betrokken zijn. Dit
geldt bijvoorbeeld voor de gemeenten, maar ook voor DUO, die namens de Minister van SZW
verschillende taken zal gaan uitvoeren, en voor de instanties die belast zijn met de uitvoering van de
voorbereiding op de inburgering en het afnemen van de leerbaarheidstoets4. Voor een goede uitvoering
van de Wet inburgering wordt het van groot belang geacht dat iedere daarbij betrokken instantie tijdig kan
beschikken over de juiste en relevante gegevens van andere instanties.

Advies
Gegevensverstrekking tussen de minister van SZW, het college van B&W en andere
instanties (artikel 33)
De minister van SZW, het college van B&W en andere aan te wijzen instanties verstrekken elkaar de
gegevens “die noodzakelijk zijn voor de uitvoering van deze wet”.5
Deze grondslag betreft een onbepaalde set verwerkingen tussen een groot aantal
verwerkingsverantwoordelijken zonder een duidelijke, concrete doelstelling. De AP wijst erop dat de
grondslag (veel) te algemeen is geformuleerd. Een wetgevingsmaatregel als bedoeld in artikel 6, eerste lid,
onderdeel c en e, en derde lid, AVG, moet duidelijk en nauwkeurig zijn, en de toepassing daarvan moet
3 Een inburgeringsplichtige is: “de vreemdeling, die rechtmatig verblijf verkrijgt in de zin van artikel 8, onderdelen a en c, van de

Vreemdelingenwet 2000, die 16 jaar of ouder is en de pensioengerechtigde leeftijd, bedoeld in artikel 7a, eerste lid, van de Algemene
Ouderdomswet, nog niet heeft bereikt, en:
a. anders dan voor een tijdelijk doel in Nederland verblijft, of
b. geestelijke bedienaar is” (artikel 3 van het concept).
Zie voorts artikel 4 voor enkele uitzonderingen hierop.
4 Dit is een toets die inzicht moet verschaffen in de snelheid waarmee de inburgeringsplichtige de Nederlandse taal kan leren (MvT p.
6).
5 Artikel 33 van het concept.

2/5

Datum

20 augustus 2019

Ons kenmerk
z2019-14661

voorspelbaar zijn voor degenen op wie deze van toepassing is, zoals vereist door de rechtspraak van het
Hof van Justitie van de Europese Unie en het Europees Hof voor de Rechten van de Mens.6 Artikel 5, eerste
lid, onder b, AVG vereist in het verlengde hiervan -onder andere- dat persoonsgegevens worden verwerkt
voor welbepaalde en uitdrukkelijk omschreven doeleinden. Het doel “uitvoering van deze wet” voldoet in
dit geval niet aan dit criterium.
Daarnaast is er samenloop van artikel 33 met de artikelen 34, 35 en 37 van het concept, die specifieke
gegevensverstrekkingen regelen waarbij (deels) dezelfde partijen zijn betrokken.
De AP adviseert de reikwijdte van de in artikel 33 neergelegde grondslag nader af te bakenen en daarbij
een of meer concrete doelen aan te wijzen. De AP adviseert voorts de hierboven genoemde samenloop te
analyseren en de uitkomsten hiervan op te nemen in de memorie van toelichting.

Gegevensverstrekking aan de minister van SZW (artikel 35, eerste lid)
Het college en andere instanties verstrekken aan de minister van SZW “gegevens en inlichtingen die voor
de statistiek, monitoring en evaluatie van bestaand beleid en de voorbereiding van toekomstig beleid
nodig zijn”.7

Persoonsgegevens?
Artikel 35, eerste lid, spreekt van “gegevens en inlichtingen”. Daarmee blijft in het midden of het hier om
persoonsgegevens gaat. In het algemeen kan bij verwerkingsdoelen als genoemd in artikel 35, eerste lid,
veelal worden volstaan met geaggregeerde, anonieme informatie.
Artikel 5, eerste lid, onder c, AVG vereist onder andere dat het gebruik van persoonsgegevens moet
worden beperkt tot wat noodzakelijk is voor de doeleinden waarvoor zij worden gebruikt.
De AP adviseert in de wettekst of eventueel in de Memorie van Toelichting aan te geven of het hier om
persoonsgegevens gaat, en zo ja, waarom het gebruik van persoonsgegevens in dit geval noodzakelijk is en
waarom in plaats daarvan niet kan worden volstaan met geaggregeerde, anonieme informatie.

Doel van de gegevensverstrekking
De verstrekking aan de minister van SZW heeft als doel “statistiek, monitoring en evaluatie van bestaand
beleid en de voorbereiding van toekomstig beleid”.

6 Overweging (41) AVG.
7 Artikel 35, eerste lid van het concept.

3/5

Datum

20 augustus 2019

Ons kenmerk
z2019-14661

Indien het in artikel 35, eerste lid, inderdaad om persoonsgegevens zou gaan, vereist artikel 5, eerste lid,
onder b, AVG onder andere dat deze persoonsgegevens worden verwerkt voor welbepaalde doeleinden. De
in artikel 35, eerste lid, genoemde doelen zijn echter nauwelijks concreet te noemen.
De AP adviseert de verwerkingsdoelen in artikel 35, eerste lid, nader te concretiseren.

Gegevensverstrekking door de Belastingdienst aan de minister van SZW (artikel 35, tweede
lid)
De Belastingdienst verstrekt op verzoek aan de minister van SZW de inkomensgegevens
die noodzakelijk zijn voor de uitvoering van de artikelen 20 en 21.8
Noch uit de redactie van de artikelen 20, 21 en 35, noch uit de Memorie van Toelichting blijkt waarom de
minister van SZW gegevens van de Belastingdienst zou moeten ontvangen.9
Artikel 5, eerste lid, onder b, AVG vereist onder andere dat persoonsgegevens worden verwerkt voor
welbepaalde en uitdrukkelijk omschreven doeleinden.
De AP adviseert in de artikelen 20, 21 en/of 34 en/of in de Memorie van Toelichting te verhelderen waarom
de minister van SZW gegevens van de Belastingdienst moet ontvangen.

Gegevensverstrekking aan het College van B&W (artikel 37)
De instantie, die belast is met de voorbereiding op de inburgering, verstrekt aan het College van B&W de
gegevens die zij voor de uitvoering van die taak hebben verkregen.10 Hierbij is niet vermeld, wat het doel is
van deze gegevensverstrekking.
Artikel 5, eerste lid, onder b, AVG vereist onder andere dat persoonsgegevens worden verwerkt voor
welbepaalde doeleinden.
De AP adviseert in artikel 37, tweede lid, aan te geven voor welk doel de gegevens worden verstrekt.

8 Artikel 35, tweede lid van het concept.
9 Wellicht gaat het om inkomensgegevens in verband met de verstrekking en kwijtschelding van de lening (artikel 20, eerste en vierde

lid, resp. artikel 21, vijfde lid). Maar dit blijkt niet uit het concept.
10 Artikel 37, tweede lid van het concept.

4/5

Datum

20 augustus 2019

Ons kenmerk
z2019-14661

Verwerking van bijzondere persoonsgegevens (artikel 40)
Bij algemene maatregel van bestuur kunnen bijzondere persoonsgegevens en strafrechtelijke
persoonsgegevens worden aangewezen die door de minister van SZW en het college van B&W
worden verwerkt, voor zover deze gegevens noodzakelijk zijn voor de uitvoering van de Inburgeringswet.11
In de Memorie van Toelichting worden enkele situaties beschreven waarin de verwerking van bijzondere
persoonsgegevens noodzakelijk is.12
De AP wijst er op dat het primaat van de wetgever meebrengt dat bij de verdeling van de elementen van
een regeling over de wet en algemeen verbindende voorschriften van lager niveau de wet ten minste de
hoofdelementen van de regeling bevat.13 Delegatie van regelgevende bevoegdheid dient daarnaast in de
delegerende regeling zo concreet en nauwkeurig mogelijk te worden begrensd.14 Artikel 6, derde lid, AVG
stelt inhoudelijke eisen aan de wettelijke basis voor verwerkingen op basis van de grondslag in artikel 6,
eerste lid, onder e, AVG. Deze eisen gelden in versterkte mate indien de wettelijke basis niet alleen dient
als grondslag maar ook als uitzondering op het verwerkingsverbod voor bijzondere persoonsgegevens15.
De AP adviseert de hoofdelementen van de amvb op te nemen in artikel 40 en de delegatie nauwkeuriger
en concreter te begrenzen, één en ander met inachtneming van artikel 6, derde lid, AVG.

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.
Hoogachtend,
Autoriteit Persoonsgegevens,
Overeenkomstig het door de Autoriteit Persoonsgegevens genomen besluit,

ir. M.J. Verdier
Vicevoorzitter

11 Artikel 40 van het concept.
12 MvT p. 54-55.
13 Aanwijzing 2.19 van de Aanwijzingen voor de regelgeving.
14 Aanwijzing 2.23 van de Aanwijzingen voor de regelgeving.
15 Artikel 9, eerste lid, AVG.

5/5