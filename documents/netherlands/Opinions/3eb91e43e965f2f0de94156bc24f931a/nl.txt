Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister voor Rechtsbescherming
drs. S. Dekker
Postbus 20301
2500 EH Den Haag

Datum

Ons kenmerk

25 juni 2019

Uw brief van
26 april 2019

Contactpersoon

Uw kenmerk

Onderwerp
Advies over de concepten Besluit tenuitvoerlegging strafrechtelijke beslissingen en Invoeringsbesluit
herziening tenuitvoerlegging strafrechtelijke beslissingen

Geachte heer Dekker,
Bij brief van 26 april 2019 is de Autoriteit Persoonsgegevens (AP) op grond van het bepaalde in artikel 51d,
tweede lid, van de Wet justitiële en strafvorderlijke gegevens geraadpleegd over de concepten voor het
Besluit tenuitvoerlegging strafrechtelijke beslissingen en het Invoeringsbesluit herziening
tenuitvoerlegging strafrechtelijke beslissingen.
De AP heeft een opmerking bij het conceptbesluit tenuitvoerlegging strafrechtelijke beslissingen.

Strekking van het concept
Met de Wet herziening tenuitvoerlegging strafrechtelijke beslissingen1 is in Boek 6 van het Wetboek van
Strafvordering een nieuwe wettelijke regeling voor de tenuitvoerlegging van strafrechtelijke beslissingen
vastgesteld. Doelen daarvan zijn het sneller starten van de tenuitvoerlegging, het daadwerkelijk
tenuitvoerleggen en het beter informeren van alle partners. Daartoe is in de wet onder meer de
verantwoordelijkheid voor de tenuitvoerlegging gelegd bij de Minister voor Rechtsbescherming.
Ter uitwerking van die wet liggen twee conceptbesluiten voor advisering bij de AP:
(i) Het conceptbesluit tenuitvoerlegging strafrechtelijke beslissingen. Dit concept strekt ertoe de voor de
regeling van tenuitvoerlegging benodigde nadere regels integraal opnieuw vast te stellen. De voorgestelde

1 Wet van 22 februari 2017, houdende wijziging van het Wetboek van Strafrecht, het Wetboek van Strafvordering en enige andere

wetten in verband met een herziening van de wettelijke regeling van de tenuitvoerlegging van strafrechtelijke beslissingen (Wet
herziening tenuitvoerlegging strafrechtelijke beslissingen), Stb. 2017, 82. Artikel III van de wet is op 1 januari 2018 in werking
getreden (Stb. 2017, 496).

1

Datum

25 juni 2019

Ons kenmerk
z2019-09979

regeling is een samenstel van verschillende algemene maatregelen van bestuur die hun grondslag hebben
in de vroegere wettelijke regeling.
(ii) Het concept-Invoeringsbesluit herziening tenuitvoerlegging strafrechtelijke beslissingen. De
voorgestelde wijzigingen vloeien voort uit de directe verantwoordelijkheid van de Minister voor
rechtsbescherming voor de tenuitvoerlegging van strafrechtelijke beslissingen op grond van de wet
herziening tenuitvoerlegging strafrechtelijke beslissingen.

Advies
Het voorgestelde artikel 1.2, tweede lid, onderdeel b, van het conceptbesluit tenuitvoerlegging
strafrechtelijke beslissingen bepaalt dat bij ministeriële regeling nadere regels kunnen worden gesteld
over de verwerking van persoonsgegevens door Onze Minister ten behoeve van de tenuitvoerlegging en de
verstrekking daarvan aan de personen en instanties die met de tenuitvoerlegging zijn belast.
In artikel 6:1:9, tweede lid, van de Wet herziening tenuitvoerlegging strafrechtelijke beslissingen is
bepaald dat Onze Minister verantwoordelijk is voor de verwerking van persoonsgegevens ten behoeve van
de tenuitvoerlegging en de verstrekking daarvan aan de personen en instanties die met de
tenuitvoerlegging zijn belast. Dit voorschrift dient volgens de toelichting bij het toenmalige wetsvoorstel
vooral ter verduidelijking dat de Minister deze registratie voert ten behoeve van de tenuitvoerlegging en de
organisaties die hierin een taak hebben.2 In de bij het AICE bijgehouden registers worden
persoonsgegevens verwerkt op basis van de geldende wet- en regelgeving, aldus de toelichting bij het
toenmalige wetsvoorstel. Organisaties die een opgelegde sanctie feitelijk ten uitvoer leggen en die niet
direct onder de verantwoordelijkheid van de Minister vallen, zijn volgens de toelichting bij het toenmalige
wetsvoorstel op grond van de Wet en het Besluit justitiële en strafvorderlijke gegevens zelfstandig bevoegd
voor dat doel de justitiële documentatie bij de Justitiële informatiedienst te raadplegen.3
Over de voorgestelde delegatiebepaling heeft de AP twee opmerkingen:
a. Noodzaak voor nadere regels bij ministeriële regeling
In de nota van toelichting bij het conceptbesluit is niet ingegaan op de noodzaak voor deze
delegatieregeling en de aard van deze mogelijke nadere voorschriften met betrekking tot de verwerking
van persoonsgegevens en verstrekking aan personen die met de tenuitvoerlegging zijn belast. De AP wijst
er voorts op dat met de voorgestelde bepaling in het conceptbesluit de invulling van de gehele wettelijke
bepaling over de verwerking van persoonsgegevens in feite wordt doorgedelegeerd aan de minister. Indien
delegatie plaatsvindt verdient het de voorkeur dat de bevoegdheid wordt toegekend om bij algemene
maatregel van bestuur regels te stellen.4 Slechts in bepaalde gevallen is subdelegatie aan een minister
geoorloofd, namelijk voorschriften van administratieve aard, uitwerking van de details van een regeling,

2 Kamerstukken II 2014–2015, 34 086, nr. 3 , blz. 71.
3 Kamerstukken II 2014–2015, 34 086, nr. 3 , blz. 71.
4 Vgl. de toelichting op aanwijzing 2.24 van de Aanwijzingen voor de regelgeving.

2/3

Datum

Ons kenmerk

25 juni 2019

z2019-09979

voorschriften die dikwijls wijziging behoeven en voorschriften waarvan te voorzien is dat zij mogelijk met
grote spoed moeten worden vastgesteld.5
Gelet op het voorgaande adviseert de AP in de nota van toelichting in te gaan op de noodzaak voor de
voorgestelde delegatiebepaling en daarbij in te gaan op de aard van de regels over de verwerking van
persoonsgegevens, dan wel, zo nodig, het concept aan te passen.
b. Toepassing Wet justitiële en strafvorderlijke gegevens
De voorgestelde delegatiebepaling ziet op nadere regels over de verwerking van persoonsgegevens door
Onze Minister ten behoeve van de tenuitvoerlegging en de verstrekking daarvan aan de personen en
instanties die met de tenuitvoerlegging van strafrechtelijke beslissingen zijn belast. Sinds de
inwerkingtreding van de Wet tot implementatie van de richtlijn gegevensbescherming opsporing en
vervolging bevat de Wet justitiële en strafvorderlijke gegevens (Wjsg) ook een categorie
tenuitvoerleggingsgegevens.6 Tenuitvoerleggingsgegevens zijn persoonsgegevens of gegevens over een
rechtspersoon inzake de tenuitvoerlegging van strafrechtelijke beslissingen, die in een dossier of een ander
gegevensbestand zijn of worden verwerkt.7 In artikel 51c van de Wjsg is bepaald dat voor zover dit
noodzakelijk is met het oog op een zwaarwegend algemeen belang Onze Minister aan personen of instanties
tenuitvoerleggingsgegevens kan verstrekken voor de tenuitvoerlegging van een strafrechtelijke beslissing.8
De AP adviseert in te gaan op de toepasselijkheid van de Wjsg, in het bijzonder artikel 51c, op de
verwerking van persoonsgegevens ten behoeve van de tenuitvoerlegging.

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.
Hoogachtend,
Autoriteit Persoonsgegevens,

mr. A. Wolfsen
Voorzitter

5 Vgl. artikel 2.24, eerste lid, van de

Aanwijzingen voor de regelgeving.

6 Wet van 17 oktober 2018 tot wijziging van de Wet politiegegevens en de Wet justitiële en strafvorderlijke gegevens ter

implementatie van Europese regelgeving over de verwerking van persoonsgegevens met het oog op de voorkoming, het
onderzoek, de opsporing en vervolging van strafbare feiten of de tenuitvoerlegging van straffen, Stb. 2018, 401.
7 Artikel 1, onderdeel d, van de Wet justitiële en strafvorderlijke gegevens.
8 Artikel 51c, tweede lid, onderdeel a, Wjsg.

3/3