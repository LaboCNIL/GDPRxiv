Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Staatssecretaris van Volksgezondheid, Welzijn en Sport
Dhr. drs. P. Blokhuis
Postbus 20350
2500 EJ Den Haag

Datum

16 april 2019

Ons kenmerk
z2019-08065

Uw brief van
3 april 2019

Contactpersoon
070 8888 500

Onderwerp

Advies over het concept voor de wijziging van de Drank- en Horecawet

Geachte heer Blokhuis,
Bij brief van 3 april 2019 is de Autoriteit Persoonsgegevens (AP) op grond van het bepaalde in artikel
36, vierde lid, van de Algemene verordening gegevensbescherming (AVG), geraadpleegd over het concept
voor de wijziging van de Drank- en Horecawet in verband met het Nationaal Preventieakkoord en
evaluatie van de wet (hierna: het concept).
De AP heeft een aantal opmerkingen over het concept en adviseert daarmee rekening te houden.

Strekking van het concept
Het concept stelt wijzigingen van de Dank- en Horecawet voor die beogen bij te dragen aan minder
problematisch alcoholgebruik in Nederland en punten die uit de evaluatie van de Drank- en Horecawet
volgen. Voor dit advies is de volgende wijziging relevant.
Personen die over voldoende kennis en inzicht beschikken met betrekking tot sociale hygiëne kunnen
worden ingeschreven in het Register sociale hygiëne. Dit register is raadpleegbaar voor de burgemeester
en de toezichthouder op de Drank- en Horecawet. Het concept verruimt deze toegang tot eenieder
(artikel 11c, eerste lid, onder b). Degene die het register raadpleegt, krijgt door opgave van achternaam,
voorletters en geboortedatum te zien of iemand al dan niet staat ingeschreven.1

1 Memorie van toelichting, p. 13 en 20

1

Datum

16 april 2019

Ons kenmerk
z2019-08065

Advies
Noodzaak en subsidiariteit raadpleegbaarheid Register sociale hygiëne
De toegang tot het Register sociale hygiëne is verruimd tot eenieder zodat een werkgever kan controleren
of zijn potentiële werknemer in het register staat ingeschreven. Het is volgens de memorie van toelichting
niet wenselijk dat de werkgever pas bij het aanvragen van een (wijziging van zijn) vergunning erachter
komt of zijn (potentiële) werknemer in het register staat ingeschreven.2 Bovendien is het voor de groep
van (nieuwe) werkgevers van horeca-inrichtingen en slijterijen niet uitvoerbaar een persoonlijke
inlogcode voor het register te verstrekken, omdat die groep niet exact te bepalen is. Om die groep van
(nieuwe) werkgevers exact te kunnen duiden, zou een afzonderlijk, bewerkelijk systeem moeten worden
opgericht, wat niet proportioneel wordt geacht in relatie tot het nu voorgestelde alternatief, aldus de
memorie van toelichting.3
De AP begrijpt het belang dat de werkgever de inschrijving van zijn (potentiële) werknemer in het Register
sociale hygiëne kan verifiëren. Personen die worden ingeschreven in het register verkrijgen evenwel ook
een Verklaring kennis en inzicht sociale hygiëne. In de memorie van toelichting ontbreekt de
onderbouwing waarom niet kan worden volstaan met het (desgevraagd) tonen van deze verklaring door de
werknemer aan de werkgever. Op deze manier is het niet nodig dat het register wordt opengesteld voor
een ieder. Een gesloten register, dat slechts raadpleegbaar is voor de burgemeester en de toezichthouder,
betekent een minder ingrijpende gegevensverwerking voor de betrokkenen en komt zodoende meer
tegemoet aan het beginsel van minimale gegevensverwerking.4
De AP adviseert om het raadpleegbaar maken van het Register sociale hygiëne voor eenieder te
heroverwegen. Als toch wordt besloten dat eenieder het register kan raadplegen, dan adviseert de AP om
in de memorie van toelichting te onderbouwen waarom niet kan worden volstaan met het (desgevraagd)
tonen van de Verklaring kennis en inzicht sociale hygiëne door de werknemer aan de werkgever.
Bewaartermijn
Het concept bepaalt dat een ingeschreven persoon op zijn verzoek uit het Register sociale hygiëne wordt
uitgeschreven. Het concept en de Drank- en Horecawet bevatten verder geen bewaartermijn voor de
verwerking van de persoonsgegevens in het register.
Volgens het beginsel van opslagbeperking mogen persoonsgegevens niet langer worden bewaard dan voor
de doeleinden waarvoor de persoonsgegevens worden verwerkt noodzakelijk is (artikel 5, eerste lid,
onder e, van de AVG). Een algemene normstelling zoals deze brengt mee dat er moet worden
geconcretiseerd voor specifieke gegevensverwerkingen. De AP acht het uit oogpunt van transparantie en
rechtszekerheid in beginsel wenselijk dat de wetgever de bewaartermijn bepaalt indien het maken van
afwegingen in individuele gevallen niet aangewezen is en een logische bewaartermijn ook niet
2 p. 19
3 p. 13
4 Artikel 5 , eerste lid, onder c, van de AVG.

2/3

Datum

16 april 2019

Ons kenmerk
z2019-08065

onmiskenbaar uit de context voortvloeit. In de toelichting kan de lengte van de bewaartermijn worden
onderbouwd, dan wel kan worden gemotiveerd waarom de bewaartermijn niet op voorhand kan worden
geconcretiseerd.
De AP kan zich voorstellen dat het voor alle betrokken partijen van belang is dat een persoon is
ingeschreven in het Register sociale hygiëne zolang hij in de horeca of slijtersbedrijf werkt of wil gaan
werken. Dat betekent alleen niet dat het ook is gerechtvaardigd dat de persoonsgegevens tot in de
oneindigheid in het register worden verwerkt, zolang iemand zich niet heeft uitgeschreven.
De AP adviseert om de bewaartermijn - eventueel in de vorm van een maximum - in het concept vast te
leggen, dan wel aan te geven waarom precisering niet mogelijk of wenselijk is.

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.

Hoogachtend,
Autoriteit Persoonsgegevens,

mr. A. Wolfsen
Voorzitter

3/3