Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Minister van Volksgezondheid, Welzijn en Sport 
De heer H.M. de Jonge 
Postbus 20350 
2500 EJ  DEN HAAG 
 

 

 

 

 

Datum 
13 januari 2022 
 
 

 
Onderwerp 
Advies over Wijziging Wpg 
 

Ons kenmerk 
z2021-17927 
 
 
 
 

Uw brief van 
21 december 2021 
 
 
 
 

 

 

Geachte heer De Jonge, 
 
Bij brief van 21 december 2021 is de Autoriteit Persoonsgegevens (AP) op grond van het bepaalde in artikel 
36, vierde lid, van de Algemene verordening gegevensbescherming (AVG), geraadpleegd over het concept 
voor Wijziging van de Wet publieke gezondheid vanwege de invoering van een vergunningplicht en een 
meldplicht ter zake van het verrichten van handelingen met verwekkers van bepaalde infectieziekten en 
enkele andere wijzigingen (hierna: het concept). 
 
De AP heeft een opmerking over het concept en adviseert daarmee rekening te houden.  
 
 
Strekking van het concept  
 
1.Het concept bevat delegatiebepalingen om bij algemene maatregel van bestuur (amvb) een 
vergunningplicht dan wel een meldplicht1 in te stellen voor bepaalde infectieuze agentia. Indien zo’n plicht 
wordt ingesteld, zal in dat verband gegevensverwerking plaatsvinden van de gegevens die bij de aanvraag 
c.q. melding moeten worden verstrekt. Bij de betreffende amvb wordt dan ook bepaald welke gegevens in 
dat kader moeten worden verstrekt.2 Hoewel het veelal zakelijke gegevens zal betreffen, kan niet geheel 

                                                                        
1 In sommige gevallen wordt het wenselijk geacht om de faciliteiten in Nederland die met bepaalde infectieuze agentia werken in 
beeld te hebben, maar voert het te ver om een vergunningplicht in te voeren. Dan wordt volstaan met een meldplicht. 
2 Artikel 12c, vijfde lid en artikel 12i, tweede lid Wpg. 

  

 

1 

 

 

Datum 
13 januari 2022 

Ons kenmerk 
z2021-17927 

 
worden uitgesloten dat ook verwerking van persoonsgegevens kan plaatsvinden (bijvoorbeeld in de vorm 
van de namen en contactgegevens van natuurlijke personen die bij de faciliteit3  werkzaam zijn).4  
 
2. Een arts die bij een door hem onderzocht persoon een infectieziekte behorend tot een van de in de Wet 
publieke gezondheid (Wpg) genoemde groepen A, B1, B1 of C vermoedt of vaststelt, heeft de plicht om dit 
te melden bij de GGD5. Op basis van deze melding kan de GGD het bron- en contactonderzoek uitvoeren.6 
Voor een spoedige uitvoering dient de GGD over bepaalde gegevens te beschikken, die door de arts bij de 
melding moeten worden verstrekt.7 Voorgesteld wordt om ook het telefoonnummer en e-mailadres van de 
betrokken persoon op te nemen als gegevens die een arts bij een melding aan de GGD dient te 
verstrekken.8  Dit komt ten goede aan de snelheid waarmee het bron- en contactonderzoek kan worden 
uitgevoerd en eventuele (dwingende of vrijwillige) maatregelen gericht op het individu dan wel collectieve 
maatregelen kunnen worden genomen om een eventuele uitbraak van besmettingen te voorkomen of te 
bestrijden.9  
 
3. In artikel 36, eerste lid, onder d van de Gezondheidswet krijgt de Inspectie Gezondheidszorg en Jeugd 
(IGJ) extra taken toegewezen: “het verrichten van andere bij regeling van Onze Minister opgedragen taken 
die verband houden met de volksgezondheid”.  
Binnen één van deze taken zal IGJ in haar hoedanigheid als National Authority for Containment (NAC)10 
gegevens dienen te verstrekken aan de World Health Organization (WHO) - bijvoorbeeld in de vorm van 
de namen en contactgegevens van natuurlijke personen die bij een faciliteit werkzaam zijn.11 
 
Advies  
 
In artikel 36, eerste lid, onder d van de Gezondheidswet krijgt de Inspectie Gezondheidszorg en Jeugd (IGJ) 
extra taken toegewezen: “het verrichten van andere bij regeling van Onze Minister opgedragen taken die 
verband houden met de volksgezondheid”. Binnen één van deze taken zal IGJ gegevens dienen te 
verstrekken aan de WHO. De memorie van toelichting gaat er vanuit dat deze gegevensverstrekking 
gebaseerd kan worden op artikel 6, eerste lid, onder e, AVG.12 De daarin bedoelde publieke taak zal worden 
neergelegd in een (toekomstige) ministeriële regeling op grond van artikel 36, eerste lid, onder d van de 
Gezondheidswet.13 

                                                                        
3 Dit zijn bijvoorbeeld vaccinproducenten en onderzoeksinstellingen waar gewerkt wordt met virusmateriaal. 
4 MvT p. 10-11. 
5 Artikel 22 Wpg. 
6 Artikel 6, eerste lid, onderdeel c, juncto artikel 14 Wpg. 
7 Artikel 24, eerste lid, Wpg. Het betreft hier onder meer de identificerende gegevens van de betrokken persoon en diens adres, 
burgerservicenummer en verblijfplaats. 
8 Artikel 24, eerste lid, onderdeel a, Wpg. 
9 MvT p. 14. 
10 Resolutie WHA71.16 van de WHO schrijft voor dat elke lidstaat die ervoor kiest om poliovirusmateriaal voorhanden te hebben, een 
NAC moet instellen die als certificeringsautoriteit optreedt en ter uitvoering van de Resolutie de faciliteiten auditeert. Nederland 
heeft deze Resolutie ondertekend. 
11 MvT p. 11. 
12 MvT p. 11. 
13 MvT p. 11. 

 

 

2/3 

 

 

Datum 
13 januari 2022 

Ons kenmerk 
z2021-17927 

 
 
Delegatie van regelgevende bevoegdheid moet in de delegerende regeling zo concreet en nauwkeurig 
mogelijk worden begrensd.14 De delegatie in artikel 36, eerste lid, onder d van de Gezondheidswet is 
slechts begrensd tot het domein van de volksgezondheid. Binnen deze ruime begrenzing kan de 
ministeriële regeling in principe dus elke taak aan IGJ toewijzen.15 Daarmee is deze delegatie onvoldoende 
begrensd en ontbeert de toekomstige ministeriële regeling een deugdelijke delegatiegrondslag.  
 
Wil er sprake zijn van vervulling van een publieke taak in de zin van  artikel 6, eerste lid, onder e, AVG, dan 
moet deze taak  op staatsrechtelijk correcte wijze zijn neergelegd bij de betreffende 
verwerkingsverantwoordelijke (i.c. IGJ). Dit is hier niet het geval. Verder bepaalt artikel 6, derde lid, AVG 
dat zo’n rechtsgrond specifieke bepalingen kan bevatten om de toepassing van de AVG aan te passen aan 
de nationale situatie. 
 
De AP adviseert de delegatie in artikel 36, eerste lid, onder d van de Gezondheidswet nauwkeuriger te 
begrenzen en daarbij zo nodig te bepalen dat bij de toewijzing van een extra taak aan IGJ ook regels zullen 
worden gesteld over de verwerking van persoonsgegevens. 
 
 
Openbaarmaking van het advies  
 
De AP is voornemens dit advies niet eerder dan na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
 
Hoogachtend,  
Autoriteit Persoonsgegevens,  
 
 
Monique  Verdier 
Vicevoorzitter 
 

                                                                        
14 Aanwijzing voor de regelgeving 2.23. 
15 Het toekennen van extra taken aan IGJ  is bovendien geen detail dat op het niveau van een ministeriële regeling kan worden 
geregeld.  Delegatie van regelgevende bevoegdheid aan een minister moet namelijk worden beperkt tot voorschriften van 
administratieve aard, uitwerking van de details van een regeling, voorschriften die dikwijls wijziging behoeven en voorschriften 
waarvan te voorzien is dat zij mogelijk met grote spoed moeten worden vastgesteld (Aanwijzing voor de regelgeving 2.24 lid 2). 
Daarvan is hier geen sprake. 
 

 

 

3/3