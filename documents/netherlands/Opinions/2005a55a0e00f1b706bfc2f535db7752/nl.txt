Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Minister van Sociale Zaken en Werkgelegenheid 
De heer drs. W. Koolmees 
Postbus 90801 
2509 LV Den Haag 

 

 

 

 

Datum 
9 december 2021 
 
 

Ons kenmerk 
z2021-15962 
 
Contactpersoon 
 
070 8888 500 
 

Uw brief van 
15 september 2021 
 
Uw kenmerk 
2021-0000146350 

 
Onderwerp 
Advies over het concept voor de wijziging van het Besluit register onderwijsdeelnemers 
 

 

 

 

Geachte heer Koolmees, 
 
Bij brief van 15 september 2021 is de Autoriteit Persoonsgegevens (AP) op grond van het bepaalde in 
artikel 36, vierde lid, van de Algemene verordening gegevensbescherming (AVG), geraadpleegd over het 
concept voor het ontwerpbesluit van … tot wijziging van het Besluit register onderwijsdeelnemers in 
verband met de uitbreiding van de gegevensverstrekking uit het register onderwijsdeelnemers ten behoeve 
van de uitvoering van wettelijke taken door de Minister van Sociale Zaken en Werkgelegenheid (hierna: 
het concept). 
 
Het concept creëert de mogelijkheid om ter uitvoering van subsidies voor activiteiten welke passen in het 
werkgelegenheidsbeleid en het arbeidsmarktbeleid persoonsgegevens uit het register 
onderwijsdeelnemers te verstrekken. De AP heeft hiertegen bezwaar en adviseert de procedure niet voort 
te zetten, tenzij het bezwaar is weggenomen. 
 
Strekking  van het concept   
 
Het concept biedt de grondslag voor de verstrekking van bepaalde basisgegevens uit het register 
onderwijsdeelnemers aan de Minister van Sociale Zaken en Werkgelegenheid (SZW) voor de uitvoering 
van subsidies die worden verstrekt op grond van artikel 2, aanhef en onder a, van de Kaderwet 
SZW-subsidies. Dit betreft subsidies voor activiteiten welke passen in het werkgelegenheidsbeleid en het 
arbeidsmarktbeleid. Vooralsnog betreft het uitsluitend de Subsidieregeling praktijkleren in de derde 
leerweg. Deze subsidieregeling is opgesteld als uitvloeisel van het steun- en herstelpakket en heeft tot doel 
directe en duurzame inzetbaarheid van werkzoekenden en werkenden op de arbeidsmarkt te verbeteren, 

  

 

1 

 

 

Datum 
9 december 2021 

Ons kenmerk 
z2021-15962 

 
door scholing via praktijkleren in het mbo in de derde leerweg bij een erkend leerbedrijf te subsidiëren. De 
subsidie is een tegemoetkoming in de kosten van het erkend leerbedrijf voor het realiseren van een 
praktijkplaats. De Rijksdienst voor Ondernemend Nederland (RVO) voert deze subsidieregeling namens 
de Minister van SZW uit.1 
 
Advies   
 
Noodzaak gegevensverstrekking uit register onderwijsdeelnemers 
In de toelichting is aangegeven dat artikel 24 van de Wet register onderwijsdeelnemers bepaalt dat 
gegevens uit het register onderwijsdeelnemers aan andere bestuursorganen kunnen worden verstrekt, 
voor zover dit noodzakelijk is voor de uitvoering van een wettelijke taak door dat bestuursorgaan en dat 
bestuursorgaan bij algemene maatregel van bestuur is aangewezen. De Subsidieregeling praktijkleren in 
de derde leerweg is gebaseerd op de Kaderwet SZW-subsidies. Volgens de toelichting is het verstrekken 
van de gegevens uit het register onderwijsdeelnemers aan RVO noodzakelijk om de juistheid van de 
gegevens en daarmee de rechtmatigheid van de subsidieverstrekking te kunnen waarborgen.2  
 
De AP heeft in een eerder advies3 opgemerkt dat als hoofdregel in het bestuursrecht geldt dat de aanvrager 
– in dit geval een erkend leerbedrijf – de gegevens verstrekt die nodig zijn om een aanvraag te beoordelen.4 
De aanvrager is daarbij ook verantwoordelijk voor de juistheid en de volledigheid van de gegevens.5 Zoals 
eveneens in het eerdere advies is opgemerkt, kan betrouwbaarheid van de gegevens in de aanvraag een 
argument zijn voor benutting van een centrale registratie, maar alleen als op dit punt bijzondere 
problemen voordoen. Daarvan blijkt in de toelichting echter nog niet. Zonder nadere toelichting valt 
daarom niet in te zien waarom voor deze doelstelling in deze context niet kan worden volstaan met 
regulier bij de aanvraag tot vaststelling van de subsidie mee te zenden bescheiden. Daarnaast kan 
eventueel nog gebruik worden gemaakt van de bestaande bevoegdheid voor de toezichthouder op de 
subsidieregelingen om van de subsidieontvanger, maar zo nodig ook van de beheerder van het register – in 
dit geval DUO –, inlichtingen te vorderen.6  
 
De AP adviseert om de mogelijkheid van verstrekking ter uitvoering van subsidieregelingen te schrappen 
of de noodzaak en evenredigheid hiervan in de toelichting nader te onderbouwen.  
 
Als de toelichting alsnog voorziet in een deugdelijke onderbouwing, dan adviseert de AP in dit kader nog 
als volgt. 
 

                                                                 
1 Nota van toelichting, p. 2. 
2 Nota van toelichting, p. 4. 
3 Brief AP, Advies over het concept voor een wijziging van het Besluit register onderwijsdeelnemers in verband met verstrekking van 
gegevens aan bestuursorganen, 20 augustus 2020, z2020-11303. 
4 Artikel 4:2, tweede lid, van de Algemene wet bestuursrecht. 
5 Artikel 4:35, tweede lid, onder a, 4:46, tweede lid, onder c, en 4:48, eerste lid, onder c, van de Algemene wet bestuursrecht. 
6 Artikel 8 van de Kaderwet SZW-subsidies en artikel 5:16 van de Algemene wet bestuursrecht. 

 

 

2/4 

 

 

Datum 
9 december 2021 

Ons kenmerk 
z2021-15962 

 

Reikwijdte grondslag gegevensverstrekking 
Het concept biedt een algemene grondslag voor het verstrekken van persoonsgegevens uit het register 
onderwijsdeelnemers voor de uitvoering van subsidies die worden verstrekt op grond van artikel 2, aanhef 
en onder a, van de Kaderwet SZW-subsidies. Volgens de toelichting betreft het vooralsnog uitsluitend de 
Subsidieregeling praktijkleren in de derde leerweg.7 Voor de toekenning van deze subsidie is volgens de 
toelichting van belang te controleren of onderwijsdeelnemers zijn ingeschreven bij de betreffende 
opleiding waarvoor subsidie wordt gevraagd.8 
 
De toelichting bevat geen onderbouwing van de noodzaak van de betreffende gegevensverstrekkingen uit 
het register onderwijsdeelnemers voor alle mogelijk toekomstige subsidieverstrekkingen op grond van 
artikel 2, aanhef en onder a, van de Kaderwet SZW-subsidies.   
 
De AP adviseert om de gegevensverstrekkingen uit het register onderwijsdeelnemers aan RVO in het 
concept te beperken tot de gevallen waarvan de noodzaak in de toelichting is aangetoond.  
 
Omvang gegevensverstrekking 
Op grond van het concept worden desgevraagd bepaalde basisgegevens uit het register 
onderwijsdeelnemers verstrekt aan RVO voor de uitvoering van subsidies. Volgens de toelichting is de 
subsidie praktijkleren in de derde leerweg gekoppeld aan een specifieke opleiding (leerweg) in combinatie 
met een specifieke praktijkplaats voor een specifieke student. Verstrekking van de gegevens aan RVO is 
volgens de toelichting noodzakelijk om de juistheid van de gegevens en daarmee de rechtmatigheid van de 
subsidieverstrekking te kunnen waarborgen.9 
 
De AVG vereist dat persoonsgegevens moeten worden beperkt tot wat noodzakelijk is voor de doeleinden 
waarvoor zij worden verwerkt (‘minimale gegevensverwerking’).10 Ter verificatie van de juistheid van de 
gegevens kan in dit kader worden volstaan met een hit/no-hit bevraging van het register 
onderwijsdeelnemers.  
 
De AP adviseert om de gegevensverstrekkingen uit het register onderwijsdeelnemers aan RVO in het 
concept te beperken tot een hit/no-hit bevraging.  
 

                                                                 
7 Nota van toelichting, p. 3. 
8 Nota van toelichting, p. 4 en 5. 
9 Nota van toelichting, p. 4. 
10 Artikel 5, eerste lid, onder c, van de AVG. 

 

 

3/4 

 

 

Datum 
9 december 2021 

Ons kenmerk 
z2021-15962 

 
Openbaarmaking  van het advies   
 
De AP is voornemens dit advies niet eerder dan na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
Hoogachtend,  
Autoriteit Persoonsgegevens,  
 
 
 
Katja Mur 
Bestuurslid 
 

 

 

4/4