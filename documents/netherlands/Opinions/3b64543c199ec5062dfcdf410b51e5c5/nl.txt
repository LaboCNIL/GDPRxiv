Autoriteit Persoonsgegevens 
Postbus 93374, 2509 AJ  Den Haag 
Bezuidenhoutseweg 30, 2594 AV  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Minister voor Rechtsbescherming 
de heer S. Dekker 
Postbus 20301 
2500 EH Den Haag 
 

 

 

 

 

Datum 
22 december 2021 
 
 

Ons kenmerk 
z2021-16844 
 
Contactpersoon 
0650094651 

Uw brief van 
3 november 2021 
 
Uw kenmerk 
 
 
 

 

 
Onderwerp 
Advies over het ontwerp van de Beleidsregel inzake gegevens en analyses voor 
kansspelverslavingsonderzoek 
 
 

 

Geachte heer Dekker, 
 
Bij brief van 3 november 2021 is de Autoriteit Persoonsgegevens (AP) geraadpleegd over het ontwerp van 
de Beleidsregel gegevens en analyses voor kansspelverslavingsonderzoek (hierna: het concept). 
 
Het concept betreft een te hanteren uitleg van artikel 31m, vijfde lid, van de Wet op de kansspelen, een 
artikel dat op 1 april 2021 in werking is getreden. De AP heeft bezwaar tegen het concept en adviseert de 
procedure niet voort te zetten. 
 
Strekking van het concept  
 
Het concept draagt de kansspelautoriteit op om artikel 31m, vijfde lid, van de Wet op de kansspelen 
zodanig op te vatten dat een vergunninghouder die kansspelen op afstand aanbiedt, aan het in dit artikel 
opgenomen vereiste voldoet, indien de vergunninghouder de bedoelde gegevens en analyses 
pseudonimiseert en deze door niemand, afgezien van de vergunninghouder, te herleiden zijn naar de 
spelers.  
 
Advies  
 
Op grond van artikel 31m, vijfde lid, van de Wet op de kansspelen moeten vergunninghouders die 
kansspelen op afstand aanbieden, gegevens en analyses met betrekking tot het speelgedrag van spelers 
geanonimiseerd beschikbaar stellen voor onderzoek naar kansspelverslaving.  

  

 

1 

 

 

Datum 
22 december 2021 

Ons kenmerk 
z2021-16844 

 
Volgens de MvT1 bij de Wet op de Kansspelen worden op grond van het vijfde lid van artikel 31m in de 
lagere regelgeving nadere regels gesteld met betrekking tot onder meer de verwerking van 
persoonsgegevens door de vergunninghouder, de waarborgen voor de rechtmatige verwerking daarvan en 
passende technische en organisatorische maatregelen ter beveiliging tegen verlies of onrechtmatige 
verwerking. Daarbij zal onder meer worden bepaald dat de vergunninghouder dergelijke gegevens niet 
verstrekt aan anderen dan de kansspelautoriteit voor zover deze die gegevens behoeft voor de goede 
uitoefening van haar taken. In geanonimiseerde vorm kunnen gegevens beschikbaar worden gesteld voor 
wetenschappelijk onderzoek naar kansspelverslaving. Bij de evaluatie zullen ook de registratie en analyse 
van de spelersgegevens en de bescherming van persoonsgegevens worden betrokken.  
 
Uit de wet volgt onomwonden dat gegevens voor wetenschappelijk onderzoek naar kansspelverslaving 
geanonimiseerd beschikbaar moeten worden gesteld voor onderzoek naar kansspelverslaving.  
 
Het concept wijkt af van de wet, door te bepalen dat de wet zodanig moet worden uitgelegd dat een 
vergunninghouder aan het in de wet opgenomen vereiste voldoet, indien hij de te verstrekken gegevens en 
analyses zodanig pseudonimiseert dat niemand daaruit de identiteit van spelers kan afleiden, met 
uitzondering van de vergunninghouder. Uit het oogpunt van bescherming van persoonsgegevens is er een 
wezenlijk verschil tussen pseudonimisering en anonimisering. Bij pseudonimisering resteren gegevens die 
nog herleidbaar zijn tot personen. Bij anonimisering is dit niet meer mogelijk, kwalificeren deze gegevens 
ook niet meer als persoonsgegevens en worden deze ook niet meer als zodanig beschermd. De wet biedt in 
dit geval geen ruimte voor het verstrekken van persoonsgegevens, ook niet in gespeudonimiseerde vorm. 
Daarmee is het concept ‘contra legem’. 
 
De AP adviseert om het concept in te trekken en deze beleidsregel niet te publiceren. 
 
Openbaarmaking van het advies  
 
De AP is voornemens dit advies openbaar te maken op de website www.autoriteitpersoonsgegevens.nl 
zodra de tekst van het concept openbaar is. De AP verneemt graag het moment waarop openbaarmaking 
wordt verwacht, zodra dit bekend is. Indien na verloop van acht weken geen bericht is ontvangen zal de AP 
het advies op een passend moment bekendmaken. 
 
Hoogachtend,  
Autoriteit Persoonsgegevens,  
 
 
 
Katja Mur 
bestuurslid 

                                                                        
1 Kamerstukken II, 2013/2014, 33996, nr. 3.  

 

 

2/2