 

 

Autoriteit Persoonsgegevens 
Postbus 93374, 2509 AJ  Den Haag 
Hoge Nieuwstraat 8, 2514 EL  Den Haag 
T 070 8888 500 - F 070 8888 501 
autoriteitpersoonsgegevens.nl 

 
De Minister voor Primair en Voortgezet Onderwijs 
Postbus 16375 
2500 BJ Den Haag 

 

 

 

 

Datum 
11 oktober 2022 
 
 

Ons kenmerk 
z2022-03222 
 
Contactpersoon 
 
070 8888 500 
 

Uw brief van 
18 mei 2022 
 
Uw kenmerk 
3265541932655419 

 
Onderwerp 
Advies over het concept voor de Wet centralisatie ondersteuning onderwijs aan zieke leerlingen 
 

 

 

 

Geachte heer Wiersma, 
 
Bij brief van 18 mei 2022 is de Autoriteit Persoonsgegevens (AP) op grond van het bepaalde in artikel 36, 
vierde lid, van de Algemene verordening gegevensbescherming (AVG), geraadpleegd over het concept 
voor de wijziging van de Wet subsidiëring landelijke onderwijsondersteunende activiteiten 2013 en enige 
andere onderwijswetten in verband met de centralisatie van de uitvoering van ondersteuning van scholen 
en instellingen bij het onderwijs aan zieke leerlingen (Wet centralisatie ondersteuning onderwijs aan zieke 
leerlingen) (hierna: het concept). 
 
De AP heeft een aantal opmerkingen over het concept en adviseert daarmee rekening te houden. 
 
Strekking van het concept  
 
Sinds de invoering van de Wet ondersteuning onderwijs aan zieke leerlingen op 1 augustus 1999 hebben 
scholen en mbo-instellingen de zorgplicht om onderwijs aan zieke leerlingen te verzorgen. De scholen en 
mbo-instellingen kunnen hierbij worden ondersteund. Sinds 20061 is deze ondersteuningstaak belegd bij 
onderwijsadviesbureaus2 en universitair medische centra3. De ondersteuning wordt gesubsidieerd.  
 

                                                                        
1 Wet van 1 juni 2006, houdende wijziging van onder meer de Wet op het primair onderwijs, de Wet op de expertisecentra, en de Wet 
op het voortgezet onderwijs in verband met de vraagfinanciering voor schoolbegeleiding en de bekostiging van het onderwijs aan 
zieke leerlingen (Stb. 2006, 297). 
2 Voorheen schoolbegeleidingsdienst.  
3 Voorheen academische ziekenhuizen.  

  

 

1 

 

 

Datum 
11 oktober 2022 

Ons kenmerk 
z2022-03222 

 
Deze structuur wordt verouderd, versnipperd en niet flexibel bevonden.4 Het concept beoogt de 
continuïteit van onderwijs aan zieke leerlingen te waarborgen, te verduidelijken en te vereenvoudigen. 
Hiertoe wordt de ondersteuning als wettelijke taak neergelegd bij Stichting Ziezon. Ook worden de diverse 
subsidiestromen aan onderwijsadviesbureaus en universitair medische centra verlegd naar één subsidie 
voor Stichting Ziezon.  
 
Advies  
 
Concretisering persoonsgegevens 
Het concept noemt de taken van Stichting Ziezon.5 De toelichting noemt of omschrijft de (bijzondere) 
persoonsgegevens die Stichting Ziezon in het kader van deze taken verwerkt.6 De 
gegevensbeschermingseffectbeoordeling van het ministerie van Onderwijs, Cultuur en Wetenschap 
(OCW)7 bevat een concrete opsomming van deze (bijzondere) persoonsgegevens.  
 
Omwille van transparantie en rechtszekerheid adviseert de AP om de (bijzondere) persoonsgegevens die 
Stichting Ziezon verwerkt per taak te concretiseren in het concept of lagere regelgeving.  
 
Grondslag verwerking persoonsgegevens  
Gegevensverwerkingen moeten berusten op een grondslag, als bedoeld in artikel 6, eerste lid, van de AVG. 
Volgens de toelichting zijn de gegevensverwerkingen door Stichting Ziezon gebaseerd op de c-grondslag 
(noodzakelijk om te voldoen aan een wettelijke verplichting) en de a-grondslag (toestemming van de 
betrokkene).8  
 
Toestemming in de zin van de AVG is alleen rechtsgeldig als die vrijelijk is gegeven.9 Zieke leerlingen en 
hun ouders hebben echter (in de regel) hulp nodig bij het (zo goed mogelijk) kunnen volgen van onderwijs 
en verkeren daarmee in een afhankelijkheidspositie. De toestemming kan daardoor niet vrijelijk worden 
gegeven. 
 

                                                                        
4 Memorie van toelichting, p. 1. 
5 Artikel 3a van het concept: 
1. Stichting Ziezon heeft tot taak: 
a. het ontwikkelen en onderhouden van een landelijk beleid met betrekking tot het ondersteunen van het bevoegd gezag bij het 
onderwijs aan zieke leerlingen; 
b. het ondersteunen en adviseren van het bevoegd gezag bij het onderwijs aan zieke leerlingen; 
c. het vervullen van de expertise-functie met betrekking tot het ondersteunen van bevoegde gezagen bij het onderwijs aan zieke 
leerlingen; 
d. het uitvoeren van onderzoek ter ondersteuning van de taken, genoemd in dit lid; en 
e. het uitvoeren van aanvullende activiteiten die samenhangen met de taken, genoemd in dit lid. 
6 Memorie van toelichting, p. 13-14. 
7 Gegevensbeschermingseffectbeoordeling (PIA), mei 2022, p. 18, zoals overgelegd per email van 19 september 2022. 
8 Memorie van toelichting, p. 13-14. 
9 Artikel 4, onder 11, van de AVG. 

 

 

2/4 

 

 

Datum 
11 oktober 2022 

Ons kenmerk 
z2022-03222 

 
De AP adviseert om de gegevensverwerkingen door Stichting Ziezon te baseren op de e-grondslag 
(noodzakelijk voor de vervulling van een taak van algemeen belang). Instemming10 van de betrokkene(n) 
kan daarbij als voorwaarde gelden. De AP adviseert de toelichting dienovereenkomstig aan te passen. 
 
Uitzonderingsgrond verwerkingsverbod bijzondere persoonsgegevens 
Volgens de toelichting verwerkt Stichting Ziezon voor bepaalde taken11 bijzondere persoonsgegevens, 
namelijk gegevens over de gezondheid van leerlingen.12 Het verwerken van bijzondere persoonsgegevens 
verboden,13 tenzij er sprake is van een uitzonderingsgrond.14 Uit de toelichting blijkt niet welke 
uitzonderingsgrond van toepassing is. 
 
De AP adviseert om in de toelichting te onderbouwen welke uitzonderingsgrond van toepassing is en op 
welke wijze wordt voldaan aan de eisen die de betreffende uitzonderingsgrond stelt.  
 
Bewaartermijnen 
Het concept bevat geen bewaartermijnen voor de verwerking van persoonsgegevens door Stichting 
Ziezon.  
 
Volgens het beginsel van opslagbeperking mogen persoonsgegevens niet langer worden bewaard dan voor 
de doeleinden waarvoor de persoonsgegevens worden verwerkt noodzakelijk is.15 Een algemene 
normstelling zoals deze brengt mee dat er moet worden geconcretiseerd voor specifieke 
gegevensverwerkingen. De AP acht het uit oogpunt van transparantie en rechtszekerheid in beginsel 
wenselijk dat de wetgever de bewaartermijn bepaalt indien het maken van afwegingen in individuele 
gevallen niet aangewezen is en een logische bewaartermijn ook niet onmiskenbaar uit de context 
voortvloeit.  
 
Het ministerie van OCW heeft de AP per email van 19 september 2022 bericht dat het voor de wetgever 
niet mogelijk is om de bewaartermijn op voorhand te concretiseren, vanwege de uiteenlopende 
omstandigheden waaronder stichting Ziezon persoonsgegevens verwerkt. OCW noemt hierbij als 
voorbeeld dat de dienstverlening (meermaals) tussentijds kan worden onderbroken, waarbij het voor de 
continuering daarvan noodzakelijk kan zijn om de gegevens niet direct te vernietigen. Stichting Ziezon is 
volgens OCW beter in staat om in individuele gevallen een afweging te maken die logischerwijs uit de 
context van de gegevensverwerking voortvloeit. 
 

                                                                        
10 De AP hanteert hier de term ‘instemming’ om verwarring te voorkomen met het AVG-begrip ‘toestemming’.  
11 Het gaat om de taken: 

1. 

2. 

het ontwikkelen en onderhouden van een landelijk beleid met betrekking tot het ondersteunen van het bevoegd gezag van 
scholen bij het onderwijs aan zieke leerlingen en 
het ondersteunen en adviseren van het bevoegd gezag van scholen bij het onderwijs aan zieke leerlingen.  

12 Memorie van toelichting, p. 13. 
13 Artikel 9, eerste lid, van de AVG. 
14 Artikel 9, tweede lid, van de AVG. 
15 Artikel 5, eerste lid, onder e, van de AVG. 

 

 

3/4 

 

 

Datum 
11 oktober 2022 

Ons kenmerk 
z2022-03222 

 
Daarentegen noemt de gegevensbeschermingseffectbeoordeling van OCW een bewaartermijn van twee 
jaar, gelet op (i) de duur van de ondersteuning van zieke leerlingen binnen de bandbreedte van twee 
schooljaren en (ii) de bruikbaarheid van de gegevens en in lijn met hetgeen is bepaald rond de 
bewaartermijn van onderwijskundige rapporten. 
 
De AP adviseert om de bewaartermijn voor de verwerking van persoonsgegevens door Stichting Ziezon 
(eventueel in de vorm van een maximum) in het concept vast te leggen en te onderbouwen in de 
toelichting, of, gelet op de gegevensbeschermingseffectbeoordeling, te verduidelijken waarom precisering 
niet mogelijk of wenselijk is.  
 
Openbaarmaking van het advies  
 
De AP is voornemens dit advies niet eerder dan na vier weken openbaar te maken op de website 
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen 
bezwaar bestaat.  
 
Hoogachtend,  
Autoriteit Persoonsgegevens,  
 
 
 
Aleid Wolfsen  
voorzitter 
 
 

 

 

4/4 

