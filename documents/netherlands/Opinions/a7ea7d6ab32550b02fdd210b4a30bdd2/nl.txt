Autoriteit Persoonsgegevens
Postbus 93374, 2509 AJ Den Haag
Bezuidenhoutseweg 30, 2594 AV Den Haag
T 070 8888 500 - F 070 8888 501
autoriteitpersoonsgegevens.nl
De Minister voor Basis- en Voortgezet Onderwijs en Media
De heer drs. A. Slob
Postbus 16375
2500 BJ Den Haag

Datum

20 augustus 2019

Ons kenmerk

Uw brief van

Contactpersoon

Uw kenmerk

z2019-16665

18 juli 2019

11599926

070 8888 500

Onderwerp

Advies over het concept voor de Wet beëindiging vervangingsfonds en hervorming participatiefonds

Geachte heer Slob,
Bij brief van 18 juli 2019 is de Autoriteit Persoonsgegevens (AP) op grond van het bepaalde in artikel 36,
vierde lid, van de Algemene verordening gegevensbescherming (AVG), geraadpleegd over het concept
voor de Wet houdende wijziging van de Wet op het primair onderwijs en de Wet op de expertisecentra in
verband met beëindiging van de verplichte aansluiting bij een rechtspersoon in verband met kosten van
vervanging en in verband met wijziging van de wijze waarop de werkloosheidsuitkeringen worden
verevend (beëindiging vervangingsfonds en hervorming participatiefonds) (hierna: het concept).
De AP heeft een opmerking over het concept en adviseert daarmee rekening te houden.

Strekking van het concept
De Stichting Vervangingsfonds & Bedrijfsgezondheidszorg voor het Onderwijs (hierna: het Vervangingsfonds)
voert de wettelijke taak uit om een waarborg te bieden aan schoolbesturen voor de kosten die scholen
maken voor de vervanging van ziek onderwijspersoneel. Door het concept zal de wettelijke waarborgtaak
van het Vervangingsfonds op termijn eindigen: de verplichte aansluiting van werkgevers vervalt en de
ministeriële aanwijzing van het Vervangingsfonds als rechtspersoon voor de uitvoering van deze taak
wordt ingetrokken.
De Stichting Participatiefonds (hierna: het Participatiefonds) voert een wettelijke waarborgtaak uit ten
behoeve van schoolbesturen voor de kosten van werkloosheidsuitkeringen aan ex-werknemers, die
werkgevers in het primair onderwijs als eigenrisicodrager in beginsel zelf dienen te betalen. Het concept
verschaft de basis voor de hervorming waarbij de voorschriften van het Participatiefonds worden
vereenvoudigd. Resultaat daarvan zal zijn een afgeslankt reglement met een sterkere financiële prikkel ter

1

Datum

20 augustus 2019

Ons kenmerk
z2019-16665

beperking van instroom in een uitkering. Zo wordt het aantal vergoedingsgronden teruggebracht.
Daarnaast wordt met het concept de praktijk bevestigd dat het Participatiefonds een re-integratietaak
heeft, zowel in preventieve als curatieve zin. Preventief in de zin dat het Participatiefonds schoolbesturen
ondersteunt in hun beleid ter voorkoming van werkloosheid en kan adviseren over van-werk-naar werktrajecten. Curatief door actief de re-integratie van werklozen uit het primair onderwijs uit te voeren.

Advies
Bijzondere persoonsgegevens
In de memorie van toelichting is aangegeven dat het Participatiefonds in voorkomende gevallen
bijzondere persoonsgegevens verwerkt, namelijk gegevens over de gezondheidstoestand van personen.
Hiervoor is volgens de toelichting de uitzonderingsgrond als genoemd in artikel 9, tweede lid, onderdeel b,
van de AVG j˚ artikel 30, eerste lid, onderdelen a en b, van de Uitvoeringswet Algemene verordening
gegevensbescherming (UAVG) van toepassing.1
Het verbod op het verwerken van bijzondere persoonsgegevens is op grond van artikel 9, tweede lid,
onderdeel b, van de AVG niet van toepassing wanneer de verwerking noodzakelijk is met het oog op de
uitvoering van verplichtingen en de uitoefening van specifieke rechten van de
verwerkingsverantwoordelijke of de betrokkene op het gebied van het arbeidsrecht en het
socialezekerheids- en socialebeschermingsrecht, voor zover zulks is toegestaan bij lidstatelijk recht die
passende waarborgen voor de grondrechten en de fundamentele belangen van de betrokkene biedt.
Op grond van artikel 30, eerste lid, onderdelen a en b, van de UAVG is vervolgens het verbod om gegevens
over gezondheid te verwerken niet van toepassing, indien de verwerking geschiedt door werkgevers of
instellingen die te hunnen behoeve werkzaam zijn, voor zover de verwerking noodzakelijk is voor:
a. een goede uitvoering van wettelijke voorschriften, pensioen regelingen of collectieve
arbeidsovereenkomsten die voorzien in aanspraken die afhankelijk zijn van de
gezondheidstoestand van de betrokkene; of
b. de re-integratie of begeleiding van werknemers of uitkeringsgerechtigden in verband met ziekte
of arbeidsongeschiktheid.
Volgens de toelichting is het Participatiefonds als een instelling werkzaam ten behoeve van de werkgevers
in het primair onderwijs, voornamelijk schoolbesturen en hun scholen. Daarbij heeft het Participatiefonds
wettelijke taken die overeenkomen met de taken omschreven in artikel 30, eerste lid, onderdelen a en b,
van de UAVG, te weten de preventieve en curatieve re-integratietaak. Er hoeft niet aanvullend iets te
worden geregeld, aldus de toelichting.2
De uitzonderingsgrond als genoemd in artikel 9, tweede lid, onderdeel b, van de AVG kan evenwel pas van
toepassing zijn als het lidstatelijk recht passende waarborgen voor de grondrechten en de fundamentele
belangen van de betrokkene biedt. In de memorie van toelichting is niet aangegeven welke passende
waarborgen er in dit geval worden geboden.

1 P. 28.
2 P. 28.

2/3

Datum

20 augustus 2019

Ons kenmerk
z2019-16665

De AP adviseert om in de toelichting te duiden welke passende waarborgen er in dit geval worden
geboden.

Openbaarmaking van het advies
De AP is voornemens dit advies na vier weken openbaar te maken op de website
www.autoriteitpersoonsgegevens.nl. Behoudens tegenbericht gaat zij ervan uit dat hiertegen geen
bezwaar bestaat.

Hoogachtend,
Autoriteit Persoonsgegevens,
Overeenkomstig het door de Autoriteit Persoonsgegevens genomen besluit,

ir. M.J. Verdier
Vicevoorzitter

3/3