


[doc. web n. 9118445]
ArchiviazIone di procedimento sanzionatorio - 31 maggio 2018
Registro dei provvedimenti
n. 372 del 31 maggio 2018
IL GARANTE PER LA PROTEZIONE DEI DATI PERSONALI
NELLA riunione odierna, alla presenza del dott. Antonello Soro, presidente, della dott.ssa Augusta Iannini, vicepresidente, della dott.ssa Giovanna Bianchi Clerici e della prof.ssa Licia Califano, componenti e del dott. Giuseppe Busia, segretario generale;
RILEVATO che il Dipartimento Comunicazioni e Reti Telematiche ha avviato una istruttoria a seguito di n. 3 segnalazioni nelle quali si lamentava l’invio di comunicazioni promozionali mediante posta elettronica da parte della società  "XX S.r.l." (di seguito la “Società”), con sede legale in XX, partita IVA XX;
VISTI gli atti dell’istruttoria e la nota prot. n. XX del 31 ottobre 2016 con cui il Dipartimento sopra citato, al termine di tale istruttoria, ha trasmesso gli atti al Dipartimento Attività Ispettive e Sanzioni affinché richiedesse al Nucleo Speciale Privacy della Guardia di Finanza l’accertamento in loco, presso la sede della Società sopra indicata;
VISTA la nota prot. n. XX dell’11 gennaio 2017 di richiesta di informazioni ai sensi dell’art. 157 del decreto legislativo 30 giugno 2003, n. 196 recante il “Codice in materia di protezione dei dati personali” (d’ora in avanti il “Codice”);
VISTA la nota n. 935  dell’11 gennaio 2017 di richiesta di notificazione della sopra citata nota prot. n. XX  e acquisizione in loco delle informazioni ai sensi dell’art. 157 del Codice;
VISTI gli atti dell’accertamento ispettivo;
CONSIDERATO che, sulla base delle dichiarazioni rese nel corso degli accertamenti ispettivi, nonché di quanto rappresentato dalla Società con nota del 24 febbraio 2017 e relativi allegati, a scioglimento delle riserve formulate nel corso dell’accertamento ispettivo, è risultato che:
- la Società è stata costituita in data 11.11.2014 per lo svolgimento di attività di promozione, operazioni a premio, programmi fedeltà e servizi di marketing;
- la Società gestisce l'operazione di raccolta punti a premio "XX";
- per aderire al suddetto programma, i clienti compilano un apposito modulo cartaceo e/o si registrano al sito internet XX, di proprietà della Società, fornendo i propri dati personali;
- “La banca dati di "XX", è denominata "XX"; il DB è gestito da XX S.p.A., in ragione del contratto e della designazione quale responsabile del trattamento (…); (…) nel DB vengono inseriti tutti i dati derivanti dai moduli di registrazione, quelli provenienti dal sito internet XX, le informazioni inserite dal call center in inbound, le informazioni relative alle transazioni presso ogni punto vendita dei promotori in cui viene utilizzata "XX" ed i punti del programma da accreditare” (cfr. verbale di operazioni compiute redatto in data 2 febbraio 2017, punto 5);
- “la procedura di registrazione al sito XX prevede l'acquisizione da parte di XX S.r.l., degli stessi dati personali di cui al modulo cartaceo di registrazione all'operazione a premio”;
-  “è presente l'informativa sul trattamento dei dati personali, di contenuto analogo a quella del modulo cartaceo” (cfr. verbale di operazioni compiute redatto in data 2 febbraio 2017, punto 1) nella quale, tra le finalità, sono indicate quelle relative all’attività di marketing diretto e profilazione;
- “ (…) il consenso quale presa visione dell'informativa corrisponde al campo "firma" (…);
- “ (…) il consenso privacy al marketing diretto corrisponde a tre campi "inviare messaggi e-mail", "inviare posta" e "inviare messaggi sms" (…);
-  “ (…) il consenso privacy alla profilazione corrisponde all'equivalente campo “consenso profilazione”(…); (cfr. verbale di operazioni compiute redatto in data 2 febbraio 2017, punto 5);
- “le tre formule di consenso privacy, in calce all'informativa, (relative al marketing diretto e corrispondente ai tre campi "inviare messaggi e-mail", "inviare posta" e "inviare messaggi sms”)  di contenuto analogo a quelle del modulo cartaceo, sono preflaggate sul valore "do il consenso” (cfr. verbale di operazioni compiute redatto in data 2 febbraio 2017, punto 1);
- pur esprimendo il diniego per tali tre formule di consenso nel corso della simulazione della registrazione effettuata dai militari della Guardia di Finanza, effettuando successivamente  l’accesso all'account generato, è risultato che il valore riferito al consenso relativo al marketing diretto era positivo;
- infatti, a conferma di ciò, i militari della Guardia di Finanza hanno effettuato “(…) una nuova simulazione di registrazione al sito web XX (…)” nel corso della quale “ (…) esprimendo il diniego al marketing diretto e alla profilazione ed il consenso per la presa visione dell'informativa, (il sistema) ha restituito sia nell'account generato che in XX il valore positivo sui campi "inviare messaggi e-mail", "inviare posta" e "inviare messaggi sms" e su "firma" e il valore negativo riguardo invece alla profilazione” (cfr. verbale di operazioni compiute redatto in data 2 febbraio 2017, punto 5);
- la Società, in riferimento alle attività connesse al sopra citato programma di raccolta punti, risulta, unitamente ad altri soggetti promotori,  contitolare del trattamento dei dati personali, ai sensi del combinato disposto degli artt. 4, primo comma, lett. f) e 28 del Codice;
- la Società, con riferimento alla suddetta attività di profilazione per cui raccoglie i consensi dei clienti, non ha effettuato la notificazione all'Autorità Garante per la protezione dei dati personali ai sensi degli artt. 37, comma 1, lett. d), e 38 del D.Lgs. 196/2003;
- la Società, attraverso il form di registrazione al sito internet, non acquisisce liberamente e specificamente il consenso dagli utenti per la finalità di marketing diretto, diversamente da
quanto prescritto dall'art. 23, comma 3, del Codice e dalle "Linee guida in materia di attività promozionale e contrasto allo spam” del 4 luglio 2013 (doc. web n. 2542348 rintracciabile in www.gpdp.it);
VISTO il verbale del Nucleo Speciale Privacy della Guardia di Finanza n. 24 del 2 marzo 2017 con cui sono state contestate a “XX S.r.l.” con sede legale in XX, partita IVA XX., in persona del legale rappresentante pro-tempore, le seguenti violazioni amministrative:
- trattamento di dati personali effettuato in violazione delle disposizioni indicate nell'art. 167 del Codice in relazione all'art. 23 del Codice medesimo, ai sensi dell'art. 162, comma 2-bis, del Codice per la mancata acquisizione del consenso libero e specifico degli utenti per finalità di marketing diretto in quanto i campi del form per il rilascio di tale consenso in fase di registrazione  risultavano preflaggati;  
- mancato assolvimento dell’obbligo di cui al combinato disposto degli artt. 37, comma 1, lettera d) e 38, commi 1 e 2, del Codice per omessa notificazione al Garante (art. 163 del Codice) dell’attività di profilazione;
RILEVATO che dal rapporto amministrativo prot. n. XX del 5 maggio 2017 predisposto dalla I Sezione del Nucleo Speciale Privacy della Guardia di Finanza ai sensi dell’art. 17 della legge 24 novembre 1981 n. 689 e riferito al sopra citato verbale di contestazione, risulta che la Società si è avvalsa “ (…) della facoltà del pagamento in misura ridotta, prevista dall’art. 16 della Legge 689/81, limitatamente al Rilievo n. 1 e non anche per il Rilievo n. 2” e, quindi, con riferimento alla violazione dell’art. 23 del Codice relativa alla mancata acquisizione del consenso libero e specifico degli utenti per finalità di marketing diretto;
VISTO lo scritto difensivo datato 21 aprile 2017, inviato ai sensi dell’art. 18 della legge n. 689/1981, con cui il legale di parte, dopo aver comunicato di aderire alla richiesta di pagamento in misura ridotta relativamente al Rilievo n. 1 - allegando la relativa quietanza di pagamento e illustrando, in merito a quest’ultimo, taluni aspetti considerati utili per la valutazione complessiva della vicenda da parte del Garante - ha fatto presente di ritenere infondata la contestazione concernente il Rilievo n. 2, relativo alla mancata notificazione, da parte della Società al Garante, ai sensi degli artt. 37 e 38 del Codice, dell’attività di profilazione.
La parte, infatti, ha ribadito quanto già dichiarato nel corso dell’ispezione sostenendo di non aver mai svolto attività di profilazione. Più in particolare, ha fatto presente di non aver mai avuto intenzione di effettuare un’attività di profilazione tanto che “il sistema non dispone degli strumenti per poterlo fare", né ha a disposizione “le informazioni ed i dati da elaborare per procedere alla elaborazione con detti strumenti. XX (…) non riceve né ha altrimenti accesso al dettaglio degli scontrini di acquisto con la lista di tutti  i prodotti acquistati. XX riceve solo il numero di Card, la data di acquisto ed il totale di punti guadagnati, che va ad accumulare ai punti già acquisiti”.
E in relazione a tale rilievo, la Società chiede che, “riconosciuto che XX non ha mai avuto la volontà di procedere (né ha mai proceduto) ad operazioni di trattamento per finalità di profilazione, in quanto priva delle informazioni necessarie e degli strumenti indispensabili per procedere a tale trattamento, venga revocata la sanzione comminata con il Verbale di Contestazione n. 24 notificato il 29 marzo 2017”.
LETTO il verbale di audizione del 7 maggio 2018, svolta ai sensi dell’art. 18 della legge n. 689/1981, con cui la parte, ribadendo quanto già dichiarato nelle memorie difensive, con riferimento al rilievo n. 2 afferente all’omessa notificazione del trattamento per profilazione di cui agli artt. 37, comma 1, lett. d) e 38, commi 1 e 2 del Codice e in relazione al quale non si è avvalsa della facoltà del pagamento in misura ridotta - ai sensi dell’art. 16 della legge n. 689/1981 -  ha precisato i concetti già espressi per cui  “la Società non svolgeva attività di profilazione in quanto non riceveva le informazioni necessarie per porla in essere, essendo queste ultime limitate al numero dei punti accumulati per ciascuna transazione” producendo a tal fine il relativo prospetto “Programma loyalty” .
Ha chiesto, pertanto, l’annullamento della contestazione e l’archiviazione del procedimento sanzionatorio;
RITENUTO che le argomentazioni addotte, tutte volte a dimostrare l’infondatezza di quanto contestato in ordine alla ricorrenza di un’attività di profilazione da parte della Società,  risultano idonee a determinare l’archiviazione del procedimento sanzionatorio in quanto, nel caso di specie, pur in presenza di una specifica indicazione ad essa relativa nell’informativa, la Società non disponeva dei dati necessari allo svolgimento di tale attività, non avendo “accesso al dettaglio degli scontrini di acquisto con la lista di tutti i prodotti acquistati” ed inoltre non era dotata di una infrastruttura informatica idonea alla creazione ed elaborazione di eventuali profili dei consumatori;
VISTO l’art. 1, comma 2, della legge 24 novembre 1981, n. 689, ai sensi del quale le leggi che prevedono sanzioni amministrative si applicano soltanto nei casi e per i tempi in esse considerati;
PRESO ATTO che la Società si è avvalsa “ (…) della facoltà del pagamento in misura ridotta, prevista dall’art. 16 della Legge 689/81, limitatamente al Rilievo n. 1 (…)”  con riferimento alla violazione dell’art. 23 del Codice relativa alla mancata acquisizione del consenso libero e specifico degli utenti per finalità di marketing diretto;
VISTA la documentazione in atti;
VISTA la legge n. 689/1981 e successive modificazioni e integrazioni;
VISTE le osservazioni dell’Ufficio formulate dal segretario generale ai sensi dell’art. 15 del regolamento del Garante n. 1/2000, adottato con deliberazione del 28 giugno 2000;
RELATORE la dott.ssa Giovanna Bianchi Clerici;
DISPONE
l’archiviazione, in relazione al verbale del Nucleo Speciale Privacy della Guardia di Finanza n. 24 del 2 marzo 2017, della contestazione della violazione amministrativa di cui all’art. 163 del Codice per il mancato assolvimento dell’obbligo di cui al combinato disposto degli artt. 37, comma 1, lett. d) e 38, commi 1 e 2, del Codice, per omessa notificazione al Garante dell’attività di notificazione.
Ai sensi degli artt. 152 del Codice e 10 del d.lg. n. 150/2011, avverso il presente provvedimento può essere proposta opposizione all’autorità giudiziaria ordinaria, con ricorso depositato al tribunale ordinario del luogo ove ha la residenza il titolare del trattamento dei dati, entro il termine di trenta giorni dalla data di comunicazione del provvedimento stesso, ovvero di sessanta giorni se il ricorrente risiede all’estero.
Roma, 31 maggio 2018
IL PRESIDENTE
Soro
IL RELATORE
Bianchi Clerici
IL SEGRETARIO GENERALE
Busia            
 

