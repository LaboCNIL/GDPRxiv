


[doc. web n. 9119806]
Archiviazione di procedimento sanzionatorio - 18 ottobre 2018
Registro dei provvedimenti
n. 473 del 18 ottobre 2018
IL GARANTE PER LA PROTEZIONE DEI DATI PERSONALI
NELLA riunione odierna, alla presenza del dott. Antonello Soro, presidente, della dott.ssa Augusta Iannini, vicepresidente, della dott.ssa Giovanna Bianchi Clerici e della prof.ssa Licia Califano, componenti e del dott. Giuseppe Busia, segretario generale;
VISTO l’art. 1, comma 2, della legge 24 novembre 1981, n. 689, ai sensi del quale le leggi che prevedono sanzioni amministrative si applicano soltanto nei casi e per i tempi in esse considerati;
RILEVATO che l’Ufficio del Garante, con atto n. 18782/119880 del 20 giugno 2018 (notificato in pari data mediante posta elettronica certificata), che qui deve intendersi integralmente riportato, ha contestato alla società XX S.p.A. (di seguito “XX” o “la società”), con sede legale in Roma, XX, C.F. XX, la violazione prevista dagli artt. 157 e 164 del Codice in materia di protezione dei dati personali (d. lg. 30 giugno 2003, n. 196, di seguito denominato “Codice”, nella formulazione antecedente alle modifiche introdotte dal d. lg. n. 4 settembre 2018, n. 101 in vigore dal 19 settembre 2018);
RILEVATO che dall’esame degli atti del procedimento sanzionatorio avviato con la contestazione di violazione amministrativa è emerso, in sintesi, che XX ha omesso di fornire riscontro a una richiesta di informazioni ed esibizione di documenti formulata ai sensi dell’art. 157 del Codice, notificata mediante posta elettronica certificata, riguardante la diffusione del nominativo di un minore riportato in un articolo di cronaca:
PRESO ATTO che la società non ha provveduto al pagamento in misura ridotta, come evidenziato dal rapporto redatto ai sensi dell’art. 17 della legge n. 689/1981;  
LETTI gli scritti difensivi del 12 luglio 2018 e il verbale di audizione del 24 settembre 2018, nei quali si rappresenta che:
- XX ha provveduto nell’immediatezza a rimuovere l’articolo contestato e a predisporre una nota di riscontro al Garante nei termini indicati nella richiesta di informazioni;
- a causa di un disguido tecnico la nota di riscontro non è stata inviata nonostante fosse stata predisposta la trasmissione della medesima mediante posta elettronica certificata. Ciò a causa, probabilmente, dell’intasamento della casella di posta, del concomitante malfunzionamento dei computer in uso presso XX e della circostanza che la gestione della PEC era, all’epoca, affidata a collaboratori della società mentre oggi tale gestione è direttamente curata dal direttore della testata giornalistica;
- il mancato riscontro è pertanto avvenuto in buona fede e senza che XX avesse la consapevolezza di aver posto in essere una condotta illegittima;
- al riguardo la società ha presentato in sede di memorie difensive una dichiarazione del soggetto incaricato della rimozione dell’articolo e dell’invio della nota di riscontro al Garante, che ha confermato quanto rappresentato da XX ;
RITENUTO che le argomentazioni addotte da XX sono idonee a determinare l’archiviazione del procedimento sanzionatorio avviato con la contestazione di violazione amministrativa in considerazione del fatto che la Società ha dimostrato come il mancato invio del riscontro sia dipeso da un malfunzionamento del sistema informatico e che la stessa ha tempestivamente provveduto a rimuovere l’articolo in questione non appena ha ricevuto la contestazione, tenendo altresì conto del contesto e delle particolari circostanze che hanno caratterizzato il trattamento oggetto di  segnalazione;
RITENUTO di dover archiviare il procedimento sanzionatorio relativo alla violazione dell´art. 157 del Codice, di cui al verbale n. 18782/119880 del 20 giugno 2018
VISTA la documentazione in atti;
VISTA la legge n. 689/1981, e successive modificazioni e integrazioni;
VISTE le osservazioni dell’Ufficio formulate dal segretario generale ai sensi dell’art. 15 del regolamento del Garante n. 1/2000, adottato con deliberazione del 28 giugno 2000;
RELATORE la dott.ssa Giovanna Bianchi Clerici;
DISPONE
l'archiviazione del procedimento sanzionatorio amministrativo relativo alla contestazione della violazione amministrativa di cui agli artt. 157 e 164 del Codice, nei termini di cui in motivazione.
Roma, 18 ottobre 2018
IL PRESIDENTE
Soro
IL RELATORE
Bianchi Clerici
IL SEGRETARIO GENERALE
Busia

