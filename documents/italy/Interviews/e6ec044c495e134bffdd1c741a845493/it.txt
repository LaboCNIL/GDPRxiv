

Prima riunione del tavolo tecnico sulla tutela dei diritti dei minori nel contesto dei social network e dei prodotti digitali in rete istituito presso il Ministero della Giustizia.
Stanzione: "Proteggere i minori in rete e sui social network è un obiettivo primario"
(Ansa, 24 giugno 2021)
"In qualità di presidente del tavolo sulla tutela dei diritti dei minori nel contesto dei social network e della rete, ci tengo a ringraziare la disponibilità dimostrata dalle tre Authority che hanno deciso di partecipare come membri permanenti". Cosi' in una nota la Sottosegretaria alla Giustizia Anna Macina presentando il tavolo tecnico appena istituito al Ministero. "La contemporanea presenza di tali organismi attribuisce a questo tavolo un peso specifico ed una autorevolezza indispensabili per il buon esito dei lavori. E' anche la dimostrazione di una trasversalità di interessi e competenze, lavoreremo insieme per affrontare un tema che riguarda il vissuto di milioni di famiglie". 
"Proteggere i minori in rete e sui social network è - tanto piu' oggi in un'epoca di totalizzante on life - un obiettivo primario, che deve unire istituzioni, famiglie e mondo della scuola e che ha visto il Garante Privacy da sempre impegnato nel promuovere un uso consapevole delle nuove tecnologie di comunicazione da parte dei minori e nel dare regole per la loro tutela. In questo senso va l'ultimo nostro intervento nei confronti di una piattaforma social, tra le più diffuse tra i giovanissimi" dichiara Pasquale Stanzione, presidente dell'Autorità garante per la protezione dei dati personali. "Occorre fare in modo che i social media non si trasformino per i più piccoli in un luogo inospitale, pieno di insidie, per sè e per gli altri, ma rimangano quella grande opportunità di condividere esperienze e crescere insieme, offerta alle giovani generazioni. Questa nuova iniziativa del Ministero della Giustizia, alla quale abbiamo convintamente aderito, saprà assicurare un contributo rilevante in questo senso". 
Per l'Autorità garante per l'infanzia e l'adolescenza partecipa al tavolo la Garante nazionale, Carla Garlatti: "L'istituzione del gruppo di lavoro è positiva e va nella direzione sollecitata anche dall'Autorità che rappresento. Questo perchè la sinergia tra Ministero e le tre Autorità, ciascuna portatrice di specifiche competenze, può rappresentare un'occasione preziosa per trovare soluzioni normative in materia di verifica dell'età dei minorenni sui social, di regolamentazione dello sfruttamento dell'immagine dei minori online e di salvaguardia efficace del loro consenso digitale. Ritengo poi particolarmente importante la collaborazione tra i soggetti competenti per arrivare a individuare efficaci iniziative di educazione e sensibilizzazione".
"Siamo impegnati da tempo - afferma la Commissaria Laura Aria dell'Autorità per le garanzie nelle comunicazioni - "nella tutela dei diritti dei minori anche nell'ambito dei social network. In questo quadro, nel 2018 Agcom ha pubblicato un libro bianco attraverso il quale ha voluto sviluppare una riflessione sulle misure di garanzia più idonee al nuovo contesto comunicativo digitale. Inoltre, la nuova direttiva comunitaria sui servizi di media audiovisivi (SMAV) ha ampliato le competenze dell'Autorità anche alle piattaforme di video sharing. Non posso dunque che salutare con estremo favore questo tavolo tecnico istituito dalla Ministra Cartabia e presieduto dalla Sottosegretaria Macina, al quale siamo onorati di partecipare e a cui forniremo il nostro piu' fattivo contributo".

