
Agencija za zaštitu osobnih podataka u suradnji s Hrvatskom gospodarskom komorom organizira besplatnu online radionicu Zaštita osobnih podataka i usklađivanje s Općom uredbom o zaštiti podataka (GDPR-om) u turizmu, koja će se održati u srijedu, 19. svibnja, u 10 sati.
Online radionica je namijenjena isključivo mikro, malim i srednjim poduzetnicima iz sektora turizma, čijim je specifičnim potrebama prilagođen program radionice. Prijavite se za sudjelovanje
Naime, turizam je specifičan zbog velikog protoka ljudi, užurbanog tempa rada i obrade velike količine osobnih podataka hrvatskih i stranih državljana. Opća uredba o zaštiti podataka je na snazi od 25. svibnja 2018. godine i dužni su je poštovati svi koji obrađuju osobne podatke građana Europske unije. Nepoštivanje odredbi Opće uredbe o zaštiti podataka i nepoduzimanje odgovarajućih mjera zaštite osobnih podataka može rezultirati povredama osobnih podataka, nepovjerenjem klijenata u pružatelje turističkih usluga, a samim time i padom ugleda te financijskim gubitcima.
Sudionici radionice saznat će koje ključne korake moraju poduzeti kako bi uskladili poslovanje s Općom uredbom o zaštiti podataka i dobiti odgovore na svoja pitanja o tom usklađivanju.
Moram li gosta tražiti privolu za slanje promotivnih materijala? Smijem li gosta zatražiti osobnu iskaznicu i zadržati je ili napraviti presliku osobne iskaznice? Moram li imati službenika za zaštitu podataka? Ako sam privatni iznajmljivač apartmana, jesam li u obvezi primjenjivati GDPR? Smijem li slati gostima promotivne materijale? Moram li voditi evidenciju aktivnosti obrade? Kako dokazati usklađenost s Općom uredbom o zaštiti podataka? Prijavite se na online radionicu i doznajte odgovore na ova i sva ostala pitanja koja možete postaviti unaprijed ili tijekom radionice!
Ova radionica je jedna od aktivnosti Agencije za zaštitu osobnih podataka u okviru provedbe EU projekta ARC (Awareness Raising Campaign for SMEs), s ciljem pružanja potpore mikro, malim i srednjim poduzetnicima prilikom usklađivanja poslovnih procesa s odredbama Opće uredbe o zaštiti podataka (poznatijom pod akronimom GDPR).
