
Koalicija udruga u zdravstvu, u ponedjeljak 24.listopada, organizirala je okrugli stol „Sekundarna upotreba podataka u zdravstvu“ na kojem je sudjelovala i Iva Katić, tajnica Kabineta ravnatelja. Održavanje okruglog stola potaknulo je raspravu o značajnosti zdravstvenih i medicinskih podataka pacijenata u zdravstvenom sustavu, kako bi se pratila njegova kvaliteta, ishodi liječenja i učinkovitost, kao i sigurnost pacijenata. Također, bilo je riječi o prijedlogu Europske komisije o uspostavi Europskog prostora za zdravstvene podatke, koji bi trebao potaknut pojedince da preuzmu kontrolu nad vlastitim zdravstvenim podacima, podupirati upotrebu zdravstvenih podataka za bolje pružanje zdravstvene zaštite, bolje istraživanje, inovacije i donošenje politika te omogućiti EU-u da u potpunosti iskoristi potencijal koji nudi sigurna i zaštićena razmjena, upotreba i ponovna uporaba zdravstvenih podataka.
Tako je Iva Katić govorila o načinu na koji Prijedlog Uredbe o europskom prostoru za zdravstvene podatke (EU Health Data Space) utječe na obradu zdravstvenih podataka. Naime, predmetne obrade uključivat će obradu velikih količina podataka koji su vrlo osjetljive prirode, stoga je od najveće važnosti da se ovim Prijedlogom ni na koji način ne ugroze prava pojedinaca iz Europskog gospodarskog prostora koja su im zajamčena Općom uredbom o zaštiti podataka.
Naglasila je kako je potrebno omogućiti EU da se u potpunosti iskoristi potencijal koji nudi sigurna razmjena i upotreba osobnih podataka, podržavajući korištenje zdravstvenih podataka za bolje pružanje zdravstvene skrbi, kreiranje politika i znanstveno istraživanje, međutim uz poštivanje svih zajamčenih prava.
Na kraju je istaknula kako se ponekad GDPR koristi kao izgovor da se nešto ne učini, što proizlazi iz nedovoljne upućenosti u propise koji uređuju područje zaštite osobnih podataka te kako Agencija organizira redovne edukacije o GDPR-u i njegovoj primjeni u praksi.
Na okruglom stolu, svi panelisti među kojima su i dipl. ing. med. biokem. Katarina Gvozdanović, osnivačica i  voditeljica radne skupine SEKA, dr. sc. Ivan Pristaš, predstavnik Hrvatskog zavoda za javno zdravstvo i Ministarstva zdravstva, prof. dr. sc. Stjepko Pleština, predstojnik Klinike za onkologiju KBC Zagreb, Ljiljana Vukota, udruga SVE za NJU, Tanja Malbaša, Savez društava multiple skleroze Hrvatske, složili su se kako bi uspostava Europskog prostora podataka za zdravstvene podatke pozitivno utjecala na procese prikupljanja i upravljanja podataka u zdravstvu Republike Hrvatske.
 

