

U organizaciji Agencije za zaštitu osobnih podataka i Hrvatske gospodarske komore – Županijske komore Varaždin, 5. srpnja 2022. u prostorijama Hrvatske gospodarske komore u Varaždinu održana je besplatna radionica „Kako uskladiti poslovanje s Općom uredbom o zaštiti podataka“ namijenjena mikro, malim i srednjim poduzetnicima.
Tijekom pozdravnog govora, ravnatelj Agencije Zdravko Vukić istaknuo je kako GDPR nije teret niti prepreka, već prilika poduzetnicima da unaprijede svoje poslovanje i bolje iskoriste osobne podatke koje prikupljaju. „Zakonita i transparentna obrada osobnih podataka pruža mogućnost da steknete prednost na tržištu pred konkurentima, jer u današnje digitalno doba potrošačima je vrlo važno znati da su podaci koje daju organizacijama na korištenje sigurni i zaštićeni.“, rekao je ravnatelj Vukić te svim prisutnim poželio mnogo uspjeha u daljnjem radu.
Stručnjaci Agencije za zaštitu osobnih podataka poduzetnicima su ukazali na njihove obveze i ključne korake koje je potrebno poduzeti kako bi svoje poslovanje uskladili sa zakonodavnim okvirom zaštite osobnih podataka. Prvi i najvažniji korak prilikom usklađivanja s odredbama Opće uredbe o zaštiti podataka je informiranje o svim obvezama, u čemu pomaže upravo Agencija održavanjem ovakvih radionica. Ključno je da se svi, koji obrađuju osobne podatke, dobro informiraju o svojim obavezama, usklade poslovanje i na taj način izbjegnu situacije u kojima se mogu naći u ulozi prekršitelja Opće uredbe o zaštiti podataka, a samim time riskiraju i visoke novčane kazne.
U prvom dijelu radionice sudionici su se upoznali s ključnim pojmovima Opće uredbe o zaštiti podataka, poput tko je voditelj i izvršitelj obrade, koji su pravni temelji za obradu osobnih podataka, što je to politika privatnosti i slično. Razumijevanje osnovnih pojmova Uredbe bitno je kako bi poduzetnici, kao voditelji obrade, pravilno obrađivali osobne podatke.
Tehničke i organizacijske mjere zaštite osobnih podataka, zašto je važan službenik za zaštitu o podataka, ali i što u slučaju povrede osobnih podataka, samo su neke od tema koje su obrađene tijekom drugog dijela radionice. Osim toga, stručnjaci Agencije odgovarali su na pitanja poduzetnika te im na taj način pružili konkretnu pomoć prilikom usklađivanja s GDPR-om.
Ova radionica jedna je od aktivnosti Agencije za zaštitu osobnih podataka u okviru projekta ARC (Awareness Raising Campaign for SMEs), sufinanciranog iz EU programa Europske unije „Prava, jednakost i građanstvo“, a projekt se provodi s ciljem pružanja potpore mikro, malim i srednjim poduzetnicima te obrtnicima prilikom usklađivanja poslovnih procesa s odredbama Opće uredbe o zaštiti podataka.
Više o projektu možete saznati na poveznici https://arc-rec-project.eu/naslovna/.
 
























