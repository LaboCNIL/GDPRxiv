

STRUČNO-EDUKATIVNI SKUP „ZAŠTITA OSOBNIH PODATAKA DJECE U DIGITALNOM DOBU“ JEDNA JE OD AKTIVNOSTI KOJIMA AGENCIJA ZA ZAŠTITU OSOBNIH PODATAKA OBILJEŽAVA OVOGODIŠNJI EUROPSKI DAN ZAŠTITE OSOBNIH PODATAKA
(Zagreb, 28. siječnja 2019.)
U organizaciji Agencije za zaštitu osobnih podataka, danas 28. siječnja 2019. godine u Kući Europe u Zagrebu, a povodom obilježavanja Europskog dana zaštite osobnih podataka, organiziran je stručno-edukativni skup naziva „Zaštita osobnih podataka djece u digitalnom dobu“.
Skup je okupio stručnjake i profesionalce iz nekoliko ključnih institucija koje se bave zaštitom djece i njihovih prava, poput: predstavnika Agencije za zaštitu osobnih podataka, Pravobraniteljice za djecu, predstavnike Službe kibernetičke sigurnosti te maloljetničke delikvencije i kriminaliteta na štetu mladih i obitelji Ravnateljstva policije, SRCE-a, CARNET-a i HAKOM-a.
Obzirom da su djeca prepoznata kao osobito ranjiva skupina društva te da Opća uredba o zaštiti podataka poseban naglasak stavlja na djecu i zaštitu njihovih osobnih podataka, Agencija ovim stručno-edukativnim pridonosi stvaranju svijesti o važnost zaštite osobnih podataka djece, čime potiče institucije na intenzivniju međusobnu suradnju i potrebu kontinuiranog osvještavanja javnosti o ovoj temi.
Svi sudionici skupa zaključno su se usuglasili kako je potrebno uložiti zajedničke napore institucija kao i društva u cjelini, a s ciljem što učinkovitije zaštite djece i njihovih prava.
Agencija za zaštitu osobnih podataka će također u nastavku svojih aktivnosti, a povodom obilježavanja Europskog dana zaštite osobnih podataka, organizirati još dva događaja te omogućiti svim zainteresiranima da kroz razgovor sa stručnjacima Agencije za zaštitu osobnih podataka saznaju više o radu Agencije te zaštiti osobnih podataka općenito.
Najava:
– u utorak, 29. siječnja 2019. godine od 10:00 do 15:00 sati u prostorijama Agencije organiziran je Dan otvorenih vrata,
– u subotu 2. veljače 2019. godine od 09:00 do 20:00 sati u City Center One West info točka AZOP-a (vrijeme i mjesto gdje se građani mogu informirati o zaštiti osobnih podataka).
Najznačajnije poruke stručno-edukativnog skupa „Zaštita osobnih podataka djece u digitalnom dobu“:
„Mi smo ti koji trebamo biti svjesni da se djeci i mladima treba omogućiti povezivanje sa svijetom prilika i poticati ih da se koriste tim istim prilikama digitalnog doba koje donose koristi u njihovom obrazovanju, informiranosti, povezanosti itd., ali jednako tako, svi zajedno, moramo stvoriti snažnu svijest o tome da je uvijek potrebno voditi brigu o zaštiti svojih podataka i zaštiti privatnosti djece kako bi maksimalno smanjili: ranjivost, rizike od mogućih prijetnji, rizike za vlastitu sigurnost te štete i rizike od narušavanja identiteta, ugleda i gubitka privatnosti“, istaknuo je ravnatelj Agencije za zaštitu osobnih podataka.
Iz Ureda pravobraniteljice za djecu, izdvojili bismo jednu od poslanih poruka, a ona se odnosi na  preporuku Ureda pravobraniteljice o tome da se izbjegava fotografirati djecu i koristiti djecu u svrhu stranačkih i političkih aktivnosti.
Predstavnici Ravnateljstva policije, istaknuli su zabrinjavajuću činjenicu da se u posljednje vrijeme sve više uočava pojava, da sve više mlađa djeca postaju žrtvama kaznenih djela koja su počinjena putem Interneta. Riječ je o kaznenim djelima klasične zlouporabe osobnih podataka – povrede privatnosti djeteta, nedozvoljene uporabe osobnih podataka, nedozvoljenih slikovnih sadržaja i snimanja, seksualnog uznemiravanja i iskorištavanja putem Interneta i sl. Riječ je o djeci u dobi od osam pa naviše godina.
Iz HAKOM-a ističu kako se društvo u cjelini već sada teško nosi sa svim tim izazovima u kojima je djecu potrebno štititi, ali period koji nam dolazi i za kojeg ne znamo što nam nosi, osim što će donijeti još više promjena i izazova, svakako je nova 5G mreža koja se uvodi te umjetna inteligencija i strojno učenje koja se kontinuirano razvija. Iz tog razloga, potrebno je stvoriti okvir kojim će svi zainteresirani za temu sigurnosti djece na internetu zajedno raditi na koordiniranim projektima s ciljem zaštite djece.
Ravnatelj Sveučilišnog računskog centra (SRCE) Sveučilišta u Zagrebu, govorio je iz perspektive izvršitelja obrade podataka kao nositelja autentifikacijske i autorizacijske infrastrukture sustava znanosti i obrazovanja unutar kojeg imaju preko 920 tisuća elektroničkih identiteta djece i mladih, gdje se pohranjuju podaci o studentima i studentskim pravima te u tom smislu prezentirane su aktivnosti koje je SRCE poduzelo prema voditeljima obrade podataka kako bi cjelokupni sustav zaštite osobnih podataka i razmjene osobnih podataka, bio na najvećoj mogućoj razini.
Predstavnik CARNET-a je istaknuo kako bismo svi zajedno trebali raditi na razvoju sustava vrijednosti, a kako bi opasnosti i rizici koji s razvojem tehnologije bili umanjeni. Djecu trebamo odgajati na način da budu korisnici koji se mogu nositi sa svim prijetnjama i na pravilan način odreagirati na prijetnje bez obzira na to je li se dijete s potencijalnom prijetnjom već prije susrelo ili nije. Temelj za to je u zaštiti, edukaciji i osvještavanju.

