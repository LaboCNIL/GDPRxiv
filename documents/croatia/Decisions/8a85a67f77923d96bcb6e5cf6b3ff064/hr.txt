
Objavljeno: 17.11.2022.
Na temelju upozorenja i preporuka u sklopu međunarodne suradnje europskih nadzornih tijela, Agencija za zaštitu osobnih podataka izdaje preporuke za sve hrvatske navijače koji će boraviti u Katru na Svjetskom prvenstvu u nogometu.
Prilikom dolaska u Katar, navijači moraju preuzeti dvije mobilne aplikacije — službenu aplikaciju za Svjetsko prvenstvo – Hayya i aplikaciju za praćenje COVID-a – Ehteraz. Iz uvodnih postavki aplikacija može se zaključiti da navedene aplikacije mogu pristupiti podacima korisnika mobitela, pratiti njihovu lokaciju, čitati, brisati ili mijenjati sadržaj s mobitela te sprječavaju mobilnom uređaju da prijeđe u stanje mirovanja.
Stoga je preporuka da, ukoliko su u mogućnosti, putnici putuju s tzv. „burner phone“ koji će moći uništiti, praznim mobilnim uređajem ili mobilnim uređajem koji je resetiran na tvorničke postavke, a navedene aplikacije instaliraju tek neposredno prije polaska i izbrišu ih odmah po povratku. Također, preporuča se da putnici ograniče internetske veze na usluge koje zahtijevaju autentifikaciju na najnižu moguću mjeru, drže svoj pametni telefon stalno uz sebe i imaju snažnu lozinku za otključavanje mobilnog uređaja.
Isto tako, potrebno je skrenuti pažnju da fotografije, video zapise ili digitalne radove koji nisu u skladu sa zakonodavstvom zemlje u koju putuju, putnici ne čuvaju na svojim mobilnim uređajima.
 
