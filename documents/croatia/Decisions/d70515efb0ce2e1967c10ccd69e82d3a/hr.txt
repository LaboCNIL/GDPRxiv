
Nastavno na „curenje“ osobnih podataka odnosno povredu osobnih podataka i kršenje sigurnosti osobnih podataka korisnika Facebooka, među kojima i 650 tisuća osobnih podataka hrvatskih građana, ovim putem želimo informirati građane da će AZOP sudjelovati u zajedničkim operacijama i istragama vezano za ovaj slučaj u okviru jedinstvenog mehanizma suradnje (one-stop-shop), zajedno s irskim nadzornim tijelom kao vodećim nadzornim tijelom obzirom da se glavni poslovni nastan Facebooka nalazi u Irskoj, te s ostalim zainteresiranim nadzornim tijelima, a javnost će pravovremeno biti informirana o rezultatima istrage. Također, AZOP će se uključiti i u istragu vezano za kompromitaciju osobnih podataka korisnika LinkedIna.
Ovim putem savjetujemo građane da putem poveznice https://haveibeenpwned.com/ provjere jesu li im kompromitirane adrese elektroničke pošte koje koriste za prijavu na Facebook, LinkedIn, ali i za prijavu na druge društvene mreže, Internet servise ili usluge. Ukoliko utvrde da je određena adresa elektroničke pošte kompromitirana, savjetujemo sljedeće:

Promijenite lozinku za tu adresu elektroničke pošte u novu snažnu sigurnosnu lozinku


Kreirajte novu zasebnu snažnu sigurnosnu lozinku za sve Internet servise i Internet usluge za koje ste koristili tu adresu elektroničke pošte za prijavu (npr. društvene mreže, Internet trgovina, itd.). Ukoliko ta Internet usluga ili servis nude preporučljivo bi bilo uključiti opciju dvostruke autentifikacije.

Snažna sigurnosna lozinka treba sadržavati:

16 ili više znakova (što više to bolje),
velika slova (ABCDEFGH…),
mala slova (abcdefgh…),
brojke (123456…),
simbole (@#$%{ } [ ] ( ) / \ ‘ ” , ; : . < >…).

Dodatno, korisnike LinkedIna upozoravamo da ne odgovaraju na lažne e-mail poruke u kojima pošiljatelj tvrdi da su upućene od strane korisničke službe LinkedIna te da nipošto ne otvaraju poveznice koje se nalaze u takvim lažnim e-mail porukama.
 
