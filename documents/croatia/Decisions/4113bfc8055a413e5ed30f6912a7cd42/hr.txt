
Suradnja AZOP-a s nadzornim tijelima za zaštitu podataka Gruzije i Turske
Ravnatelj Agencije za zaštitu osobnih podataka Zdravko Vukić sa suradnicima u Cavtatu, tijekom održavanja 30. konferencije europskih nadzornih tijela za zaštitu podataka, održao je radne sastanke na temu suradnje s predstavnicima nadzornih tijela za zaštitu podataka Gruzije i Turske.
Tako su čelnici Agencije za zaštitu osobnih podataka, Zdravko Vukić i Agencije za zaštitu podataka Gruzije, Lela Janashvili, 18. svibnja 2022. godine potpisali Memorandum o suradnji, s ciljem promicanja europskih standarda u području zaštite osobnih podataka. Hrvatsko i gruzijsko nadzorno tijelo provodit će zajedničke aktivnosti poput kampanja za podizanje svijesti, studijskih posjeta, međusobno razmjenjivati znanja i iskustva, ali i stručnjake koji će se usavršavati u pojedinim sektorima.
Također, na radnom sastanku održanom 20. svibnja 2022. godine s predstavnicima turske Agencije za zaštitu podataka (Kişisel Verileri Koruma Kurumu – KVKK), bilo je riječi o mogućnostima buduće suradnje između hrvatskog i turskog nadzornog tijela. Tom prilikom, predsjednik Faruk BİLİR pozvao je predstavnike AZOP-a na Svjetsku konferenciju nadzornih tijela za zaštitu osobnih podataka koja će se održati u listopadu 2022. godine u Istanbulu, a ujedno i izrazio želju da u budućnosti ova dva nadzorna tijela prodube i intenziviraju suradnju.




















































 
 
