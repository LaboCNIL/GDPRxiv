
Agencija za zaštitu osobnih podataka, u suradnji s Hrvatskom gospodarskom komorom, organizira ciklus besplatnih radionica „Kako uskladiti poslovanje s Općom uredbom o zaštiti podataka“ s ciljem pružanja potpore mikro, malim i srednjim poduzetnicima prilikom usklađivanja poslovnih procesa s odredbama Opće uredbe. Suradnja je formalizirana sporazumom koji su potpisali ravnatelj AZOP-a Zdravko Vukić i predsjednik HGK Luka Burilović.
„Vjerujemo da će ova kampanja, koju ćemo zajedno provoditi, članicama Hrvatske gospodarske komore olakšati razumijevanje propisa o zaštiti podataka i prilagodbu poslovanja odredbama Opće uredbe o zaštiti podataka. Na ovaj način, mali i srednji poduzetnici imat će priliku steći potrebna znanja te izbjeći situacije u kojima se zbog neinformiranosti mogu naći u ulozi prekršitelja Uredbe, a samim time snositi i odgovarajuće sankcije, kao što su upravne novčane kazne i druge korektivne mjere. Jedna od najvažnijih zadaća Agencije, kao nacionalnog nadzornog tijela odgovornog za praćenje primjene Opće uredbe o zaštiti podataka u Republici Hrvatskoj,  je promicanje svijesti i razumijevanja svih dionika o pravilima, rizicima, zaštitnim mjerama i pravima u vezi s obradom osobnih podataka. Ulaganje u usklađivanje s Općom uredbom i ulaganje u informacijsku sigurnost nipošto nisu nepotrebni troškovi, već naprotiv investicije koje će se poduzetnicima višestruko isplatiti i unaprijediti njihovo poslovanje.“, istaknuo je ravnatelj Agencije za zaštitu osobnih podataka Zdravko Vukić prilikom potpisivanja Sporazuma.
„U sklopu radionica polaznici će naučiti kako najlakše uskladiti poslovanje s GDPR-om i koje su sve obveze oko prikupljanja i obrade osobnih podataka. Radionice su namijenjene malim i srednjim poduzetnicima, a besplatne su za sve članice HGK.“, istaknuo je predsjednik HGK Luka Burilović. Dodao je da je Opća uredba o zaštiti podataka obveza za sva poduzeća koja posluju na teritoriju Europske unije, no da provedba Uredbe ne mora predstavljati administrativni teret, već priliku za uređenije i učinkovitije poslovanje.
Inače, radionice se provode u okviru EU projekta ARC (Awareness Raising Campaign for Small and Medium Enterprises), a priliku za sudjelovanjem imat će svi zainteresirani mikro, mali i srednji poduzetnici. Projekt ARC sufinanciran je iz programa Europske unije za Prava, jednakost i građanstvo, a njime koordinira Agencija za zaštitu osobnih podataka, u partnerstvu s Data Protection Commission, irskim nadzornim tijelom za zaštitu podataka i Sveučilištem Vrije iz Bruxellesa.
Agencija poziva mikro, male i srednje poduzetnike da ispune anketu koja je dostupna na poveznici:
https://vub.fra1.qualtrics.com/jfe/form/SV_etyCPkI1C1dtfZr
Svrha ovog istraživanja je stjecanje uvida u izazove s kojima se susreću srednji i mali poduzetnici prilikom usklađivanja s Općom uredbom o zaštiti podataka u svom poslovanju i jasnije razumijevanje njihovih potreba. Na temelju rezultata istraživanja partneri iz projekta ARC razvit će smjernice i različite edukativne materijale prilagođene  specifičnim potrebama mikro, malih i srednjih poduzetnika.
