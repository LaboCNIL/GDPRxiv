
Bruxelles, 15. ožujka 2023. – Europski odbor za zaštitu podataka započeo je svoju koordiniranu provedbenu aktivnost za 2023. Tijekom 2023. godine, 26 tijela za zaštitu podataka diljem Europskog gospodarskog prostora i Europski nadzornik za zaštitu podataka sudjelovat će u Koordiniranom provedbenom okviru – CEF 2023 na temu imenovanja i uloge službenika za zaštitu podataka (DPO).
Službenici za zaštitu podataka kao posrednici između tijela za zaštitu osobnih podataka, pojedinaca i poslovnih subjekata igraju ključnu ulogu u doprinosu usklađivanja sa zakonodavnim okvirom o zaštiti osobnih podataka i promicanju učinkovite zaštite prava ispitanika. 
Kako bi se ocijenilo imaju li službenici adekvatnu ulogu u svojim organizacijama, kako je propisano u člancima 37.- 39. Opće uredbe o zaštiti podataka, kao i dovoljnih resursa potrebnih za izvršavanje svojih zadataka, tijela za zaštitu podataka (DPA) koja sudjeluju, primjenit će CEF na nacionalnoj razini na više načina:
– službenicima za zaštitu podataka bit će upućeni upitnici kao pomoć pri utvrđivanju činjenica ili upitnici za utvrđivanje opravdanosti službene istrage;
– provođenje službene istrage;
– praćenje službenih istraga koje su u tijeku. 
Rezultati zajedničke inicijative koordinirano će se analizirati, a tijela za zaštitu podataka će odlučiti o mogućem daljnjem nadzoru na nacionalnoj razini i daljnjim mjerama provedbe. Osim toga, rezultati će se analizirati, stvarajući dublji uvid u predmetnu tematiku i omogućujući ciljano praćenje na razini EU-a. EDPB će objaviti izvješće o rezultatima ove analize nakon završetka poduzetih radnji.
Ovaj niz radnji predstavlja drugu inicijativu u okviru Koordiniranog provedbenog okvira (CEF). CEF (eng. Coordinated Enforcement Framework) inicijative imaju za cilj pojednostaviti provedbu i suradnju među tijelima za zaštitu podataka.
U ovoj koordiniranoj provedbenoj aktivnosti sudjelovat će i Agencija za zaštitu osobnih podataka te će u ponedjeljak, 20. ožujka 2023. započeti s provedbom istraživanja među službenicima za zaštitu podataka u Hrvatskoj.
