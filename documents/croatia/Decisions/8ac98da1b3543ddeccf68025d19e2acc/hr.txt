
Potaknuti mnogobrojnim pitanjima građana vezano za obradu osobnih podataka, u ponedjeljak, 21. veljače 2022. Agencija za zaštitu osobnih podataka održala je webinar “Kako zaštititi svoje osobne podatke i koja su moja prava“ namijenjen građanima.
Ravnatelj Agencije Zdravko Vukić obratio se građanima te istaknuo kako su naši osobni podaci naša najvrjednija imovina. „Pravo na zaštitu osobnih podataka temeljno je ljudsko pravo, a Opća uredba o zaštiti podataka građanima jamči veća prava i kontrolu nad osobnim podacima.“, rekao je ravnatelj Vukić.
Građani često nisu svjesni što se može dogoditi ako njihovi osobni podaci završe u rukama nepoznate i neprovjerene osobe. U tom slučaju postoji mogućnost nezakonite objave osobnih podataka, krađe identiteta i drugih zlouporaba osobnih podataka odnosno moguća je materijalna i/ili nematerijalna šteta. Kako bi se mogućnost zlouporabe svela na minimum, službenice Agencije savjetovale su građane kako se pravilno zaštititi, jer samozaštitno ponašanje je najbolja prevencija.
Također, svi prisutni mogli su saznati koja su njihova prava zajamčena Općom uredbom o zaštiti podataka te kako ih ostvariti. Pritom je naglašeno kako se građani za ostvarivanje svojih prava najprije trebaju obratiti voditelju obrade (npr. banci u kojoj imaju kredit, školi, bolnici itd.), a ukoliko voditelj obrade ne udovolji zahtjevu, potrebno je javiti se Agenciji za zaštitu osobnih podataka sa zahtjevom za utvrđivanju povrede prava.
Podsjetimo da je Agencija upravo s ciljem upoznavanja građana s njihovim pravima izradila i mobilnu aplikaciju „GDPR Hrvatska“ koja je dostupna za besplatno preuzimanje na App store-u i Google play-u.
Na kraju webinara, građani su imali priliku postavljati pitanja te tako riješiti svoje nedoumice u vezi obrade osobnih podataka.
Ovom prilikom predstavljena je i brošura za građane „Kako zaštititi svoje osobne podatke online?“, koju je izradila Agencija za zaštitu osobnih podataka kako bi građanima na jednostavan način, kroz primjere, približila sve opasnosti koje krije Internet, ali i savjete kako se od njih zaštititi. Brošuru možete pogledati ovdje.
S obzirom na interes, u ožujku će se održati novi webinar za građane.
 































