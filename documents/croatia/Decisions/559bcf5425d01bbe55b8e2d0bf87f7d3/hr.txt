





U prostorijama Hrvatske gospodarske komore Zagreb, dana 6. listopada, Agencija za zaštitu osobnih podataka održala je prvu u nizu besplatnih radionica „Kako uskladiti poslovanje s Općom uredbom o zaštiti podataka?“ namijenjenu mikro, malim i srednjim poduzetnicima.
Prva je to radionica koja se provodi u okviru europskog projekta Awarness raising campaing for Small and Medium Enterprises (ARC) – Kampanja podizanja razine svijesti o zaštiti podataka za srednje i male poduzetnike. Kao što i samo ime projekta govori, cilj je osvijestiti mikro, mala i srednja poduzeća o njihovim obavezama koje proizlaze iz Opće uredbe o zaštiti podataka, ali i pružiti im podršku kako bi te obaveze što lakše ispunili.
Agencija poziva mikro, male i srednje poduzetnike da ispune anketu koja je dostupna na poveznici: https://vub.fra1.qualtrics.com/jfe/form/SV_etyCPkI1C1dtfZr.
Svrha ovog istraživanja je stjecanje uvida u izazove s kojima se susreću srednji i mali poduzetnici prilikom usklađivanja s Općom uredbom o zaštiti podataka u svom poslovanju i jasnije razumijevanje njihovih potreba. Na temelju rezultata istraživanja partneri iz projekta ARC razvit će smjernice i različite edukativne materijale prilagođene  specifičnim potrebama mikro, malih i srednjih poduzetnika.
Prigodom otvaranja radionice, ravnatelj Agencije Zdravko Vukić zahvalio se Hrvatskoj gospodarskoj komori na suradnji i potpori, a svim poduzetnicima poželio uspješan rad. „Vjerujemo da će ova kampanja, koju ćemo zajedno provoditi, članicama Hrvatske gospodarske komore olakšati razumijevanje propisa o zaštiti podataka i prilagodbu poslovanja odredbama Opće uredbe o zaštiti podataka. Na ovaj način, mali i srednji poduzetnici imat će priliku steći potrebna znanja te izbjeći situacije u kojima se zbog neinformiranosti mogu naći u ulozi prekršitelja Uredbe, a samim time snositi i odgovarajuće sankcije, kao što su upravne novčane kazne i druge korektivne mjere.“
Interaktivna radionica, koja se osim predavanja na temu zakonodavnog okvira o zaštiti osobnih podataka, sastojala i od praktičnih vježbi kako bi poduzetnici na što konkretnijim primjerima stekli potrebna znanja i vještine, privukla je mnogobrojne poduzetnike. Priliku za sudjelovanjem na radionicama imat će svi zainteresirani mikro, mali i srednji poduzetnici, s obzirom na to da je u sklopu projekta predviđeno održavanje radionica diljem Republike Hrvatske.
EU projekt ARC sufinanciran je iz programa Europske unije za Prava, jednakost i građanstvo, a njime koordinira Agencija za zaštitu osobnih podataka, u partnerstvu s Data Protection Commission, irskim nadzornim tijelom za zaštitu podatka i Sveučilištem Vrije iz Bruxellesa.
Raspored održavanja radionica možete pronaći na:
https://arc-rec-project.eu/dogadanja/
 
 
 
  

