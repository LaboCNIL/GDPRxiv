

Europska komisija je 28. lipnja 2021. usvojila dvije odluke o primjerenosti za Ujedinjeno Kraljevstvo – jednu prema Općoj uredbi o zaštiti podataka (GDPR), a drugu za Direktivu (EU) 2016/680 o zaštiti pojedinaca u vezi s obradom osobnih podataka od strane nadležnih tijela u svrhe sprečavanja, istrage, otkrivanja ili progona kaznenih djela ili izvršavanja kaznenih sankcija i o slobodnom kretanju takvih podataka.
Osobni podaci se sada mogu slobodno prenositi iz Europske unije u Ujedinjeno Kraljevstvo pod jednakom razinom zaštite kao i onom zajamčenom zakonodavstvom Europske unije. Odluke o primjerenosti također olakšavaju ispravnu provedbu Sporazuma o trgovini i suradnji sklopljenom između Europske unije i Ujedinjenog Kraljevstva, koji predviđa razmjenu osobnih podataka, na primjer za suradnju u slučajevima pravne prirode.
Sustav zaštite podataka Ujedinjenog Kraljevstva i dalje se temelji na istim pravilima koja su bila primjenjiva dok je Ujedinjeno Kraljevstvo bilo država članica Europske unije. Ujedinjeno Kraljevstvo je u svoj pravni sustav nakon Brexita u potpunosti ugradilo načela, prava i obveze GDPR-a i Direktive 2016/680.
Detaljnije o navedenome možete pročitati na stranicama Europske komisije: https://ec.europa.eu/commission/presscorner/detail/hr/ip_21_3183
 
