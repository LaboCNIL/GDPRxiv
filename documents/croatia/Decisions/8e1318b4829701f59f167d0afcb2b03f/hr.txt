
Irsko nadzorno tijelo 15. ožujka donijelo je odluku kojom se izriče novčana kazna od 17 milijuna eura kompaniji Meta Platforms Ireland Limited (nekadašnji Facebook Ireland Limited).
Odluka je uslijedila nakon istrage irskog nadzornog tijela za zaštitu podataka (Data Protection Comission-DPC) vezano za dvanaest obavijesti o povredi podataka koje su zaprimili u šestomjesečnom razdoblju između 7. lipnja 2018. i 4. prosinca 2018.
Irsko nadzorno tijelo je zaključilo da je Meta prekršila članak 5. stavak 2.  i članak 24. stavak 1. GDPR-a. Također, utvrđeno je da kompanija Meta nije poduzela odgovarajuće tehničke i organizacijske mjere kako bi adekvatno zaštitila osobne podatke građana EU-a.
S obzirom na to da obrada koja je predmet istrage predstavlja prekograničnu obradu, odluka irskog nadzornog tijela donesena je sukladno članku 60. GDPR-a, koji propisuje da vodeće nadzorno tijelo (DPC) surađuje s drugim predmetnim nadzornim tijelima u skladu s ovim člankom kako bi se nastojao postići konsenzus. Vodeće nadzorno tijelo i predmetna nadzorna tijela međusobno razmjenjuju sve bitne informacije.
Prigovore na nacrt odluke DPC-a iznijela su dva europska nadzorna tijela, a konsenzus je postignut nakon dodatnih pregovora između DPC-a i predmetnih nadzornih tijela. Sukladno tome, odluka DPC-a predstavlja kolektivni stav irskog nadzornog tijela za zaštitu podataka i nadzornih tijela diljem EU-a, pa tako i Agencije za zaštitu osobnih podataka.
AZOP usko surađuje sa irskim nadzornim tijelom (Data Protection Commission-DPC) i u provedbi projekta Awareness Raising Campaign for SMEs (ARC), sufinanciranog iz EU Programa za prava, jednakost i građanstvo, a koji ima za cilj pružiti potporu mikro, malim i srednjim poduzetnicima prilikom usklađivanja s GDPR-om. https://arc-rec-project.eu/naslovna/.
Na konferenciji u Dublinu koja će se održati 11. svibnja 2022., AZOP, DPC i Vrije University Brussels (partneri u projektu ARC), predstavit će rezultate projekta međunarodnoj zajednici stručnjaka za zaštitu podataka te voditeljima obrade i službenicima za zaštitu podataka iz privatnog i javnog sektora.
Ujedno, partneri u projektu promovirat će rezultate projekta na Proljetnoj konferenciji europskih nadzornih tijela za zaštitu podataka koju u razdoblju od 18.- 20. svibnja 2022. godine organizira AZOP, a ista će okupiti vrhunske stručnjake iz više od 50 europskih nadzornih tijela za zaštitu podataka. https://springconference2022.hr/
