

U sklopu eCommerce Arene, 25. listopada 2021., organiziran je webinar za sve zainteresirane poduzetnike pod nazivom “Promjena paradigme u prodajno marketinškim aktivnostima tvrtki: jeste li spremni?” na kojemu je sudjelovao i Siniša Kovačić, načelnik Službe za nadzor i Središnji registar, Agencije za zaštitu osobnih podataka.
U današnjem svijetu, mnoge tvrtke nailaze na izazove kako zaštiti osobne podatke u digitalnom svijetu, odnosno kako što kvalitetnije voditi marketinške aktivnosti, a ujedno voditi i brigu o svojim korisnicima i njihovim podacima. Kako se osobni podaci mogu pravilno i zakonito obrađivati propisuje Opća uredba o zaštiti podataka, stoga je na samom početku webinara načelnik Siniša Kovačić govorio o njenoj primjeni u Republici Hrvatskoj, osnovnim pojmovima Uredbe te o čemu voditelji/izvršitelji obrade moraju voditi računa prilikom obrade osobnih podataka. Pritom je objasnio koja je uloga službenika za zaštitu osobnih podataka i zašto je on bitan svakoj organizaciji. Istaknuo je kako građani i dalje miješaju pojmove voditelja obrade i službenika za zaštitu osobnih podataka pri čemu misle da je voditelj obrade fizička osoba u tvrtki, a ne sama tvrtka koja obrađuje njihove osobne podatke.
Tijekom webinara panelisti su se dotaknuli i neizbježne teme u digitalnom okruženju, a to je korištenje kolačića, koji služe za identifikaciju korisnika i praćenje njegovih navika prilikom posjeta Internet stranicama, a u svrhu personaliziranog marketinga. Pritom je istaknuto kako je za obradu osobnih podataka putem takvih vrsta kolačića od ispitanika potrebno zatražiti privolu te sve dok ispitanik ne da privolu za korištenje tih kolačića, mogu se koristiti samo oni nužni, odnosno kolačići za koje nije potrebna privola (poput kolačića u koje se pohranjuju podaci o odabranim proizvodima u virtualnoj košarici u Internet trgovini).
U konačnici svi sudionici webinara složili su se kako se Opće uredbe o zaštiti podataka ne treba bojati, jer ona nije prepreka, već naprotiv, regulativa koja je pomogla da su kampanje digitalnog marketinga danas puno kvalitetnije.
„Opća uredba o zaštiti podataka uvodi red kako bi ispitanici bili upoznati što se događa s njihovim osobnim podacima, kao i što građanima jamči određena prava, a isto tako određuje pravila prema voditeljima obrade na koji način oni mogu te podatke zakonito obrađivati te olakšati život sebi i korisnicima.“, zaključio je Siniša Kovačić.
Panelisti:
Siniša Kovačić – načelnik Službe za nadzor i Središnji registar, AZOP
Senad Kulenović – Managing Partner Digital IQ d.o.o. &  Agilcon d.o.o.
Dario Horvat – Account Manager, Arbona d.o.o.
Tom Gavazzi – moderator webinara, direktor Wooma i Business Sailing Experience Agency
