
Ravnatelj Agencije za zaštitu osobnih podataka Zdravko Vukić i Povjerenik za informiranje Zoran Pičuljan u Uredu povjerenika, danas 16. veljače, održali su radni sastanak na temu intenziviranja suradnje Agencije za zaštitu osobnih podataka i Povjerenika za informiranje u odnosu na temeljna ljudska prava, zajamčena Ustavom Republike Hrvatske – pravo na zaštitu osobnih podataka i pravo na pristup informacijama.
Na sastanku na kojem su prisustvovale i Iva Perin Tomičić, viša savjetnica specijalistica u Službi za međunarodnu suradnju, EU i pravne poslove Agencije za zaštitu osobnih podataka te Dubravka Bevandić, voditeljica Službe za zaštitu prava na pristup informacijama i Jagoda Botički, voditeljica Službe za praćenje i promicanje prava na pristup informacijama u Uredu povjerenika, dogovoreno je da će se sastanci na stručnoj razini redovno održavati kako bi se, među ostalim, izradile i zajedničke smjernice za postupanje tijela javne vlasti u vezi jasnije primjene prava na zaštitu osobnih podataka i prava na pristup informacijama.

