
Agenda

Agencija za zaštitu osobnih podataka Sjeverne Makedonije, Agencija za zaštitu osobnih podataka Republike Hrvatske i Njemačka zaklada za međunarodnu pravnu suradnju (IRZ) organiziraju kick-off sastanak na kojem će predstaviti Twinning projekt „Pružanje potpore u implementaciji moderniziranog zakonodavnog okvira zaštite osobnih podataka“ koji će se održati u DoubleTree by Hilton Skoplje,  Blvd. ASNOM no.17, Skoplje, 30. rujna 2021. od 9.30 do 12.00 sati. Tijekom ovog događaja vladini dužnosnici, veleposlanici Europske unije, Hrvatske i Njemačke u Sjevernoj Makedoniji, voditelji projekta, kao i stručnjaci iz tijela za zaštitu podataka Sjeverne Makedonije, Hrvatske i Njemačke predstavit će ciljeve projekta, specifičnu svrhu projekta, rezultate koje partneri u projektu planiraju postići i aktivnosti koje će provesti.
Ciljevi ovog projekta su poboljšati zaštitu temeljnih prava i nacionalni sustav zaštite osobnih podataka u Republici Sjevernoj Makedoniji u skladu sa standardima pravne stečevine Europske unije, kao i poboljšati učinkovitost Agencije za zaštitu osobnih podataka u implementaciji moderniziranog okvira za zaštitu podataka. Također, ovom prigodom promovirati će se novi Zakon o zaštiti osobnih podataka (Službene novine Republike Sjeverne Makedonije br. 42/20) koji transponira Opću uredbu o zaštiti podataka (GDPR). Novi Zakon o zaštiti osobnih podataka, kao i GDPR, uvode značajne promjene: nove definicije i koncepte, nameću nove obveze voditeljima obrade i izvršiteljima obrade i osnažuju prava ispitanika.
Prema Zakonu o zaštiti osobnih podataka iz veljače 2020. godine, voditelji obrade i izvršitelji obrade imali su obvezu uskladiti svoje poslovne procese sa navedenim Zakonom u roku od 18 mjeseci od dana stupanja na snagu, što znači do kraja kolovoza 2021. godine. Imajući to na umu, također ćemo iskoristiti ovu priliku da stavimo naglasak na obveze voditelja/izvršitelja obrade, kako bismo informirali građane o njihovim pravima i podigli svijest o važnosti zaštite osobnih podataka u široj javnosti.
Nadalje, očekujemo prezentaciju o rezultatima istraživanja provedenog s voditeljima obrade podataka u Sjevernoj Makedoniji https://ec.europa.eu/eusurvey/runner/personal-data-protection-survey, te zanimljivu panel raspravu sa stručnjacima za zaštitu podataka iz Sjeverne Makedonije, Hrvatske i Njemačke.
Živimo u svijetu koji se brzo mijenja i kojeg pokreću podaci. Vlade, tijela za zaštitu podataka, regulatori, privatni sektor, javna tijela, civilno društvo i građani trebaju surađivati ​​kako bi se istovremeno postiglo poštivanje temeljnih prava pojedinaca i osnažio rast inovativnih digitalnih poslovnih modela. Pravo na zaštitu osobnih podataka temeljno je ljudsko pravo, ali je i gospodarska nužnost, te bez povjerenja potrošača u način na koji se postupa s njihovim podacima ne može biti održivog rasta europskog gospodarstva baziranog na podacima. Zbog toga je u Europskoj uniji zaštita podataka središnja komponenta digitalnih politika i strategija.
 
