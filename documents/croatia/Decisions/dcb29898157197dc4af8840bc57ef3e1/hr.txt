

Agencija za zaštitu osobnih podataka upozorava građane da je na društvenim mrežama ponovno uočena pojava lažnih nagradnih igara, generiranih kroz lažne stranice trgovačkih lanaca i poznatih brendova. Trenutno je riječ o brendovima  Lesnina, Konzum i Lidl,  a čiji navodni organizatori od građana ili sudionika traže dostavu fotografija osobne iskaznice.
Obzirom da u konkretnom slučaju postoji opravdana sumnja u počinjenje kaznenih djela iz čl. 146 Kaznenog zakona (nedozvoljena uporaba osobnih podataka), kao i drugih kaznenih djela, za istraživanje slučaja i procesuiranje počinitelja su nadležni Ministarstvo unutarnjih poslova i Državno odvjetništvo. Stoga, upućujemo građane da, ukoliko su u kontekstu ovih lažnih nagradnih igara proslijedili svoje podatke nepoznatim osobama, slučaj prvenstveno prijave nadležnoj Policijskoj postaji.
I ovom prilikom, Agencija za zaštitu osobnih podataka poziva građane na pojačani oprez kada su u pitanju njihovi osobni podaci te da iste ne prosljeđuju nepoznatim kao i nedovoljno poznatim osobama čiji identitet nije moguće prethodno utvrditi.
Također, ukoliko žele sudjelovati u određenim nagradnim igrama, savjetujemo građanima da prije bilo kakvog uključivanja u neku nagradnu igru najprije provjere vjerodostojnost i organizatora nagradne igre, kao i izvor objave (bilo da se radi o internetskim stranicama, društvenim mrežama i slično.)

