

Agencija za zaštitu osobnih podataka imala je privilegiju biti domaćin i organizator dvodnevne radionice o obvezujućim korporativnim pravilima (BCR), koja se održala 17. i 18. svibnja 2022. godine u Cavtatu uoči Proljetne konferencije. Obvezujuća korporativna pravila su jedan od nekoliko mogućih pravnih instrumenata prijenosa osobnih podataka u treće države sukladno poglavlju V. Opće uredbe o zaštiti podataka (GDPR).
Na radionici su sudjelovali predstavnici nacionalnih tijela za zaštitu podataka iz Europskog gospodarskog prostora (EGP-a) kao i predstavnici tajništva Europskog odbora za zaštitu podataka (EDPB-a). Činjenica da je riječ o važnoj i aktualnoj temi te da su kolege pokazale izniman interes za sudjelovanjem vidljivo je i u samom broju sudionika. Naime, na radionici je sudjelovalo oko 50 stručnjaka iz nacionalnih tijela za zaštitu podataka iz ukupno 24 europske zemlje.
Sukladno odredbama Opće uredbe o zaštiti podataka, nadležno nadzorno tijelo odobrava BCR, stoga je predmetna radionica važna u kontekstu djelotvornog razvoja međusobne suradnje između nacionalnih tijela u skladu s mehanizmom konzistentnosti. Tijekom radionice održane su brojne stručne rasprave o izazovima koji su postavljeni pred nacionalna nadzorna tijela, a koji proizlaze iz svakog pojedinog podnesenog zahtjeva za odobrenjem BCR-a. Također, bitno za istaknuti je da je radionica iznimno pridonijela razmijeni znanja i iskustva o praksama i načinima postupanja, od samog zaprimanja zahtjeva do njegova konačnog odobravanja, kako od strane nacionalnih nadzornih tijela za zaštitu podataka tako i od strane tajništva EDPB-a.
 































