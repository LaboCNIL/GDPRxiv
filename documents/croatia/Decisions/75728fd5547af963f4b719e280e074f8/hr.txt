
Europska komisija je 4. lipnja 2021. usvojila dva seta standardnih ugovornih klauzula (SCC) jednu za upotrebu između voditelja i izvršitelja obrade i drugu za prijenos osobnih podataka u treće zemlje.
Modernizirane standardne ugovorne klauzule odražavaju nove zahtjeve prema Općoj uredbi o zaštiti podataka (GDPR) i uzimaju u obzir presudu Suda Europske unije Schrems II, osiguravajući visoku razinu zaštite podataka za građane.
Ovi novi alati ponudit će veću pravnu predvidljivost europskim poduzećima i pomoći će, posebno malim i srednjim poduzetnicima, da osiguraju usklađivanje sa zahtjevima za siguran prijenos podataka, uz istovremeno omogućivanje slobodnog kretanja podataka preko granica, bez zakonskih zapreka. Dodatno, one odražavaju nove zahtjeve Opće uredbe o zaštiti podataka (GDPR) i uključuju trenutne izazove s kojima se suočava suvremeno poslovanje.
Nove standardne ugovorne klauzule uzimaju u obzir zajedničko mišljenje Europskog odbora za zaštitu podataka i Europskog nadzornika za zaštitu podataka, povratne informacije sudionika tijekom javnog savjetovanja i mišljenje predstavnika država članica.
Neke od glavnih inovacija novih standardnih ugovornih klauzula:

Ažuriranje u skladu s Općom uredbom o zaštiti podataka (GDPR);
Jedna jedina ulazna točka koja pokriva širok raspon scenarija prijenosa, umjesto zasebnih skupova klauzula;
Veća fleksibilnost za složene procesne lance, kroz „modularni pristup“ i nudeći mogućnost da se više od dvije strane pridruže i koriste klauzule;
Praktični set alata za poštivanje presude Schrems II.

Detaljnije o navedenome možete pročitati na stranicama Europske komisije: https://ec.europa.eu/commission/presscorner/detail/en/ip_21_2847
