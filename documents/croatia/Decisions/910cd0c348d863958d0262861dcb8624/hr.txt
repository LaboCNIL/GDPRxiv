

Agencija za zaštitu osobnih podataka u suradnji s Hrvatskom udrugom poslodavaca, 16. prosinca 2021., u prostorijama HUP-a organizirala je besplatnu radionicu za poduzetnike „Kako uskladiti poslovanje s Općom uredbom o zaštiti podataka u vrijeme pandemije“.
Ova radionica jedna je od aktivnosti Agencije za zaštitu osobnih podataka u okviru projekta ARC (Awareness Raising Campaign for SMEs), sufinanciranog iz EU programa Europske unije „Prava, jednakost i građanstvo“. Voditeljica projekta Anamarija Mladinić istaknula je kako se projekt provodi s ciljem pružanja potpore mikro, malim i srednjim poduzetnicima te obrtnicima prilikom usklađivanja poslovnih procesa s odredbama Opće uredbe o zaštiti podataka kroz provedbu različitih projektnih aktivnosti.
Stoga, kako bi pomogli poduzetnicima prilikom usklađivanja s odredbama Opće uredbe o zaštiti podataka, stručnjaci Agencije ukazali su na obveze i ključne korake koje je potrebno poduzeti. Ipak, fokus radionice bio je na aktualnoj temi koja izaziva najviše nedoumica u privatnom sektoru, a to je kako uskladiti svoje poslovanje i pravilno obrađivati osobne podatke u vrijeme pandemije. Tom prilikom najavljena je i on line radionica na kojoj će stručnjaci Agencije odgovarati na pitanja poslodavaca vezana uz obradu osobnih podataka, a u kontekstu provedbe Odluka Stožera civilne zaštite.
„Agencija je u ovoj godini posebnu pažnju posvetila svojoj savjetodavnoj ulozi i unatoč ograničenjima, održali smo preko 50 radionica za poduzetnike i službenike za zaštitu podataka. Iako je ovo prva radionica koju organiziramo u suradnji s HUP-om, mogu izraziti zadovoljstvo što ćemo suradnju nastaviti i sljedeće godine te ćemo održavati radionice po regionalnim centrima diljem Hrvatske. Vrlo je važno da se svi, koji obrađuju osobne podatke, dobro informiraju o svojim obavezama, usklade poslovanje i na taj način izbjegnu situacije u kojima se mogu naći u ulozi prekršitelja Opće uredbe o zaštiti podataka.“ rekao je ravnatelj Zdravko Vukić te zahvalio HUP-u na suradnji, a poduzetnicima poželio uspjeh u daljnjem radu.
Tijekom radionice, poduzetnici su imali priliku upoznati se i s ključnim pojmovima i odredbama Opće uredbe o zaštiti podataka. Koji su to pravni temelji za obradu osobnih podataka, koje tehničke i organizacijske mjere je potrebno poduzeti, ali i zašto je bitan službenik za zaštitu podataka, samo su neke od tema koje su obradili stručnjaci AZOP-a.
S ciljem podizanja razine svijesti i senzibiliziranja poduzetnika o važnosti zaštite podataka u okviru projekta ARC izrađen je i promotivni video, koji je ovom prilikom prikazan svim sudionicima radionice. Više o EU ARC projektu možete saznati na poveznici https://arc-rec-project.eu/naslovna/
Osim najavljenih radionica u suradnji s HUP-om, Agencija za zaštitu osobnih podataka i sljedeće godine nastavlja s edukacijama poduzetnika u suradnji s HGK-om i HOK-om.
 




















































 
