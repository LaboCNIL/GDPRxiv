
Agencija za zaštitu osobnih podataka, u suradnji s Hrvatskom gospodarskom komorom, u utorak, 8. prosinca, organizirala je besplatnu online radionicu „Kako uskladiti poslovanje s Općom uredbom o zaštiti podataka (GDPR)“ za dvjestotinjak mikro, malih i srednjih poduzetnika iz Krapinsko-zagorske županije.
Sudionicima su tijekom edukacije predstavljene osnovne odredbe i pojmovi iz Opće uredbe (što su  sve osobni podaci, voditelj/izvršitelj obrade, ispitanik, prava ispitanika), kao i njihove obveze prilikom prikupljanja i obrade osobnih podataka s primjerima iz prakse.
Osim predavanja na temu zakonodavnog okvira o zaštiti osobnih podataka, interaktivna radionica sastojala se i od praktičnih vježbi, ali i pruža priliku poduzetnicima da tijekom radionice postavljaju pitanja kako bi razjasnili sve nedoumice.
Također, sudionici su u sklopu radnih materijala radionice dobili i predloške za primjenu GDPR-a, koje mogu potom prilagoditi svom poslovanju, kao i potvrdu o završenoj edukaciji koju izdaje Agencija za zaštitu osobnih podataka kao nacionalno nadzorno tijelo odgovorno za praćenje primjene Opće uredbe o zaštiti podataka u Hrvatskoj.
Inače, radionice se provode u okviru EU projekta ARC (Awareness Raising Campaign for Small and Medium Enterprises) koji je sufinanciran iz programa Europske unije za Prava, jednakost i građanstvo, a njime koordinira Agencija za zaštitu osobnih podataka, u partnerstvu s Data Protection Commission, irskim nadzornim tijelom za zaštitu podataka i Sveučilištem Vrije iz Bruxellesa.
Interaktivne radionice nastavit će se i sljedeće godine, kako bi svi zainteresirani poduzetnici stekli potrebna znanja za adekvatno provođenje odredbi GDPR-a, koji je obavezan za sva poduzeća u Europskoj uniji, kao i za ona poduzeća koja raspolažu podacima europskih građana.
