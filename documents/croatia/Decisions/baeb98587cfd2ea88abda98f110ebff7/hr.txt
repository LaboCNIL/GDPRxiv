
07. srpnja 2021. na 51. plenarnoj sjednici Europski odbor za zaštitu podataka je usvojio Smjernice o kodeksima ponašanja kao instrumentima prijenosa podataka. Glavna svrha ovih smjernica je pojasniti primjenu članaka 40. stavka 3. i 46. stavka 2. točke (e) GDPR-a. Ove odredbe predviđaju da se, nakon odobrenja od strane nadležnog nadzornog tijela i nakon odobrenja opće valjanosti od strane Komisije, kodeksa ponašanja mogu pridržavati i voditelji obrade i izvršitelji obrade koji ne podliježu primjeni GDPR-a kako bi se pružile odgovarajuće zaštitne mjere za prijenos podataka izvan EU. Ove smjernice nadopunjuju već postojeće Smjernice EDPB-a 1/2019 o kodeksu ponašanja kojima se uspostavlja opći okvir za usvajanje kodeksa ponašanja.
EDPB je usvojio konačnu verziju Smjernica o virtualnim glasovnim asistentima. Cilj ovih Smjernica je identificirati neke od najvažnijih izazova usklađenosti za virtualne glasovne asistente i pružiti preporuke relevantnim dionicima.
Također nakon javnih konzultacija, EDPB je usvojio konačnu verziju Smjernica o konceptima voditelja obrade i izvršitelja obrade. Cilj ovih smjernica je pružiti pojašnjenja u vezi s temeljnim konceptima kao što su (zajednički) voditelj obrade i izvršitelj obrade.
Slijedom identifikacije glavnog poslovnog nastana TikTok-a u Irskoj za slučajeve u tijeku povezane s aplikacijom TikTok, EDPB je odlučio raspustiti TikTok radnu skupinu. Ova je radna skupina stvorena za koordinaciju potencijalnih radnji nadzornih tijela i stjecanje sveobuhvatnijeg pregleda TikTok-ove obrade i prakse u cijeloj EU. U vrijeme kada je stvorena ova radna skupina, u EU nije postojao glavni poslovni nastan za TikTok, a radna skupina imala je za cilj olakšati razmjenu informacija između nadzornih tijela. Sada se primjenjuje postupak One-Stop-Shop i irsko nadzorno tijelo je određeno kao vodeće tijelo zaduženo za navedeni slučaj.
Zaključno, EDPB je održao raspravu o mogućim temama za svoju prvu koordiniranu akciju provedbe. Iako je dogovoreno da će se prva akcija odnositi na upotrebu cloud-based usluga tijela javnog sektora, morat će se izvršiti daljnji rad na utvrđivanju detalja i opsega u sljedećim mjesecima.
 
