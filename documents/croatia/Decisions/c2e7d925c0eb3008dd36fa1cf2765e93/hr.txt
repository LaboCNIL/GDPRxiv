
Agencija za zaštitu osobnih podataka, u suradnji s Hrvatskom gospodarskom komorom, nastavlja s nizom besplatnih online radionica za mikro, male i srednje poduzetnike. Interaktivna radionica „Kako uskladiti poslovanje s Općom uredbom o zaštiti podataka (GDPR)“ održana je danas, 1. prosinca, za poduzetnike s područja Karlovačke i Ličko-senjske županije. Tako je dvjestotinjak sudionika imalo priliku steći potrebna znanja za adekvatno provođenje odredbi GDPR-a, koji je obavezan za sva poduzeća u Europskoj uniji, kao i za ona poduzeća koja raspolažu podacima europskih građana.
Prigodom otvaranja radionice, u pozdravnom govoru ravnatelj Agencije za zaštitu osobnih podataka Zdravko Vukić zahvalio se Hrvatskoj gospodarskoj komori na suradnji te svim poduzetnicima poželio uspjeh u daljnjem radu. „Naš cilj je pomoći i olakšati poduzetnicima prilikom usklađivanja njihova poslovanja s odredbama Opće uredbe. Iako se nalazimo u pandemiji, našli smo efikasan model kako pomoći mikro, malim i srednjim poduzetnicima da shvate kako ulaganje u zaštitu osobnih podataka i informacijsku sigurnost nije administrativni teret, već ulaganje koje će se isplatiti.“, rekao je Zdravko Vukić.
„Izuzetno je važno podizati svijest poduzetnika o važnosti zaštite podataka jer se sve više poslovanja seli u digitalnu sferu. Zato u suradnji s AZOP-om organiziramo ove radionice kroz koje prvenstveno malim i srednjim tvrtkama prezentiramo obveze koje imaju po tom pitanju, a današnji sudionici imat će priliku i dobiti odgovore na sva konkretna pitanja koja ih muče u praksi“, istaknuo je Dražen Lučić, Voditelj Odjela za informacijsku sigurnost HGK-a, najavivši kako će se ciklus radionica nastaviti i iduće godine.
Osim predavanja na temu zakonodavnog okvira o zaštiti osobnih podataka, interaktivna radionica sastoji se i od praktičnih vježbi, ali i pruža priliku poduzetnicima da tijekom radionice postavljaju pitanja kako bi razjasnili sve nedoumice.
Tijekom radionice detaljno je, na primjerima iz prakse, pojašnjeno sve što poduzetnici trebaju znati o zaštiti podataka koje koriste u svom poslovanju, od edukacije voditelja i izvršitelj obrade, preko vođenja evidencije aktivnosti obrade, prava ispitanika i politike privatnosti, sve do obrade osobnih podataka putem kolačića (cookies), tehničke i organizacijske mjere zaštite osobnih podataka te izvješćivanja o povredi osobnih podataka.
Pojašnjena su im i načela kojima se moraju voditi prilikom obrade osobnih podataka. Tako nije moguće obrađivati podatak izvan svrhe za koju je prikupljen. Moraju biti primjereni, ograničeni s obzirom na svrhu, na ono što je nužno te čuvani samo onoliko dugo koliko je potrebno za svrhu radi koje se obrađuju.
Inače, radionice se provode u okviru EU projekta ARC (Awareness Raising Campaign for Small and Medium Enterprises) koji je sufinanciran iz programa Europske unije za Prava, jednakost i građanstvo, a njime koordinira Agencija za zaštitu osobnih podataka, u partnerstvu s Data Protection Commission, irskim nadzornim tijelom za zaštitu podataka i Sveučilištem Vrije iz Bruxellesa.
Sljedeća radionica održat će se 8. prosinca, a bit će namijenjena mikro, malim i srednjim poduzetnicima s Krapinsko-zagorske županije.
