

Agencija za zaštitu osobnih podatka, koordinator ARC II projekta, u petak, 9. rujna 2022. godine održala je prvi sastanak s projektnim parterima: talijanskim nadzornim tijelom za zaštitu podataka (Garante Privacy), Fakultetom organizacije i informatike iz Varaždina, Sveučilištem Vrije iz Bruxellesa te Sveučilištem iz Firence.
Ovaj projekt nastavak je uspješno provedenog projekta ARC https://arc-rec-project.eu/arc/ koji je imao za cilj pružiti mikro, malim i srednjim poduzetnicima konkretnu pomoć prilikom usklađivanja s Općom uredbom o zaštiti podataka.
Opća uredba o zaštiti podataka u punoj je primjeni od 25.svibnja 2018. godine. Nakon više od 4 godine od stupanja na snagu, usklađivanje s odredbama Opće uredbe o zaštiti podataka i dalje predstavlja velik izazov za mikro, male i srednje poduzetnike. U okviru ARC projekta, Agencija za zaštitu osobnih podataka provela je niz aktivnosti za podizanje razine svijesti o zaštiti osobnih podataka za male i srednje poduzetnike te im pružila konkretnu potporu prilikom usklađivanja sa zakonodavnim okvirom o zaštiti osobnih podataka. Tijekom provedbe ARC projekta, ustanovljeno je da je poduzetnicima potrebna dodatna potpora prilikom usklađivanja te da razina usklađenosti među hrvatskim poduzetnicima nije na zadovoljavajućoj razini. Glavni cilj ARC II projekta, baziranog na rezultatima ARC I projekta, je razvoj IT rješenja koje će biti prilagođeno specifičnim potrebama hrvatskih i talijanskih mikro, malih i srednjih poduzetnika te im olakšati usklađivanje sa zakonodavnim okvirom za zaštitu osobnih podataka. IT rješenje će biti razvijeno u open-source kodu te će ga moći besplatno koristiti svi mikro, mali i srednji poduzetnici.
Uz navedeno, projektne aktivnosti će uključivati: 20 radionica za mikro, male i srednje poduzetnike u Hrvatskoj i 20 u Italiji, testiranje IT rješenja i evaluacijske radionice, medijsku kampanju na društvenim mrežama talijanskog i hrvatskog nadzornog tijela za zaštitu osobnih podataka, izradu edukativnih materijala i videa, kao i organizaciju dvije međunarodne konferencije. Ključni rezultat ovog projekta je povećanje znanja i razumijevanja odredbi Opće uredbe o zaštiti podataka kod malih i srednjih poduzetnika te podizanje razine svijesti o zaštiti podataka kod cjelokupne javnosti u Hrvatskoj, Italiji i Belgiji.
Projektne aktivnosti započele su 2. rujna 2022. godine te će trajati do 2. rujna 2024. godine. Projekt je sufinanciran iz EU programa “Građanstvo, Ravnopravnost, Prava i Vrijednosti”, Ugovor o dodjeli bespovratnih sredstava broj 101072630. 
 

