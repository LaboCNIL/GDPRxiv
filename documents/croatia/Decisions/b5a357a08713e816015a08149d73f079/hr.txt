

Predstavnici Agencije za zaštitu osobnih podataka, na Sveučilištu Vrije u Bruxellesu, u srijedu 24. kolovoza, održali su završni sastanak s projektnim partnerima u sklopu projekta ARC (Awareness Raising Campaing for SMEs) – Kampanje podizanja razine svijesti o zaštiti podataka za male i srednje poduzetnike. S ciljem pružanja potpore malim i srednjim poduzetnicima u usklađivanju poslovnih procesa s GDPR-om, Agencija je posljednjih 30 mjeseci provodila projekt, sufinanciran iz programa EU „Prava, jednakost i građanstvo“, s irskom komisijom za zaštitu podataka i Sveučilištem Vrije Brussel.
Sastanku su prisustvovali i predstavnici Europske komisije, Europskog odbora za zaštitu podataka, Europskog nadzornika za zaštitu podataka, mali i srednji poduzetnici te predstavnici Hrvatske gospodarske komore i Hrvatske udruge poslodavaca.
Uvodno sudionike su pozdravili Zdravko Vukić, ravnatelj Agencije za zaštitu osobnih podataka, Igor Vulje, član nadzornog odbora ARC projekta i zamjenik ravnatelja, prof.dr.sc. Paul de Hert sa Sveučilišta Vrije Brussel, član nadzornog odbora projekta ARC, Bruno Gencarelli ispred Europske komisije, a rezultate projekta predstavila je voditeljica projekta Anamarija Mladinić ispred Agencije za zaštitu osobnih podataka, MB Donnelly ispred Komisije za zaštitu podataka te Ashwinee Kumar ispred Sveučilišta Vrije Brussel.
Naime, GDPR je u punoj primjeni više od 4 godine, a mikro, mali i srednji poduzetnici u Hrvatskoj, ali i diljem EU i dalje imaju nejasnoća oko usklađivanja s GDPR-om. Za razliku od velikih poduzeća, mali i srednji poduzetnici nemaju financijske i ljudske resurse kako bi svoje poslovanje pravilno uskladili. Upravo iz tog razloga, Europska komisija financira projekte koji za cilj imaju podizanje razine svijesti o zaštiti osobnih podataka kod malih i srednjih poduzetnika te pružanje konkretne pomoći prilikom usklađivanja s GDPR-om, što je iskoristila Agencija za provedbu projekta ARC.
Svi sudionici složili su se da je projekt ARC unaprijedio znanje i razinu zaštite osobnih podataka malih i srednjih poduzetnika u Hrvatskoj, ali da su potrebne daljnje i kontinuirane edukativne aktivnosti te aktivnosti za podizanje razine svijesti o važnosti zaštite osobnih podataka. Kako bi ostvarila projektni cilj, odnosno poduzetnicima olakšala implementaciju GDPR-a te podigla razinu svijesti o zaštiti osobnih podataka kod cjelokupne javnosti, Agencija je u okviru projekta provela mnogobrojne aktivnosti.
Tako je održana je 31 radionica za ukupno 2000 mikro, malih i srednjih poduzetnika diljem Republike Hrvatske, uspostavljena suradnja s Hrvatskom gospodarskom komorom koja je pružala punu podršku tijekom održavanja radionica. Osim toga, zahvaljujući platformi HGK, snimke održanih radionica dostupne su besplatno za sve poduzetnike na https://digitalnakomora.hr/e-ucenje/baza-znanja. Za potrebe ciljane skupine, izrađena je i mobilna aplikacija GDPR Hrvatska, kao i web stranica projekta na hrvatskom i engleskom jeziku https://arc-rec-project.eu/naslovna, na kojoj su dostupni mnogobrojni, lako razumljivi edukativni materijali prilagođeni upravo malim i srednjim poduzetnicima. Isto tako, kako bi saznanja o koristi projekta ARC došlo do što većeg broja poduzetnika, Agencija je izradila promotivni video spot te provodila digitalnu kampanju na društvenim mrežama Facebook, Twitter i LinkedIn.
Zahvaljujući provedenim aktivnostima, malim i srednjim poduzetnicima, osim korisnih informacija i boljoj razini usklađenosti poslovanja, omogućena je i značajna financijska ušteda za izobrazbu.
Agencija će nastaviti pružati poduzetnicima potporu u usklađivanju kroz EU projekt ARC II, sufinanciran iz programa „Građani, jednakost, prava i vrijednosti“, čija provedba počinje u rujnu ove godine. Projekt će se provoditi u partnerstvu s talijanskim nadzornim tijelom za zaštitu podataka, Fakultetom za organizaciju i informatiku iz Varaždina, Sveučilištem Vrije Brussel te Sveučilištem iz Firence. Glavni projektni rezultat bit će IT rješenje koje će poduzetnicima olakšati ispunjavanje obaveza iz Opće uredbe o zaštiti podataka.











































































































































































