
14.3.2022.
Tijekom sjednice Europskog odbora za zaštitu podataka (EDPB-a), Zdravko Vukić, ravnatelj AZOP-a i član EDPB-a, pozvao je članove na Proljetnu konferenciju europskih nadzornih tijela za zaštitu podataka, koju AZOP-organizira u Cavtatu u svibnju ove godine. https://springconference2022.hr/
Predmetna konferencija je najvažniji forum suradnje i koordinacije strategija i politika europskih regulatornih tijela za zaštitu osobnih podataka i privatnosti, a trenutno se ova platforma sastoji od 62 nacionalna i regionalna tijela te 6 promatrača.
Kontinuirana suradnja između europskih tijela za zaštitu podataka je od iznimne važnosti u digitalno doba kad se niti jedna zemlja ne može samostalno nositi s potencijalnim ugrozama u segmentu zaštite podataka i privatnosti građana. Međunarodna suradnja olakšava rješavanje zajedničkih izazova, omogućava učinkovitiju razmjenu iskustava i primjera dobre prakse, a ujedno potiče strateško djelovanje za postizanje pojedinačnih i zajedničkih ciljeva.
Nadalje, tijekom plenarne sjednice EDPB je usvojio Smjernice o čl. 60 GDPR-a. Izrada takvih smjernica dio je strategije i programa rada EDPB-a za razdoblje 2021. – 2022. kako bi se podržala učinkovita provedba i učinkovita suradnja između nacionalnih nadzornih tijela. Smjernice imaju za cilj daljnje povećanje dosljedne primjene zakonskih odredbi koje se odnose na mehanizam „one-stop-shop “. Smjernice pomažu nadležnim tijelima da tumače i primjenjuju svoje vlastite nacionalne procedure na način da se uklapaju u suradnju u okviru mehanizma one-stop-shop.
EDPB je usvojio Smjernice o “dark patterns” na sučeljima platformi društvenih medija. Smjernice sadrže praktične preporuke dizajnerima i korisnicima platformi društvenih medija o tome kako procijeniti i izbjeći takozvane „tamne obrasce” u sučeljima društvenih medija koji krše zahtjeve GDPR-a.  Pod pojmom “tamni obrasci” podrazumijevamo nepoštene prakse implementirane na platformama društvenih medija koje uzrokuju da korisnici donose nenamjerne, “iznuđene”, potencijalno štetne odluke u vezi s obradom njihovih osobnih podataka. Također, smjernice sadrže konkretne primjere tipova “tamnih uzoraka”, primjere najbolje prakse za različite slučajeve upotrebe i sadrže posebne preporuke za dizajnere korisničkih sučelja koja olakšavaju učinkovitu provedbu GDPR-a.
EDPB je usvojio komplet alata o osnovnim zaštitnim mjerama zaštite podataka za provedbu suradnje između EGP-a i nadzornih tijela trećih zemalja. Alat pokriva ključne teme, kao što su provedivost prava ispitanika, usklađenost s načelima zaštite podataka i sudska odšteta.
Na sjednici EDPB je usvojio i zajedničko mišljenje EDPB-a i EDPS-a o prijedlozima za produljenje Uredbe o EU digitalnoj COVID potvrdi u trajanju od 12 mjeseci.

