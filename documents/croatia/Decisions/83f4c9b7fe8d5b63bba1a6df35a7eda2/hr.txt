
Prva konferencija u nizu događanja organiziranih u vrijeme hrvatskog predsjedanja Vijećem Europske unije:
Data Protection Day 2020 – Facing New Challenges
16. siječnja 2020.
Mala koncertna dvorana Vatroslava Lisinskog
9:00 -18:00 sati

https://eu2020.hr/Events/Event?id=140

Agencija za zaštitu osobnih podataka i Tajništvo hrvatskog predsjedanja Vijećem Europske unije u okviru hrvatskog predsjedanja Vijećem Europske unije, 16. siječnja 2020. godine, u Zagrebu, organiziraju europsku konferenciju Data Protection Day 2020 – Facing New Challenges.
Konferencija Data Protection Day 2020 – Facing New Challenges organizirana je uz potporu Ministarstva unutarnjih poslova, Ministarstva pravosuđa i Središnjeg državnog ureda za razvoj digitalnog društva.
Konferencija će okupit hrvatsku i međunarodnu zajednicu stručnjaka za zaštitu podataka i privatnosti, visoke državne službenike, predstavnike tijela javne vlasti, akademske i znanstvene zajednice, predstavnike Europske komisije, Europskog nadzornika za zaštitu podataka i  Europskog odbora za zaštitu podataka, predstavnike  poslovnih subjekata iz različitih sektora, a obuhvatit će najaktualnije teme iz područja zaštite podataka, poput: zaštita podataka kao poslovna prilika u digitalnoj ekonomiji, online manipulacija, profiliranje i ciljano oglašavanje, primjena načela privacy by design and privacy by default u dizajnu IT sustava,  primjena umjetne inteligencije u privatnom i javnom sektoru s naglaskom na pravne i etičke aspekte, utjecaj kampanja dezinformiranja i promidžbe na vladavinu prava u EU.
Naime, zaštita podataka jedan je od ključnih čimbenika u procesu digitalne transformacije našeg društva, naročito, imajući u vidu da su opasnosti od zlouporabe veće nego ikad prije jer u digitalno doba mnogobrojni akteri, na različite načine, prikupljaju, obrađuju i koriste osobne podatke. U tom kontekstu, sudionici i organizator ove konferencije imaju želju aktivno i stručno razvijati partnerstva između javnog i privatnog sektora, razmjenjivati stručna znanja, iskustava i primjere dobre prakse i time učinkovito pridonositi razvoju Europe kao zajednice vrijednosti. Osnovni cilj ovog stručnog skupa odnosi se na snažnu potrebu za podizanjem razine svijesti svih dionika i građana o temeljnim pravima i vladavini prava Europske unije, zaštiti ljudskih prava i temeljenih sloboda te sveobuhvatnom i učinkovitom pristupu prevenciji u dijelu zaštite osobnih podataka.
Pored svega navedenog, konferencija je i događaj kojim će se obilježiti Europski dan zaštite podataka po prvi puta obilježen 2007. i to nakon što je Vijeće Europe donijelo odluku o tome da se 28. siječnja obilježava kao Europski dan zaštite podataka. Ovaj datum ujedno predstavlja dan potpisivanja Konvencije za zaštitu osoba glede automatizirane obrade osobnih podataka (Konvencija 108) kojom se jamče prava na privatnost svake fizičke osobe glede automatizirane obrade osobnih podataka u svakoj državi potpisnici.
 
 



  Preuzmite dokumente:

Conference- data protection day 2020-facing new challenges-programme-final – (403.92 KB)
Conference- data protection day 2020-facing new challenges-programme-final-hrv – (420.49 KB)
