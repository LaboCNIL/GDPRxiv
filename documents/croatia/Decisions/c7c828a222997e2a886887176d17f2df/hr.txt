
„Kako uskladiti poslovanje s Općom uredbom o zaštiti podataka“- online edukacija za članove HOK-a, 29.6.2021.
Agencija za zaštitu osobnih podataka u suradnji s Hrvatskom obrtničkom komorom organizira besplatnu online radionicu pod nazivom „Kako uskladiti poslovanje s Općom uredbom o zaštiti podataka“. Radionica će se održati u utorak, 29. lipnja 2021. godine u trajanju od 10 do 13:00 sati.  Pozivamo vas da se prijavite na besplatno online sudjelovanje na poveznici: https://ec.europa.eu/eusurvey/runner/gdpr-edukacija-hok. Nakon što se registrirate putem online obrasca, zaprimit ćete poveznicu i upute za sudjelovanje na radionici.
Opća uredba o zaštiti podataka (najpoznatija pod akronimom GDPR) zakonski je propis kojeg su dužni poštovati svi oni koji prikupljaju i obrađuju osobne podatke građana Europske unije. Možda smatrate da ne obrađujete osobne podatke, ali već se i sama pohrana osobnih podataka klijenata/zaposlenika npr. u datoteku na računalu smatra obradom osobnih podataka. Tijekom radionice, GDPR stručnjaci iz Agencije za zaštitu osobnih podataka, objasnit će obrtnicima njihove obveze te ključne korake koje je potrebno poduzeti da bi se uskladili s GDPR-om. U drugom dijelu radionice, obrtnici će imati prilike postavljati pitanja i razriješiti svoje nedoumice vezane za usklađivanje poslovanja sa zakonskim propisima o zaštiti osobnih podataka.
Ova je radionica jedna od aktivnosti Agencije za zaštitu osobnih podataka u okviru projekta ARC (Awareness Raising Campaign for SMEs), sufinanciranog iz EU programa Europske unije „Prava, jednakost i građanstvo“, a projekt provodimo s ciljem pružanja potpore mikro, malim i srednjim poduzetnicima te obrtnicima prilikom usklađivanja poslovnih procesa s odredbama Opće uredbe o zaštiti podataka. U okviru ovog projekta AZOP provodi i istraživanje među poduzetnicima i obrtnicima o njihovim iskustvima prilikom usklađivanja s Općom uredbom o zaštiti podataka, a sve s ciljem stjecanja što boljeg uvida u potrebe obrtnika i poduzetnika te prilagodbe edukativnih materijala i savjetodavnih aktivnosti njihovim specifičnim potrebama. Pozivamo sve obrtnike da ispune anonimnu anketu na poveznici https://vub.fra1.qualtrics.com/jfe/form/SV_etyCPkI1C1dtfZr.
Više o projektu možete saznati na poveznici https://arc-rec-project.eu/naslovna/
Ukoliko već imate pitanja na koja biste voljeli dobiti odgovor na  radionici, molimo da ih postavite u online registracijskom obrascu dostupnom na https://ec.europa.eu/eusurvey/runner/gdpr-edukacija-hok.
Po završetku radionice, dobit ćete Potvrdu o završenoj edukaciji koju izdaje Agencija za zaštitu osobnih podataka kao nacionalno nadzorno tijelo odgovorno za praćenje primjene GDPR-a u Republici Hrvatskoj.  
Također,  za potrebe evaluacije kvalitete online radionice, molimo vas da ispunite upitnik o zadovoljstvu održanom radionicom na poveznici https://ec.europa.eu/eusurvey/runner/evaluacijski-upitnik-hok.
Ovim putem želimo ohrabriti obrtnike i istaknuti da usklađivanje s Općom uredbom nije nepremostiva prepreka niti administrativno opterećenje koje  nužno iziskuje velike napore i financijske izdatke. Prvi i najvažniji korak, a ne košta ništa, u usklađivanju s GDPR-om je informiranje o vašim obvezama koje proizlaze iz zakonskih propisa o zaštiti osobnih podataka: zato pozivamo sve obrtnike na besplatnu GDPR online radionicu.
PROGRAM
GDPR online radionica namijenjena članicama Hrvatske obrtničke komore
 „Kako uskladiti poslovanje s Općom uredbom o zaštiti podataka?“, 29. lipnja 2021.
10.00 – 11.10 Uredba o zaštiti podataka – GDPR – ključni pojmovi: voditelj i izvršitelj obrade, pravni temelji za obradu osobnih podataka, načela zakonite obrade, interni akti za usklađivanje s Općom uredbom o zaštiti podataka, vođenje aktivnosti obrade, politika privatnosti
11.10 – 11.20 PAUZA
11.20 – 12.00 Tehničke i organizacijske mjere zaštite osobnih podataka, izvješćivanje o povredama osobnih podataka, prava ispitanika, službenik za zaštitu podataka
12.00 – 13.00  PITANJA sudionika
