
Agencija za zaštitu osobnih podataka, u suradnji s Hrvatskom gospodarskom komorom, započinje dugo najavljivanu kampanju sustavnog educiranja službenika za zaštitu podataka u privatnom sektoru, u okviru podizanja svijesti o važnosti zaštite osobnih podataka.
U području zaštite osobnih podataka, upravo službenik ima ključnu ulogu, a iskustva iz prakse na lokalnoj, ali i EU razini, pokazuju da su službenici vrlo često nedovoljno educirani i nekvalificirani za izvršavanje svojih zadaća. Stoga je u srijedu, 2. prosinca, održana prva online radionica u nizu, zahvaljujući kojoj će službenici za zaštitu podataka steći potrebna znanja i vještine za kvalitetno obavljanje svojih zadaća.
Prigodom otvaranja radionice u ime Hrvatske gospodarske komore obratio se Dražen Lučić, voditelj Odjela za informacijsku sigurnost HGK, koji je izrazio zadovoljstvo što će Agencija za zaštitu osobnih podataka i HGK provoditi ovu kampanju, u sklopu koje će se radionice za službenike za zaštitu osobnih podataka kontinuirano provoditi i iduće godine.
„Uzimajući u obzir bitnu ulogu i brojne zadaće koje službenicima nameće Opća uredba o zaštitu podataka, Agencija je prepoznala potrebu za provođenjem ciljanih edukacija, koje uključuju specijalizirana znanja i vještine iz prava i prakse zaštite osobnih podataka i informacijske sigurnosti. Iskreno se nadam i vjerujem da će ova kampanja ojačati ulogu službenika za zaštitu podataka te dati konačne odgovore i rješenja ovoj ciljanoj skupini o tome kako da na adekvatan način usklade poslovanje svojih organizacija s Općom uredbom i to na obostrano zadovoljstvo.“, rekao je ravnatelj Agencije za zaštitu osobnih podataka Zdravko Vukić te svim sudionicima poželio sreću u daljnjem radu.
Na radionici na kojoj je sudjelovalo više od sto sudionika, prikazana je Opća uredba o zaštiti podataka i njene glavne odredbe (definicije, načela, prava ispitanika, uloge i odgovornost voditelja i izvršitelja obrade…). Ipak, naglasak radionice je uloga i zadaće službenika za zaštitu osobnih podataka. Tako su objašnjene glavne zadaće i obveze  službenika za zaštitu podataka, a samo neke od njih su da savjetuju voditelje obrade o svim pitanjima vezano za zaštitu podataka, provode GAP analizu, predlažu tehničke i organizacijske mjere, vode evidencije obrade, rješavaju pritužbe ispitanika, provode testove razmjernosti, sudjeluju u procjenama učinka, komuniciraju s tijelom za zaštitu osobnih podataka itd.
Provođenjem ovih radionica, osim stečenih znanja, očekuje se razvijanje svijest o važnosti zaštite osobnih podataka, kao i svojevrsna etika ophođenja s istima. Na taj način osiguralo bi se da se unutar organizacija stvori pozitivna klima vezana za zaštitu osobnih podataka i efikasnija primjena Opće uredbe.
