

Agencija za zaštitu osobnih podataka zajedno sa partnerima iz pet europskih zemalja sudjeluje u provedbi međunarodnog projekta T4DATA – Trening za nacionalna nadzorna tijela  i službenike za zaštitu podataka. Jedna od značajki u samoj provedbi projekta je organiziranje stručnih edukacija o praktičnoj implementaciji odredbi Opće uredbe o zaštiti podataka (GDPR), čiji je cilj pružiti potporu budućim i sadašnjim službenicima za zaštitu podataka u tijelima državne uprave, drugim državnim tijelima, tijelima jedinica lokalne i područne (regionalne) samouprave i pravnim osobama koje imaju javne ovlasti u Republici Hrvatskoj.
Opća uredba o zaštiti podataka posebno naglašava važnost službenika za zaštitu podataka te određuje njegovo imenovanje na temelju profesionalnih kvaliteta, posebno stručnog znanja o pravu i praksama u području zaštite podataka. Stoga, Agencija želi ponuditi dodatnu obuku i pomoć za službenike u cilju postizanja dostatne razine znanja i sposobnosti u izvršavanju njihovih zadaća.
Stručnim edukacijama, koje su održane u Puli, Splitu, Vukovaru i Zagrebu, prisustvovali su službenici za zaštitu podataka zaposleni u tijelima državne uprave i drugim državnim tijelima, tijelima jedinica lokalne i područne (regionalne) samouprave i pravnim osobama koje imaju javne ovlasti.
Pozivi za sudjelovanje na besplatnim edukacijama upućeni su službenicima za zaštitu podataka prema obavijesti o imenovanju službenika za zaštitu podataka priopćene Agenciji kao nadzornom tijelu sukladno odredbama čl. 37. Opće uredbe o zaštiti podataka.

