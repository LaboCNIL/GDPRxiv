
Agencija za zaštitu osobnih podataka tijekom listopada organizirala je edukativne radionice za učenike od 4. do 8. razreda I. Osnovne škole Dugave kako bi učenicima ukazala na važnost zaštite osobnih podataka prilikom korištenja interneta i modernih tehnologija.
Na ovaj način AZOP je obilježio i 8. Europski mjesec kibernetske sigurnosti, promičući sigurnost na internetu među djecom i mladima. Godišnju kampanju svijesti o kibernetskoj sigurnosti koordiniraju Agencija za kibernetsku sigurnost Europske unije (ENISA) https://www.enisa.europa.eu/about-enisa/about/hr i Europska komisija, a podržavaju je države članice i više od 300 partnera iz različitih industrija.
Iako je dobna granica za otvaranje profila na društvenim mrežama 13 godina, (u Republici Hrvatskoj ukoliko je dijete mlađe od 16 godina za otvaranje profila na društvenoj mreži privolu mora dati roditelj odnosno staratelj) većina mlađe djece od 13 godina danas koristi barem jednu društvenu mrežu. Tako učenici nižih razreda koriste Snapchat i TikTok, dok stariji koriste TikTok, Facebook i/ili Instagram. Ipak, u mnoštvu zanimljivih videa, fotografija kojima svakodnevno skrolaju kriju se mnoge opasnosti na koje je bitno kontinuirano ukazivati.
Stoga, kako bi se učenike upozorilo na sve zamke korištenja interneta i društvenih mreža te upoznalo na koji način mogu zaštititi sebe i svoje osobne podatke prilikom korištenja istih, Goran Rožić iz Agencije za zaštitu osobnih podataka održao je interaktivno predavanje u kojemu je objasnio što su to uopće osobni podaci, kako s njima postupati, gdje ih sve ostavljamo, a da nismo ni svjesni te ono najvažnije, koje su to opasnosti koje vrebaju iza ekrana, kako ih prepoznati i u konačnici spriječiti.
Tijekom radionice učenici su dijelili vlastita iskustva s kojima su se susretali tijekom korištenja društvenih mreža, postavljali mnogobrojna pitanja poput što se dogodi s fotografijom/videom koja je izbrisana s društvenih mreža, gdje se sve naši podaci bilježe ili što ako im netko hakira profil i slično. Većina učenika od 4. do 6. razreda priznala je da im roditelji nadziru ponašanje na internetu i da u prosjeku dnevno provode na internetu od 30 minuta do 2 sata. Oni pak stariji, od 7. do 8. razreda, provode više vremena na internetu, ali pod manjim nadzorom roditelja.
Svaki razred, po završetku radionice, dobio je diplomu kojom se potvrđuje da su naučili kako pravilno zaštiti svoje, ali i tuđe osobne podatke te su učenici obećali kako će naučeno primjenjivati svakodnevno.
Agencija za zaštitu osobnih podataka, po poboljšanju epidemiološke situacije, kontinuirano će održavati radionice za osnovnoškolce, kako bi se učenike osvijestilo o važnosti zaštite osobnih podataka.
Osnovni savjeti za odgovorno ponašanje na internetu:

Svoje osobne podatke ime, prezime, broj mobitela, adresu stanovanja, email i slično nikada nemoj odavati nepoznatim osobama
Svoj profil postavi na privatno, neka samo tvoji prijatelji vide što objavljuješ
Prihvaćaj samo osobe koje uistinu poznaješ
Nikada ne komuniciraj s osobama koje ne poznaješ (odmah obavijesti roditelje ukoliko dobiješ poruku od nepoznate osobe)
Nikada se nemoj sastajati s osobama koje si upoznao online (nikada ne znaš tko je uistinu s druge strane ekrana)
Fotografije drugih ne objavljuj i ne prosljeđuj ukoliko nemaš njihovo dopuštenje
Lozinke čuvaj za sebe, ne zapisuj već ih pamti
Razmisli prije svake objave statusa, fotografije i videa – jednom objavljeno, zauvijek ostaje u virtualnom svijetu

I zapamti, iako Internet omogućuje određenu razinu anonimnosti na njemu vrijede jednaka pravila lijepog ponašanja kao i u stvarnom svijetu – ne čini drugima ono što ne bi volio da drugi čine tebi. Za pomoć i savjet uvijek se možeš obratiti roditeljima i učiteljima, oni su tu kako bi te zaštitili!
