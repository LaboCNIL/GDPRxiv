
Nastavno na medijske napise kako su s internetske platforme Cijepise  izbrisani osobni podaci 4.000 građana koji su se prijavili za cijepljenje, ovim putem želimo informirati javnost da je Agencija za zaštitu osobnih podataka pokrenula nadzorna postupanja nad Ministarstvom zdravstva, kao voditeljem obrade, s ciljem utvrđivanja stvarnog stanja o mogućoj povredi osobnih podataka. Po završetku postupka, javnost ćemo obavijestiti o svim relevantnim informacijama vezanim za ovaj slučaj.
Također, želimo informirati građane ukoliko smatraju da su njihovi osobni podaci obrisani ili žele ostvariti svoja prava iz članka 15. Opće uredbe o zaštiti podataka, da se obrate voditelju obrade, odnosno u konkretnom slučaju Ministarstvu zdravstva koje obrađuje njihove osobne podatke.
Putem prava na pristup podacima, građani mogu zatražiti od Ministarstva zdravstva informaciju/potvrdu obrađuju li se njihovi osobni podaci koje su unijeli prilikom prijave na platformu cijepise.zdravlje.hr.  Sukladno članku 15. Opće uredbe o zaštiti podataka voditelj obrade, u konkretnom slučaju Ministarstvo zdravstva, treba odgovoriti na zahtjev na pristup osobnim podacima u roku od mjesec dana.
Na službenim stranicama Agencije, moguće je preuzeti obrazac Zahtjeva za ostvarivanje prava ispitanika koji građani mogu koristiti prilikom obraćanja Ministarstvu zdravstva, ali i u svakoj situaciji kada žele ostvariti svoja prava zajamčena Općom uredbom o zaštiti podataka. Prilikom ispunjavanja obrasca potrebno je označiti željeno pravo – pravo na pristup osobnim podacima.
Dodatno napominjemo kako građani, osim prava o potvrdi/informaciji obrađuju li se njihovi osobni podaci, imaju pravo i na informacije o svrhama obrade, kategorijama osobnih podataka koji se obrađuju ukoliko postoje, podatke o primateljima ili kategorijama primatelja kojima se ispitanikovi osobni podaci prosljeđuju, vremenskom trajanju obrade odnosno barem kriterijima iz kojih se može ustanoviti koliko će obrada ispitanikovih osobnih podataka vremenski trajati, pravima ispitanika u pogledu obrade (primjerice pravu na ispravak ili pravu na brisanje osobnih podataka te pravu na pritužbu nadležnom nadzornom tijelu), podacima o izvorima osobnih podataka o ispitaniku ukoliko voditelj obrade nije prikupio osobne podatke izravno od ispitanika, podacima o načinu djelovanja sustava za automatsku obradu podataka ukoliko voditelj obrade koristi takve sustave za automatizirano donošenje odluka.
Isto tako, koristimo priliku kako bismo istaknuli da je pravo na zaštitu osobnih podataka temeljno pravo svih građana Republike Hrvatske zagarantirano Ustavom Republike Hrvatske, kao i Općom uredbom o zaštiti podataka te sve građane upućujemo da se detaljno informiraju o svojim pravima vezano za zaštitu osobnih podataka putem online brošure Prava ispitanika https://azop.hr/wp-content/uploads/2021/02/Vodic-prava-ispitanika.pdf, web stranice Agencije www.azop.hr i mobilne aplikacije #GDPR HRVATSKA.
 
