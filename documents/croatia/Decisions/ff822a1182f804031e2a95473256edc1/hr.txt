
U organizaciji Europske udruge studenata prava – ELSA Rijeka i Pravnog fakulteta u Rijeci, 24. studenog 2021., održana je online Javna tribina pod nazivom „Privatnost u digitalno doba“, na kojoj je sudjelovala i načelnica Službe za zaštitu osobnih podataka Petra Papić iz Agencije za zaštitu osobnih podataka.
Javna tribina održana je u sklopu projekta „Korzo ljudskih prava“, koji provodi ELSA Rijeka već dvanaestu godinu za redom. Svake godine, članovi udruge diljem Korza u Rijeci na stupove javne rasvjete postave ploče s 30 članaka Opće deklaracije o pravima čovjeka s ciljem informiranja šire javnosti o njihovim temeljnim pravima, a upravo jedno od temeljnih prava je i zaštita na privatnost.
Kako bi se javnost upoznala s pravima koja im jamči i Opća uredba o zaštiti podataka, poput prava na zaborav, ali i kako prepoznati povredu prava te zaštiti osobne podatke prilikom korištenja interneta, organizirana je Javna tribina na kojoj je sudjelovalo pet stručnjaka. Osim navedenih tema, diskutiralo se i o problematici nadzora informacija koje su dostupne online te je li praksa u Republici Hrvatskoj usklađena koliko i zakonska regulativa.
U izlaganju na temu obrada i zlouporaba osobnih podataka online, načelnica Papić objasnila je koja su pravila za sigurno korištenje interneta, odnosno kako se što efikasnije zaštititi od zlouporabe. Kao najvažnije savjete istaknula je kako je uvijek potrebno provjeriti kome osoba daje svoje podatke, ali i koji  opseg podataka se daje i u koju svrhu, s obzirom na to da što je više osobnih podataka dostupno online, veća je i vjerojatnost zlouporabe. No, ako do zlouporabe i dođe bitno je pravovremeno reagirati te obavijestiti nadležna tijela, odnosno MUP i Agenciju za zaštitu osobnih podataka. Ipak, za nadoknadu štete, ukoliko je do nje došlo, potrebno ju je zatražiti sudskim putem od voditelja obrade ili izvršitelja obrade.
Informiranje građana o opasnostima koje vrebaju online najbolja je prevencija jer, kako je naglasila načelnica Papić, u Agenciju se i dalje često javljaju građani koji su svoje osobne podatke sami dostavili „prevarantima“, najčešće putem društvenih mreža na lažnim nagradnim igrama gdje su dostavljali preslike osobne iskaznice ili podatke s kreditne kartice, pritom ne misleći o mogućim posljedicama.
 
Sudionici i teme na Javnoj tribini: 

Marijan Bračić – direktor Data Privacy odjela u Poslovnoj inteligenciji

„Softverska rješenja kao sredstvo za zaštitu osobnih podataka“

Petra Papić, mag.iur.– Načelnica Službe za zaštitu osobnih podataka, AZOP

„Obrada i zlouporaba osobnih podataka online“

Luka Petrović, mag.iur. – Katedra za europsko javno pravo, Pravni fakultet u Zagrebu

„Pravo na zaborav i zaštita osobnih podataka na internetu“

Marija Bošković Batarelo, mag.iur.– odvjetnica, stručnjakinja za Data science i usklađenost poslovanja

„Compliance i RH“

prof.dr.sc. Ivana Kunda– Predstojnica katedre za međunarodno i europsko privatno pravo, Pravni fakultet u Rijeci

„Budućnost EU regulative i zaštita djece online“
Moderator : dr.sc. Matija Miloš, Pravni fakultet u Rijeci, Katedra za ustavno pravo

















 
