
Agencija za zaštitu osobnih podataka, u suradnji s Hrvatskom gospodarskom komorom, nastavlja s ciklusom besplatnih online radionica „Kako uskladiti poslovanje s Općom uredbom o zaštiti podataka (GDPR)“. Priliku za sudjelovanjem na radionici, 12. i 13. studenog, imali su mikro, mali i srednji poduzetnici s područja Osječko-baranjske, odnosno Požeško-slavonske županije.
Interaktivne radionice, koje se osim predavanja na temu zakonodavnog okvira o zaštiti osobnih podataka, sastoje i od praktičnih vježbi kako bi poduzetnici na što konkretnijim primjerima stekli potrebna znanja i vještine. Također, sudionici su u sklopu radnih materijala radionice dobili i predloške za primjenu GDPR-a, koje mogu potom prilagoditi svom poslovanju, kao i potvrdu o završenoj edukaciji koju izdaje Agencija za zaštitu osobnih podataka kao nacionalno nadzorno tijelo odgovorno za praćenje primjene Opće uredbe o zaštiti podataka u Hrvatskoj.
Inače, radionice se provode u okviru EU projekta ARC (Awareness Raising Campaign for Small and Medium Enterprises) koji je sufinanciran iz programa Europske unije za Prava, jednakost i građanstvo, a njime koordinira Agencija za zaštitu osobnih podataka, u partnerstvu s Data Protection Commission, irskim nadzornim tijelom za zaštitu podataka i Sveučilištem Vrije iz Bruxellesa.
Pozivamo sve poduzetnike da ispune anketu na poveznici: https://arc-rec-project.eu/1-anketa-o-izazovima-s-kojima-se-suocavaju-srednji-i-mali-poduzetnici-prilikom-uskladivanja-s-opcom-uredbom-o-zastiti-podataka/
Više o samom projektu:
https://arc-rec-project.eu/o-projektu/
