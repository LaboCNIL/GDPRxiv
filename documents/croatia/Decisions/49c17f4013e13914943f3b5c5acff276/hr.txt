
Agencija za zaštitu osobnih podataka Republike Hrvatske i Republike Sjeverne Makedonije te Njemačka zaklada za međunarodnu pravnu suradnju u Skoplju, 7. listopada, organizirali su završnu konferenciju na kojoj su predstavljeni rezultati Twinning projekta „Pružanje potpore u implementaciji moderniziranog zakonodavnog okvira zaštite osobnih podataka“. Na završnoj konferenciji sudjelovali su i ravnatelj Zdravko Vukić, zamjenik ravnatelja i voditelj projekta Igor Vulje, voditeljica treće komponente projekta Anamarija Mladinić, stalna savjetnica projekta Sanja Silaj Zeman te stručnjaci Agencije. Konferenciji su prisustvovali i predsjednik parlamenta Republike Sjeverne Makedonije Talat Xhaferi i veleposlanica Republike Hrvatske u Sjevernoj Makedoniji Nives Tiganj te ostali visoki uzvanici.
Naime, Agencija za zaštitu osobnih podataka od lipnja 2021. provodila je EU projekt vrijedan 700.000 eura, u suradnji s partnerima iz Njemačke zaklade za međunarodnu suradnju (German Foundation for International Legal Cooperation – IRZ) i Središnje agencije za financiranje i ugovaranje (SAFU). Cilj projekta bio je poboljšati zaštitu temeljnih prava i nacionalnog sustava za zaštitu osobnih podataka u Republici Sjevernoj Makedoniji, u skladu sa standardima iz zakonodavstva EU te unaprijediti rad Agencije za zaštitu osobnih podataka Republike Sjeverne Makedonije.
U uvodnom obraćanju, ravnatelj Agencije Zdravko Vukić zahvalio se svima koji su bili dio projekta i izrazio zadovoljstvo ostvarenim rezultatima. „Ovim projektom omogućili smo provedbu novog Zakona o zaštiti osobnih podataka, ojačali kapacitete djelatnika Agencije za zaštitu osobnih podataka te poboljšali svijest javnosti o pravima i obvezama koje proizlaze iz novog okvira zaštite osobnih podataka. Krajnji cilj kojem težimo je učinkovita zaštita temeljnog prava građana Sjeverne Makedonije – prava na zaštitu osobnih podataka. Važno je istaknuti da je u našem digitalnom dobu pravo na zaštitu osobnih podataka važnije nego ikada.“, rekao je ravnatelj Vukić te istaknuo kako su Sjeverna Makedonija i Hrvatska dvije prijateljske zemlje koje dijele bliske povijesne i kulturne veze i njeguju odlične odnose. „Te su veze učvršćene kontinuiranom potporom Republike Hrvatske pristupanju Sjeverne Makedonije Europskoj uniji. Posebno sam sretan što smo u srpnju ove godine svjedočili povijesnom trenutku – početku pristupnih pregovora za Sjevernu Makedoniju. I dalje ćemo vas podržavati na vašem europskom putu.“ zaključio je.
Zajedničkim naporom stručnjaka AZOP-a i partnera ostvareni su impresivni rezultati, čime je i ispunjena svrha samog projekta – olakšavanje implementacije Zakona o zaštiti osobnih podataka kroz izradu standardnih operativnih procedura, smjernica i održavanje edukativnih aktivnosti za zaposlenike Agencije u Sjevernoj Makedoniji te kroz izradu smjernica, vodiča i edukativnih materijala i održavanje edukativnih aktivnosti koje će voditeljima i izvršiteljima obrade olakšati usklađivanje s Zakonom o zaštiti osobnih podataka. Tako je u 67 stručnih misija izrađeno ukupno 155 dokumenata (upute, smjernice, standardni operativni postupci, pravilnici, predlošci itd.) te održano 13 obuka o zaštiti podataka za više od 2500 voditelja obrade podataka.
Isto tako, projektom je bilo obuhvaćeno i podizanje razine svijesti o važnosti zaštite osobnih podataka kao temeljnom pravu kod cjelokupne javnosti, s posebnim naglaskom na djecu i mlade; informiranje građana o njihovim pravima vezano za zaštitu osobnih podataka te poticanje građana da koriste svoja prava. U tu svrhu razvijeni su vodiči i brošure koje pokrivaju širok raspon tema, od prava ispitanika do online prijevara.
„Projekti poput ovog čine me optimističnim u pogledu budućnosti zaštite podataka. Moramo hitno pojačati napore u smislu provedbe zakona o zaštiti podataka, što se može dogoditi samo kroz blisku suradnju između zemalja. Vjerujem da će projekt koji danas završavamo značajno pridonijeti takvoj kulturi suradnje.“, poručio je Europski nadzornik za zaštitu podataka Wojciech Wiewiórowski.
Panel diskusijom na temu „Sigurnost podataka“, na kojoj su sudjelovali stručnjaci za zaštitu osobnih podataka iz Republike Hrvatske, Sjeverne Makedonije i Njemačke, zatvorena je završna konferencija.






























































































 
