
























U okviru projekta ARC, sufinanciranog iz programa Europske unije „Prava, jednakost i građanstvo“, 14. veljače, službenici Agencije za zaštitu osobnih podataka održali su novu online radionicu “Kako uskladiti poslovanje s Općom uredbom o zaštiti podataka” koju su u suradnji s Hrvatskom udrugom poslodavaca organizirali za njezine članove, konkretno mikro, male i srednje poduzetnike.
Tijekom radionice, poduzetnici su imali priliku upoznati se s ključnim pojmovima i odredbama Opće uredbe o zaštiti podataka. Naime, prema istraživanju koje je provela Agencija, poduzetnici često nisu upoznati s osnovnim pojmovima te ne znaju tko je voditelj obrade, a tko izvršitelj obrade. Kako bi i pravilno obrađivali osobne podatke kao voditelji obrade, službenici Agencije objasnili su i koji su to pravni temelji za obradu osobnih podataka te zašto za svaku obradu nije potrebna privola.
Dotaknuli su se službenici AZOP-a i obrade osobnih podataka putem videonadzornog sustava, popularnih kolačića, ali i objasnili koje tehničke i organizacijske mjere je potrebno poduzeti kako bi se osigurala odgovarajuća razina zaštite osobnih podataka. No, ukoliko i dođe do povrede osobnih podataka, poduzetnici su na radionici naučili kako u tom slučaju postupiti.
Bitno je da se svi, koji obrađuju osobne podatke, dobro informiraju o svojim obavezama, usklade poslovanje i na taj način izbjegnu situacije u kojima se mogu naći u ulozi prekršitelja Opće uredbe o zaštiti podataka, a upravo ovakvim radionicama Agencija u tome i pomaže.
Današnja radionica nastavak je aktivnosti u okviru europskog projekta ARC, u kojemu su dosada održane edukacije za preko 5000 poduzetnika i službenika za zaštitu podataka. Obzirom na to da obrtnici, mikro, mala i srednja poduzeća za razliku od velikih, najčešće ne raspolažu s dovoljno financijskih i ljudskih resursa potrebnih za usklađivanje s propisima o zaštiti podataka, Agencija pruža punu potporu kako bi svoje poslovanje uskladili s GDPR-om te u tome nastavlja i u 2022. godini. Iduća radionica održat će se 14.3.2022., a prijaviti se možete ovdje.
Više informacija o ARC projektu možete pronaći na službenoj web stranici ARC projekta, ali i pogledati kratki promotivni ARC spot.
 
