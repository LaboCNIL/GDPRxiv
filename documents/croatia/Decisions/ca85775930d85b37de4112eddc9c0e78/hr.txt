
Ravnatelj Agencije za zaštitu osobnih podataka Zdravko Vukić, inače i član prijatelj Alumni kluba Pravnog fakulteta Osijek, u utorak, 7. prosinca 2021. održao je online gostujuće predavanje o zakonodavnom okviru zaštite osobnih podataka u Republici Hrvatskoj.
Kako bi studentima Pravnog fakulteta Osijek približio područje zaštite osobnih podataka, ravnatelj Vukić objasnio je osnovne pojmove iz Opće uredbe o zaštiti podataka, područje njene primjene, kao i kakav je utjecaj imala na fizičke i pravne osobe, ali i neovisna nadzorna tijela. „Općom uredbom o zaštiti podataka osnažena su postojeća prava na zaštitu osobnih podataka pojedinaca i uvedena neka nova, također uvedene su nove obaveze za voditelje i izvršitelje obrade, kao i nove ovlasti i zadaće za nadzorna tijela za zaštitu podataka.“, istaknuo je ravnatelj.
Tema predavanja bio je i Zakon o provedbi Opće uredbe o zaštiti podataka, kojim se osigurava provedba Uredbe, ali i reguliraju pojedina pitanja koja nisu definirana Uredbom. Naime, Općom uredbom o zaštiti podataka je dozvoljeno da države članice detaljnije definiraju pojedina područja: kao definiranje pojma tijela javne vlasti, dobna granica za nuđenje usluga informacijskog društva izravno djetetu, obrada biometrijskih i genetskih podataka, obrada osobnih podataka putem videonadzora itd.
Svim studentima ravnatelj je poželio uspjeh u daljnjem studiranju te da kao budući pravnici uspješno štite svoje, ali i tuđe osobne podatke.
 










