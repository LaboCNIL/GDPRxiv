


Opća uredba o zaštiti podataka (poznatija pod akronimom GDPR) ključan je dio dosljednog i moderniziranog zakonodavstva EU-a o zaštiti podataka koji se primjenjuje u Europskoj uniji od 25. svibnja 2018. godine. Zaštiti podataka pristupa se ozbiljnije nego ikad prije, a što ima dalekosežan učinak na različite dionike i sektore. Svrha ovog istraživanja je stjecanje uvida u izazove s kojima se susreću srednji i mali poduzetnici prilikom usklađivanja s Općom uredbom o zaštiti podataka u svom poslovanju i jasnije razumijevanje njihovih potreba. Na temelju rezultata istraživanja partneri iz projekta ARC razvit će smjernice i različite edukativne materijale prilagođene  specifičnim potrebama mikro, srednjih i malih poduzetnika.
Mikro, srednji i mali poduzetnici, molimo ispunite anketu na poveznici Anketa za srednje i male poduzetnike- GDPR.
Niz dionika ukupnog koncepta zaštite osobnih podataka, s posebnim naglaskom na male i srednje poduzetnike, smatra kako ne raspolaže s dovoljno informacija o zahtjevima koje pred njih stavlja Opća uredba ili da nemaju dovoljno potpore prilikom usklađivanja s novim propisima o zaštiti podataka.
S ciljem pružanja što bolje podrške malim i srednjim poduzetnicima prilikom usklađivanja s Općom uredbom, Agencija za zaštitu osobnih podataka u suradnji s Komisijom za zaštitu podataka Republike Irske i Sveučilištem Vrije iz Brisela započela je s provedbom projekta ARC (Awareness raising campaign for small and medium enterprises) – kampanju podizanja svijesti o zaštiti podataka namijenjenu srednjim i malim poduzetnicima https://arc-rec-project.eu/naslovna/. Projekt je sufinanciran sredstvima iz EU programa “Prava, jednakost i građanstvo”.
Anketa je anonimna, a rezultati istraživanja će se temeljiti na agregiranim podacima. Informacije koje će će biti prikupljene putem ove ankete, tijela za zaštitu osobnih podataka neće koristiti u svrhu izvršavanja svojih istražnih i korektivnih ovlasti.
Važno je napomenuti: Ako obrađujete osobne podatke, u obvezi ste primjenjivati Opću uredbu o zaštiti podataka. Pravila o zaštiti osobnih podataka odnose se i na osobne podatke zaposlenika. Možda smatrate da ne obrađujete osobne podatke, ali već se i sama pohrana osobnih podataka npr. u datoteku na računalu smatra obradom osobnih podataka.
Molimo vas da da prilikom odgovaranja na pitanja budete maksimalno objektivni, kako bismo na temelju vaših odgovora koji odražavaju realno stanje i potrebe mikro, srednjih i malih poduzetnika mogli izraditi relevantne vodiče, smjernice i edukativne materijale.

