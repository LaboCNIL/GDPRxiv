
Povlačenje Ujedinjenog Kraljevstva iz Europske unije stupilo je na snagu 1. siječnja 2021. kada je Ujedinjeno Kraljevstvo prestalo biti država članica EU-a.
Međutim, EU i UK postigle su Sporazum o trgovini i suradnji između EU-a i Ujedinjenog Kraljevstva 24. prosinca 2020. godine, koji je privremeno stupio na snagu 1. siječnja 2021.  te vrijedi do 28. veljače 2021. odnosno do ratifikacije od strane Europskog parlamenta i Vijeća EU-a.
Sporazumom je predviđeno da se svi prijenosi osobnih podataka između dionika koji podliježu Općoj uredbi o zaštiti podataka i britanskih organizacija neće smatrati prijenosima u treću zemlju, i to najdulje šest mjeseci od njegova stupanja na snagu – tj. najkasnije do 30. lipnja 2021. godine, i pod uvjetom da trenutni okvir zaštite osobnih podataka  u UK ostane na snazi.
Što to konkretno znači za voditelje/izvršitelje obrade koji prenose osobne podatke iz Europske unije u Ujedinjeno Kraljevstvo?
To znači da će organizacije u navedenom periodu moći prenositi podatke britanskim organizacijama, bez potrebe za uspostavom alata za prijenose osobnih podataka sukladno članku 46. Opće uredbe o zaštiti podataka ili oslanjanja na odstupanje iz članka 49. Opće uredbe o zaštiti podataka.
 
