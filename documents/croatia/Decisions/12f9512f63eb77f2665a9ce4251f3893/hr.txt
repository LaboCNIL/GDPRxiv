
Agenciji za zaštitu osobnih podataka iskazana je potreba da se pravnim osobama i obrtima u provođenju poslova privatne zaštite i sigurnosti pruži potpora prilikom usklađivanja s odredbama Opće uredbe i tumačenja pojedinih stavki Zakona o provedbi Opće uredbe. Stoga, kako bi olakšali usklađivanje njihova poslovanja, u četvrtak 12. studenog, predstavnici Agencije održali su izlaganja na temu provedbe Zakona o provedbi opće uredbe o zaštiti podataka u praksi te odgovorili na mnoga pitanja i nedoumice.
Na samom početku webinara koji je organizirao Hrvatski ceh zaštitara uz potporu Agencije za zaštitu osobnih podataka i medijsku podršku časopisa Zaštita, sudionicima se obratio ravnatelj Agencije za zaštitu osobnih podataka Zdravko Vukić koji je pozdravio sudionike te izrazio zadovoljstvo visokim odazivom na webinar. „U vrijeme pandemije želimo i dalje pomagati poduzetnicima da shvate kako je ulaganje u zaštitu osobnih podataka i informacijsku sigurnost, ulaganje koje će se isplatiti. Drago mi je da poduzetnici to i prepoznaju, što dokazuje i velika zainteresiranost za naše edukacije i savjetovanja.“, rekao je Zdravko Vukić.
Webinar je namijenjen isključivo voditeljima i izvršiteljima obrade u zaštitarskoj djelatnosti te je sukladno tome program prilagođen specifičnim potrebama i nedoumicama s kojima se isti susreću u svom svakodnevnom radu, a vezano za usklađivanje s odredbama Opće uredbe o zaštiti podataka i Zakonom o provedbi Opće uredbe.
Sudionici savjetovanja imali su priliku upoznati se sa zakonodavnim okvirom iz područja zaštite osobnih podataka, a fokus savjetovanja bio je usmjeren na određene specifičnosti iz područja zaštite osobnih podataka, a koje se izravno tiču primjene Zakona o privatnoj zaštiti. Pritom, kroz konkretne primjere razjašnjene su i određene nejasnoće vezane za zaštitu osobnih podataka koje se pojavljuju u praksi tj. postupanju malih i srednjih poduzetnika koji obavljaju djelatnosti privatne zaštite.
