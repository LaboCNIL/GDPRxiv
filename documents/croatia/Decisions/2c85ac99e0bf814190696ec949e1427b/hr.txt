

U organizaciji Agencije za zaštitu osobnih podataka i Hrvatske obrtničke komore, 9. prosinca 2021. u prostorijama HOK-a održana je besplatna radionica „Kako uskladiti poslovanje s Općom uredbom o zaštiti podataka“.
Tijekom radionice, stručnjaci Agencije za zaštitu osobnih podataka obrtnicima su ukazali na njihove obveze i ključne korake koje je potrebno poduzeti kako bi svoje poslovanje uskladili sa zakonodavnim okvirom zaštite osobnih podataka. Prvi i najvažniji korak prilikom usklađivanja s odredbama Opće uredbe o zaštiti podataka je informiranje o svim obvezama, u čemu pomaže upravo Agencija održavanjem ovakvih radionica.
„GDPR nije teret niti prepreka već prilika obrtnicima da unaprijede svoje poslovanje i steknu prednost na tržištu pred konkurentima koji ne poštuju temeljno ljudsko pravo – pravo na zaštitu podataka. Vrlo je važno da se svi, koji obrađuju osobne podatke, dobro informiraju o svojim obavezama, usklade poslovanje i na taj način izbjegnu situacije u kojima se mogu naći u ulozi prekršitelja Opće uredbe o zaštiti podataka.“, rekao je ravnatelj Zdravko Vukić u pozdravnom govoru te obrtnicima poželio uspjeh u njihovom radu.
U prvom dijelu radionice sudionici su se upoznali s ključnim pojmovima Opće uredbe o zaštiti podataka, poput tko je voditelj i izvršitelj obrade, koji su pravni temelji za obradu osobnih podataka, što je to politika privatnosti i slično. Razumijevanje osnovnih pojmova Uredbe bitno je kako bi obrtnici kao voditelji obrade pravilno obrađivali osobne podatke.
Tehničke i organizacijske mjere zaštite osobnih podataka, zašto je važan službenik za zaštitu osobnih podataka, ali i što u slučaju povrede osobnih podataka, samo su neke od tema koje su obrađene tijekom drugog dijela radionice. Osim toga, stručnjaci Agencije govorili su i o trenutno aktualnim temama koje i dalje izazivaju nedoumice, a to je obrada osobnih podataka u vrijeme pandemije COVID-19.
Ova radionica jedna je od aktivnosti Agencije za zaštitu osobnih podataka u okviru projekta ARC (Awareness Raising Campaign for SMEs), sufinanciranog iz EU programa Europske unije „Prava, jednakost i građanstvo“, a projekt se provodi s ciljem pružanja potpore mikro, malim i srednjim poduzetnicima te obrtnicima prilikom usklađivanja poslovnih procesa s odredbama Opće uredbe o zaštiti podataka.
Više o projektu možete saznati na poveznici https://arc-rec-project.eu/naslovna/.



























































