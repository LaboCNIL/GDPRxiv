
Predstavnici Agencije za zaštitu osobnih podataka Zdravko Vukić, ravnatelj, Igor Vulje, zamjenik ravnatelja, Marko Trošelj, viši savjetnik i Siniša Kovačić, viši savjetnik za informacijsku sigurnost održali su 20. srpnja 2020. telekonferencijski sastanak s predstavnicima Ministarstva zdravstva i društva APIS IT d.o.o. vezano za radnu verziju mobilne aplikacije STOP COVID-19.
Tijekom sastanka predstavnici Ministarstva zdravstva i društva APIS IT d.o.o. prezentirali su u koju je svrhu izrađena mobilna aplikacija STOP COVID-19, kao i njezinu funkcionalnost te upoznali predstavnike Agencije s tehničkim karakteristikama aplikacije i cjelokupnog sustava.
Svrha aplikacije STOP COVID-19 je obavijestiti korisnika aplikacije da je on odnosno  njegov mobilni uređaj na kojem je instalirana i aktivirana predmetna aplikacija bio u epidemiološki relevantnom kontaktu s drugom osobom odnosno sa njezinim mobilnim uređajem  na kojem je također aktivirana ista aplikacija, a kojoj osobi je potvrđeno oboljenje od bolesti COVID-19 i nastavno dati procjenu rizika od prijenosa zaraze kao i omogućiti pristup uputama korisniku kako postupati u slučajevima sumnje na zarazu uzrokovanu virusom SARS-CoV-2. Aplikacija bi također omogućivala osobi koja je oboljela od bolesti COVID-19 da na anoniman način obavijesti druge korisnike aplikacije s kojima je moguće bila u kontaktu o mogućoj izloženosti zarazi bolešti COVID-19, a sve isključivo uz privolu korisnika aplikacije i njegovu kontrolu nad radom/funkcionalnošću aplikacije te uz anonimnost svih uključenih korisnika aplikacije.
Tijekom sastanka predstavnici Agencije su aktivno s predstavnicima Ministarstva zdravstva i društva APIS IT d.o.o. analizirali elemente tehničke funkcionalnosti u cilju prosudbe usklađenosti mobilne aplikacije s Općom uredbom o zaštiti podataka, kao i smjernicama i mišljenjima Europskog odbora za zaštitu podataka o korištenju podataka o lokaciji te interoperabilnosti alata za praćenje kontakata sa zaraženima u kontekstu pandemije bolesti COVID-19.
Također, dogovorena i daljnja suradnja tj. nastavak aktivnosti između Ministarstva zdravstva i Agencije vezano za daljnji razvoj mobilne aplikacije STOP COVID-19 i praćenje tj. daljnju provjeru usklađenosti aktivnih i planiranih funkcionalnosti aplikacije s Općom uredbom o zaštiti podataka, kao i smjernicama i mišljenjima Europskog odbora za zaštitu podataka o korištenju podataka o lokaciji te interoperabilnosti alata za praćenje kontakata sa zaraženima u kontekstu pandemije bolesti COVID-19.
