
Predstavnici Agencije za zaštitu osobnih podataka na čelu sa zamjenikom ravnatelja Igorom Vuljom sudjelovali su na godišnjoj „Europskoj radionici o rješavanju slučajeva“ (European Case Handling Workshop – ECHW), koju je kao ovogodišnji domaćin organizirala Služba za zaštitu osobnih podataka Gruzije u Tbilisiju od 17. do 19. studenog 2022.
“European Case Handling Workshop” je godišnji međunarodni forum za razmjenu najboljih praksi u području privatnosti i zaštite osobnih podataka kroz sudjelovanje nadzornih tijela za zaštitu podataka iz različitih zemalja. Tako je na ovogodišnjoj radionici prisustvovalo više od 50 izaslanika tijela za zaštitu osobnih podataka iz 26 zemalja, uključujući predstavnike Europskog nadzornika za zaštitu podataka (EDPS) i Međunarodnog odbora Crvenog križa (ICRC).
U okvirima ove Radionice, raspravljalo se o različitim temama vezanim uz provedbu zakonodavstva o zaštiti podataka, kao i međunarodnim standardima postupanja u predmetima od strane nadzornih tijela za zaštitu podataka. Fokus je bio na temama kao što su provođenje nadzora nadzornih tijela za zaštitu podataka; zaštita podataka na društvenim mrežama; međunarodni prijenos podataka u treće zemlje; osobni podaci i umjetna inteligencija, izricanje i provedba korektivnih mjera itd.
Na panelu koji se odnosio na upravne novčane kazne, predstavnici Agencije prezentirali su hrvatska iskustva u provođenja istraga (nadzornih postupanja) u kojima je izrečen najsnažniji (i najkompleksniji) oblik korektivne mjere koju propisuje Opća uredba o zaštiti podataka – upravna novčana kazna.
Inače, Radionica se održava od 1999. godine i potječe s Helsinške proljetne konferencije, a sve s ciljem kako bi europska nadzorna tijela usporedila postupke rješavanja pritužbi i olakšala postupanja s prekograničnim pritužbama te je svojevrsni nastavak „Europske konferencije nadzornih tijela za zaštitu podataka“ (tzv. „Proljetna konferencija“). Sljedeća radionica održat će se 2023. godine, a zemlja domaćin bit će Švicarska.
 






































