
Program konferencije EU dan zaštite podataka 2022
Pozivamo sve voditelje/izvršitelje obrade, službenike za zaštitu podataka, stručnjake za zaštitu podataka, građane i sve zainteresirane na besplatno online sudjelovanje na konferenciji povodom Europskog dana zaštite osobnih podataka. Mjesta za sudjelovanje uživo su popunjena, ali nas možete pratiti online:
Link za praćenje konferencije
NA KONFERENCIJI MOŽETE SUDJELOVATI BESPLATNO BEZ PRIJAVE!

 
Agencija za zaštitu osobnih podataka 28. siječnja 2022. godine po 16. puta zaredom prigodno obilježava Europski dan zaštite osobnih podataka. Naime, u svrhu podizanja svijesti javnosti o temeljnom ljudskom pravu – pravu na zaštitu osobnih podataka i privatnosti, Vijeće Europe je, uz potporu Europske komisije, 2006. godine proglasilo 28. siječanj europskim Danom zaštite podataka, koji se u svijetu još naziva i Dan privatnosti.
Ovom prigodom Agencija u suradnji s Hrvatskom udrugom poslodavaca i IAPP KnowledgeNet chapter Hrvatska organizira konferenciju „GDPR – kamen temeljac digitalne budućnosti EU“ koja će se održati 28. siječnja 2022. godine u hotelu Westin.
Konferencija će biti organizirana u hibridnom formatu, a sudionici će imati priliku pratiti konferenciju uživo i online. Stavljajući na prvo mjesto zdravlje i dobrobit svakog sudionika, fizički dio konferencije bit će organiziran uz pridržavanje svih epidemioloških mjera.
U fokusu ovogodišnje konferencije je digitalna strategija EU-a i utjecaj ključnih prijedloga digitalne regulative – Zakona o digitalnim tržištima (DMA), Zakona o digitalnim uslugama (DSA) i Zakona o upravljanju podacima (DGA) na temeljna ljudska prava i slobode, prvenstveno pravo pojedinca na zaštitu osobnih podataka te na nužnost usklađivanja spomenutih zakonodavnih akata s postojećim pravilima o zaštiti osobnih podataka utvrđenih Općom uredbom o zaštiti podataka. Također, Europska komisija je u travnju ove godine predstavila Akt o umjetnoj inteligenciji, kojim se po prvi put pokušavaju uspostaviti pravila za korištenje umjetne inteligencije, tehnologije koja je središnji element digitalne industrijske revolucije.
U prvom dijelu konferencije predstavnici Europske komisije, Europskog nadzornika za zaštitu podataka, Europskog parlamenta i vlade Republike Hrvatske održat će uvodne govore vezano za uspješnost provedbe Opće uredbe o zaštiti podataka u Europskoj uniji i promjenama koje je potrebno uvesti kako bi se unaprijedila provedba Uredbe te iznijeti svoja razmišljanja o usklađenosti nove digitalne regulative s Općom uredbom o zaštiti podataka.
Nadalje, kako bi građanima i građankama EU osigurala sigurnu digitalnu budućnost, EU poduzima mjere za suočavanje s izazovima u području kibersigurnosti. Iako digitalizacija pruža velike mogućnosti i rješenja za brojne izazove koji su pred Europom, ujedno izlaže gospodarstvo i društvo raznim cyber prijetnjama, a čemu posebice svjedočimo u vrijeme krize uzrokovane COVID-19 pandemijom.
U drugom dijelu konferencije, predstavnici najuspješnijh hrvatskih kompanija koje razvijaju inovativna tehnološka rješenja, stavljajući pritom zaštitu osobnih podataka i privatnosti visoko na listu prioriteta, iznijet će svoja iskustva i izazove s kojima se susreću prilikom implementacije Opće uredbe o zaštiti podataka. Sudionici prve panel diskusije pod nazivom „Quo vadis, GDPR?” osvrnut će se i na mnogobrojne kritike na račun temeljnog EU propisa o zaštiti podataka, a koje se prvenstveno odnose na nedovoljnu učinkovitost i sporost provedbe Uredbe od strane nadzornih tijela. Također, kritičari ističu da se radi o već zastarjelom propisu koji usporava i onemogućava tehnološki razvoj i inovacije te nije u mogućnosti odgovoriti na izazove modernog doba.
Sudionici druge panel diskusije pod nazivom „Kako EU oblikuje digitalni svijet: Europska podatkovna strategija, reguliranje umjetne inteligencije i (ne) usklađenost s GDPR-om“ fokusirat će se na nove zakonodavne akte EU koje će uskoro promijeniti naše digitalno okruženje, s posebnim naglaskom na ključnu ulogu zaštite osobnih podataka u novoj digitalnoj budućnosti Europe.

Ne propustite najrelevantniji događaj o zaštiti osobnih podataka ove godine i pratite nas na https://www.youtube.com/watch?v=WB173rndibs
 
 
 
 
