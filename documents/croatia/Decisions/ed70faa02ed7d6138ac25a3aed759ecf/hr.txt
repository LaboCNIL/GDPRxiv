
Agencija za zaštitu osobnih podataka u suradnji s Hrvatskom zajednicom županija započinje s provedbom ciklusa edukacija namijenjenih  službenicima za zaštitu podataka u jedinicama lokalne i regionalne samouprave te tijelima javne vlasti. Uzimajući u obzir bitnu ulogu i brojne zadaće koje službenicima za zaštitu podataka nameće Opća uredba o zaštiti podataka (GDPR), prepoznata je potreba za provođenjem ciljanih edukacija iz područja zaštite osobnih podataka i informacijske sigurnosti koja uključuje specijalizirana znanja i vještine iz prava i prakse zaštite osobnih podataka i informacijske sigurnosti.
Kampanja jačanja kapaciteta službenika za zaštitu podataka započet će s besplatnom ONLINE edukacijom koja će se održati 21. prosinca 2020. Sudjelovanje na edukaciji je besplatno, broj polaznika je ograničen na 100, a prijava  je obavezna putem obrasca na poveznici https://ec.europa.eu/eusurvey/runner/db55cd65-41f3-13bc-b50b-55d1f78f9ad6, najkasnije do petka, 18. prosinca, u 14 sati. Kad se prijavljujete, u prijavnoj formi postavite pitanje kako bi se predavači mogli bolje pripremiti da vam odgovore. Nakon što se prijavite, pravovremeno ćemo vam poslati podatke za povezivanje na edukaciju. Tijekom edukacije imat ćete mogućnost postavljati pitanja putem chata, a nakon edukacije zaprimit ćete potvrdu o sudjelovanju Agencije za zaštitu osobnih podataka kao nadzornog tijela nadležnog za provedbu Opće uredbe o zaštiti podataka.
Vjerujemo da će ova kampanja ojačati ulogu službenika za zaštitu podataka te dati konačne odgovore i rješenja ovoj ciljanoj skupini o tome kako da na adekvatan način usklade poslovanje svojih organizacija s Općom uredbom o zaštiti podataka.
U okviru ove kamapanje Agencija provodi istraživanje o opsegu, vrsti posla i edukaciji službenika za zaštitu podataka u Hrvatskoj. Pozivamo sve službenike za zaštitu podataka na sudjelovanje u istraživanju i molimo Vas da ispunite anonimni anketni upitnik dostupan na poveznici https://ec.europa.eu/eusurvey/runner/DPOsurvey2020.
Svrha ovog istraživanja je stjecanje uvida u izazove s kojima se susreću službenici za zaštitu podataka prilikom usklađivanja poslovnih procesa  s Općom uredbom o zaštiti podataka u svojim organizacijama i jasnije razumijevanje njihovih potreba.
Sudjelovanje u istraživanju je anonimno. U daljnjoj obradi koristit će se i objaviti samo grupni rezultati i to za potrebe unaprjeđenja kvalitete predavanja, pisanja znanstvenih članaka, izradu edukativnih materijala i modula za službenike za zaštitu podataka.
 https://www.hrvzz.hr/novosti/hrvatska_zajednica_zupanija/edukacija_zastita_osobnih_podataka_i_informacijska_sigurnost-51800
