
Na natječaju provedenom od strane Europske komisije, 10. ožujka 2021. godine, Agencija za zaštitu osobnih podataka izabrana je za provedbu Twinning projekta pod nazivom „Pružanje potpore u implementaciji moderniziranog zakonodavnog okvira zašite osobnih podataka“ u Sjevernoj Makedoniji.
Cilj projekta je unaprjeđenje područja zaštite osobnih podataka i nacionalnog sustava zaštite osobnih podataka u Sjevernoj Makedoniji u skladu s europskom pravnom stečevinom. Za ovaj značajan međunarodni uspjeh zaslužan je AZOP-ov tim stručnjaka na čelu s ravnateljem Agencije za zaštitu osobnih podataka. Agenciji za zaštitu osobnih podataka iznimna je čast i zadovoljstvo što će na ovaj način moći doprinijeti ugledu Republike Hrvatske u Europskoj uniji. Twinning instrument za Republiku Hrvatsku predstavlja ključni strateški instrument za unaprjeđenje i daljnje jačanje prijateljskih odnosa između RH i država korisnica, pozicionira Hrvatsku kao proaktivnu i kompetentnu državu članicu EU te doprinosi jačanju hrvatskog utjecaja u trećim zemljama.
Znanja i iskustva hrvatskih stručnjaka iz procesa pristupanja RH EU iznimno su tražena i cijenjena među državama korisnicama, ali i među državama članicama-partnerima u konzorcijima. Europska komisija u svojoj službenoj statistici Hrvatsku ističe kao državu članicu EU koja je najuspješnija u Twinning projektima u državama jugoistočne Europe.
Projekt u trajanju od 15 mjeseci i vrijednosti 700 000 EUR, Agencija će provoditi u suradnju s partnerima iz Njemačke fondacije za međunarodnu suradnju (German Foundation for International Legal Cooperation – IRZ) i Središnje agencije za financiranje i ugovaranje (SAFU).
 
 
