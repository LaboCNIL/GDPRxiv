

Na besplatnom webinaru 15.3.2021. u trajanju od 11:00 – 12:40 sati mogu sudjelovati svi zainteresirani potrošači, ali i voditelji i izvršitelji obrade. 
Poveznica za sudjelovanje na webinaru
Povodom Svjetskog dana prava potrošača, 15. ožujka 2021. godine, Agencija za zaštitu osobnih podataka, u suradnji s Hrvatskom gospodarskom komorom organizira webinar “Zaštita osobnih podataka potrošača na digitalnom tržištu” s ciljem podizanja svijesti potrošača o njihovim pravima na zaštitu osobnih podataka.
Datum koji će ostati zabilježen u povijesti kao datum koji je označio prekretnicu u području zaštite osobnih podataka je 25. svibnja 2018. godine. Tog datuma u Republici Hrvatskoj i u cijeloj Europskoj uniji, izravno se u cijelosti počela primjenjivati Opća uredba o zaštiti podataka (poznatija kao GDPR).
Cilj Opće uredbe o zaštiti podataka je zaštiti osobne podatke fizičkih osoba, pružiti kontrolu građanima nad njihovim osobnim podacima te stvoriti visoku i ujednačenu razinu zaštite podataka u Europskoj uniji. Tijekom webinara potrošači će imati priliku doznati koja prava su im zajamčena GDPR-om, kako zaštiti osobne podatke prilikom online kupovine, kako nas aplikacije i internetske stranice prate i „špijuniraju“, koje su najčešće vrste internetskih prijevara, a na kraju će imati i priliku postavljati pitanja.
PROGRAM 
“ZAŠTITA OSOBNIH PODATAKA POTROŠAČA NA DIGITALNOM TRŽIŠTU”

Moderatorica: Sanja Smiljanić Grubišić, novinarka i urednica emisije “Potrošački kod”
11.00 – 11.20 „POTROŠAČI IMATE PRAVO NA ZAŠTITU SVOJIH OSOBNIH PODATAKA! SAZNAJTE KOJA SU VAŠA PRAVA!“, Zdravko Vukić, AZOP, ravnatelj Agencije za zaštitu osobnih podataka
U današnje digitalno doba, zaštita osobnih podataka važnija je nego ikad prije. Kad koristite svoj mobitel, lajkate na društvenim mrežama, surfate internetom, kupujete online – svakim klikom dijelite svoje osobne podatke.
Osobni podaci su svuda oko nas. Ime i prezime, datum rođenja, kućna adresa, adresa elektroničke pošte, IP adresa, podatak o lokaciji, broj osobne iskaznice, podatak o Vašoj dioptriji, otisak prsta, registarska oznaka automobila, Vaša fotografija i mnogi drugi podaci – SVE SU TO VAŠI OSOBNI PODACI. Osobni podaci svakog građanina su njegova najvrjednija imovina i vrlo lako mogu biti zloupotrijebljeni. POTROŠAČI, IMATE PRAVO ZNATI TKO I U KOJU SVRHU KORISTI VAŠE OSOBNE PODATKE.
11.20 – 11.40 „KAKO OBRADA VAŠIH OSOBNIH PODATAKA MOŽE UTJECATI NA PROMJENU STAVA“, Natalija Parlov Una, TÜV NORD, auditorica informacijske sigurnosti i privatnosti
Novi uvjeti poslovanja u digitalnoj ekonomiji i sve naprednije tehnološke mogućnosti doprinijele su razvoju nevjerojatnih alata kojima se gotovo svaki vaš klik može pratiti i kapitalizirati. To znači da je u realnom vremenu moguće vrlo detaljno analizirati vaše izbore i stavove, kao i utjecati na njih.
Što od osobnih podataka zanima velike platforme, na koji način na njima ostvaruju značajan profit te na koje sve načine i druge tvrtke putem istih tih podataka ili različitih servisa utječu na promjenu vašeg stava bez da ste i sami toga svjesni?
Prisluškuju li vas različite aplikacije i internetske stranice ili samo prate svaki vaš korak i na koji način na to možete utjecati te ostvariti svoja Uredbom propisana prava, pogledajte u predavanju stručnjakinje za bihevioralni marketing i auditorice informacijske sigurnosti i privatnosti najveće njemačke certifikacijske kuće TÜV NORD, Natalije Parlov Une.
11:40 – 12:00 „WEB PRODAJA I ONLINE MARKETING“, Dijana Kladar, odvjetnica specijalizirana za GDPR
Webshop prodaja postaje naša svakodnevica, a veliki broj potrošača odlučio je kupovati proizvode online. Poduzetnici se teško snalaze u pisanju pravnih tekstova kao što su pravila privatnosti, ne znaju što je to test procjene učinka na zaštitu osobnih podataka, moraju li imenovati službenika za zaštitu podataka i koje sve radnje moraju poduzeti kako bi bili usklađeni s propisima. Kroz izlaganje upoznat ćemo vas s praktičnim primjerima iz dosadašnje prakse.
Tijekom predavanja ćemo se dotaknuti i zaštite osobnih podataka u radnim odnosima te gdje poduzetnici najčešće griješe.
12:00 – 12:20 „KRIMINAL PUTEM INTERNETA“, Nikola Protrka, Visoka policijska škola
Gledajući prošlu 2020. primijećeno je da pandemija nije usporila rast kriminala putem Interneta jer je poznato da su cyber kriminalci i otprije naviknuti na rad od doma. Kada vam cyber kriminalci ukradu podatke, najčešće vi toga niste niti svjesni dok vas ne počnu ucjenjivati ili koristiti za svoje potrebe. Pokušali su, i uspijevaju, koristiti pandemiju, potres i strah ljudi kao mamac u svojim phishing ili lažnim donatorskim kampanjama. Veliki broj otuđenih osobnih podataka, uz brojeve kreditnih kartica, može se pronaći na ilegalnim tržnicama. O primjerima i načinima zaštite te dostupnosti vaših osobnih podataka na crnom tržištu (Darknet) te primjerima takvih kaznenih djela poslušajte u predavanju profesora Visoke policijske škole dr.sc. Nikole Protrke.
12:20 – 12:40 PITANJA POTROŠAČA
Poveznica za sudjelovanje na webinaru
