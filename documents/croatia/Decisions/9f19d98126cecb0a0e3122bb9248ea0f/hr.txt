
U okviru EU projekta “Technical Assistance for Strengthening the Audit Capacity and Improving Inter-Agency Data Sharing within the Scope of Reducing the Informal Economy Project”, Ministarstvo vanjskih i europskih poslova  Republike Hrvatske-Služba za prijenos znanja organiziralo je studijski posjet turske delegacije Hrvatskoj na temu e-trgovine. Tako su predstavnici Turske uprave prihoda (TRA) pri Ministarstvu trezora i financija Republike Turske i konzultantske tvrtke PwC Turkey, koja administrira projekt, u petak, 14. listopada posjetili Agenciju za zaštitu osobnih podataka.
Bila je to prilika da ravnatelj Zdravko Vukić i zamjenik ravnatelja Igor Vulje izraze zadovoljstvo što je Agencija za zaštitu osobnih podataka dio programa ove studijske posjete te da stručnjaci Agencije tursku delegaciju upoznaju s odredbama Opće uredbe o zaštiti podataka i zakonodavnim okvirom za zaštitu osobnih podataka s fokusom na e-trgovinu. Koje su pravne osnove za obradu osobnih podataka korisnika e-trgovine i zakonske obveze pružatelja usluga, koje tehničke i organizacijske mjere je potrebno provesti kako bi se osigurala odgovarajuća sigurnost obrade osobnih podataka, ali i ciljano oglašavanje na društvenim mrežama bile su neke od uvodnih tema izlaganja.
Također, tom prilikom prezentirane su aktivnosti, rezultati i iskustva EU projekata koje je Agencija provodila tijekom prethodne četiri godine, s naglaskom na netom završena dva projekta u ukupnoj vrijednosti većoj od milijun eura – ARC (Kampanja podizanja razine svijesti o zaštiti podataka za male i srednje poduzetnike) i Twinning projekt „Pružanje potpore u implementaciji moderniziranog zakonodavnog okvira zaštite osobnih podataka“ u Republici Sjevernoj Makedoniji.
 
 
 
























 
