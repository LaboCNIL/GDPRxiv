
Agencija za zaštitu osobnih podataka sudjelovala je na 50. plenarnom sastanku Europskog odbora za zaštitu podataka održanom 18. lipnja 2021.
Tijekom svog plenarnog zasjedanja, EDPB je usvojio konačnu verziju Preporuka o dopunskim mjerama nakon javnog savjetovanja. Preporuke su prvi put usvojene u studenom 2020. nakon presude Schrems II, a njihov cilj jest pomoći voditeljima obrade i izvršiteljima obrade koji djeluju kao izvoznici podataka u okviru njihove obveze za utvrđivanjem i implementacijom odgovarajućih dopunskih mjera tamo gdje su potrebne, a kako bi se osigurala jednaka razina zaštite podataka koji se prenose u treće zemlje.
Cjelovit tekst Preporuka dostupan je na sljedećoj poveznici: https://edpb.europa.eu/our-work-tools/our-documents/recommendations/recommendations-012020-measures-supplement-transfer_en
EDPB je usvojio i pismo upućeno institucijama Europske unije o aspektima privatnosti i zaštite podataka vezano uz mogući digitalni euro. U pismu EDPB naglašava da je vrlo visok standard privatnosti i zaštite podataka presudan za jačanje povjerenja krajnjih korisnika te bi ga se trebalo smatrati prepoznatljivim elementom u okviru digitalnog eura, a koji predstavlja ključni čimbenik uspjeha. Uz navedeno, EDPB ističe kako je prilikom dizajna, u okviru ovog projekta, potrebno izvršiti procjenu učinka na visoku razinu zaštite podataka.
EDPB je imenovao tri predstavnika u Savjetodavni odbor ETIAS-a za temeljna prava u okviru Europskog sustava za informacije o putovanjima i njihovu odobrenju (ETIAS), a čiji je zadatak procijeniti učinak obrade zahtjeva i koji će predstavljati važnu ulogu u osiguravanju usklađenosti sustava s temeljnim pravima, posebno u pogledu privatnosti i zaštite osobnih podataka. Odbor će se sastojati od predstavnika FRONTEX-a, EDPS-a, EDPB-a i Agencije Europske unije za temeljna prava (FRA).
Tijekom plenarne sjednice, EDPB je također usvojio zajedničko mišljenje EDPB-a i EDPS-a o nacrtu Uredbe o umjetnoj inteligenciji.
