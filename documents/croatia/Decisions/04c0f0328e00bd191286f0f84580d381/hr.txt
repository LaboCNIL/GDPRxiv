
Pod pokroviteljstvom Vlade Republike Hrvatske, Agencija za zaštitu osobnih podataka, 19. i 20. svibnja, u Cavtatu je organizirala jubilarnu 30. konferenciju europskih nadzornih tijela (Proljetna konferencija).
U nazočnosti visokih uzvanika, predsjednice Europskog odbora za zaštitu podataka Andree Jelinek, Europskog nadzornika za zaštitu podataka Wojciecha Wiewiorowskog, izaslanika predsjednika Hrvatskog sabora Mate Frankovića, izaslanika predsjednika Vlade Republike Hrvatske Sanjina Rukavine te 130 predstavnika iz više od 40 zemalja, na svečanom otvorenju Konferencije, Zdravko Vukić, ravnatelj Agencije za zaštitu osobnih podataka rekao je: „Ova konferencija osigurava da možemo voditi kolektivnu raspravu na europskoj razini i zajedno raditi na ostvarenju istog cilja. Naš zajednički cilj je učinkovita zaštita prava i interesa europskih građana vezano za zaštitu podataka u svijetu koji se stalno mijenja, u kojem slobodni protok osobnih podataka između zemalja igra ključnu ulogu za društveno-ekonomski rast u Europi. Drugi element koji nas povezuje i čini Proljetnu konferenciju jedinstvenom je činjenica da smo svi povezani pristupom koji se temelji na ljudskim pravima.“
Izaslanik predsjednika Vlade Republike Hrvatske i državni tajnik Ministarstva pravosuđa i uprave Sanjin Rukavina istaknuo je važnost održavanja Proljetne konferencije. „Unaprjeđenje područja zaštite osobnih podataka na europskoj i svjetskoj razini, čemu doprinosi ova Konferencija, od iznimnog je značaja za Republiku Hrvatsku u kontekstu očuvanja europskih demokratskih vrijednosti, razvoja jedinstvenog digitalnog tržišta i slobodnog protoka podataka između zemalja Europske unije  i trećih zemalja.“
Dobrodošlicu sudionicima zaželio je izaslanik predsjednika Hrvatskog sabora, saborski zastupnik i gradonačelnik Grada Dubrovnika Mato Franković te poručio: „Pravilno upravljanje i zaštita osobnih podataka jedna je od najvažnijih briga u današnjem digitalnom svijetu i zahtijeva stalnu pažnju i poboljšanje, budući da se redovito pojavljuju novi izazovi. Iskreno se nadam da će iskustva razmijenjena između nacionalnih tijela i sudionika pomoći u poboljšanju cjelokupnog područja zaštite podataka.“
Nadzorna tijela članica usvojila su Rezoluciju o potrebi brze ratifikacije „Konvencije 108+” . Rezolucijom se pozivaju vlade država članica Vijeća Europe, vlade trećih zemalja i Europske unije da ubrzaju proces potpisivanja i ratifikacije Konvencije 108+.
Konvencija 108, točnije Konvencija o zaštiti pojedinaca u pogledu automatske obrade osobnih podataka, jedini je pravno obvezujući multilateralni ugovor na međunarodnoj razini za zaštitu osobnih podataka. Konvencija je izmijenjena i nadopunjena u svibnju 2018. kroz izmijenjeni protokol i približava se ključnom roku za stupanje na snagu 2023. godine.
Na konferenciji su regulatorna tijela donijela i Rezoluciju kako bi se osigurao daljnji kontinuitet u radu Proljetne konferencije , osiguravajući da se ista može i dalje uspješno provoditi vezano za sva prioritetna pitanja koja su predmet zanimanja europskih regulatornih tijela za zaštitu podataka.
Na ovogodišnjoj Proljetnoj konferenciji u članstvo su primljeni Europski odbor za zaštitu podataka u svojstvu promatrača, te Europska svemirska agencija i Ured povjerenika za zaštitu podataka Donje Saske u svojstvu članova.
Konferencija je bila jedinstvena prilika za nadzorna tijela iz 40 europskih zemalja za diskusiju i razmjenu iskustava o problemima s kojima se susreću, najboljim praksama i strategijama za unapređivanje područja zaštite osobnih podataka u Europi.
Proljetna konferencija zatvorenog je karaktera na kojoj mogu sudjelovati isključivo članovi i promatrači, a sastoji se od 62 nacionalna i regionalna nadzorna tijela za zaštitu podataka, Europske komisije, Europskog parlamenta, Agencije Europske unije za temeljna prava, Europola, Eurojusta i Vijeća Europe. Agencija za zaštitu osobnih podataka je punopravna članica Konferencije s pravom glasa od 2008. godine i po prvi puta je domaćin ovog značajnog događanja. Iznimna je to prilika da nadzorna tijela diskutiraju o problemima s kojima se susreću, najboljim praksama i strategijama te da se kroz panele i predavanja najeminentnijih stručnjaka iz područja zaštite osobnih podataka razmjene iskustva te steknu nova znanja.
Više informacija možete pronaći na poveznici springconference2022.hr.
 




































































































































































 
