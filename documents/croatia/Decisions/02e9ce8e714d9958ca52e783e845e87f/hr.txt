
Bruxelles, 19. siječnja –  AZOP je sudjelovao na plenarnoj sjednici EDPB-a na kojoj su usvojene Smjernice o pravima ispitanika s naglaskom na pravo na pristup osobnim podacima. Smjernice imaju za cilj analizirati različite aspekte prava na pristup pojedinca svojim osobnim podacima i dati preciznije upute o tome kako se pravo na pristup mora provoditi u različitim situacijama. Između ostalog, smjernice daju pojašnjenja o opsegu prava na pristup, informacijama koje voditelj obrade mora pružiti ispitaniku, formatu zahtjeva za pristup, glavnom modalitetu pružanja pristupa i pojmu očito neutemeljenog i prekomjernog zahtjeva.
Predsjednica EDPB-a Andrea Jelinek rekla je: „Pravo pristupa omogućuje pojedincima da saznaju kako i zašto se obrađuju njihovi osobni podaci. Smjernice pružaju  primjere  koje će voditeljima obrade koristiti prilikom odgovaranja na zahtjeve ispitanika na pristup svojim osobnim podacima u skladu sa odredbama GDPR-a”.
Smjernice će 6 tjedana biti u postupku javne rasprave.
Osim toga, EDPB je usvojio odgovor na pisma koja su mu upućena, a u kojima se EDPB poziva na dosljedno tumačenje privole za uporabu kolačića. U pismu EDPB ponovno naglašava da je predan svom cilju da osigura usklađenu primjenu pravila o zaštiti podataka u cijeloj Europskoj uniji. U tom smislu, EDPB je nedavno uspostavio Radnu skupinu za obavijesti (bannere) o kolačićima. Radna skupina će koordinirati odgovore na pritužbe u vezi s cookie bannerima. Nadalje, EDPB je ažurirao Smjernice o privoli kako bi osigurao usklađen pristup nadzornih tijela vezano za uvjetovanost privole i nedvosmisleno izražavanje želja ispitanika.
