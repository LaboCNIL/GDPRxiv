Αρ. Φακ. 11.17.001.008.226   

   

    

21 Μαϊου 2021 

ΑΠΟΦΑΣΗ  

ΕΠΙΤΡΟΠΟΥ ΠΡΟΣΤΑΣΙΑΣ  

ΔΕΔΟΜΕΝΩΝ ΠΡΟΣΩΠΙΚΟΥ ΧΑΡΑΚΤΗΡΑ 

ΘΕΜΑ: Παράπονο για ελλιπή οργανωτικά μέτρα ασφάλειας 

 
 

Α. ΓΕΓΟΝΟΤΑ: 
 
Στις 15/12/2020 υποβλήθηκε παράπονο στο Γραφείο μου από τη δικηγορική εταιρεία 
Χατζηαναστασίου, Ιωαννίδης ΔΕΠΕ εκ μέρους του πελάτη τους ΧΧΧΧΧΧΧΧΧΧΧ, (στο 
εξής ο «Παραπονούμενος») εναντίον της Εταιρείας Demetra Holdings PLC (στο εξής 
η «Καθ’ης το παράπονο», στην οποία εργαζόταν. 
 
2.  Ο  Παραπονούμενος  ισχυρίστηκε  ότι,  έλαβε  μέσω  ηλεκτρονικού  ταχυδρομείου 
προειδοποιητική  επιστολή  ημερομηνίας  17/9/2020,  από 
τον  ΧΧΧΧΧΧΧΧΧ, 
Διευθύνοντα  Σύμβουλο  της  Καθ’ης  το  παράπονο,  το  οποίο  είχε  αποθηκευτεί  σε 
ηλεκτρονικό αρχείο που βρίσκεται σε κοινό διακομιστή και στον οποίο είχαν ελεύθερη 
πρόσβαση  πρόσωπα,  τα  οποία  δεν  δικαιολογείται  να  έχουν  πρόσβαση  βάση  των 
καθηκόντων τους.  
 
2.1.  Ο  Παραπονούμενος  περαιτέρω  ισχυρίστηκε  ότι,  το  περιεχόμενο  της  επιστολής 
αυτής περιείχε προσωπικές πληροφορίες σχετικές με την εργασιακή απόδοση του, ότι, 
τέτοιου  είδους  πληροφορίες  θεωρούνται  εμπιστευτικού  χαρακτήρα  και  ότι,  οι 
Οργανισμοί/Εταιρείες  έχουν  υποχρέωση  να  τις  αποθηκεύουν  σε  αρχείο  στο  οποίο 
έχουν πρόσβαση συγκεκριμένα εξουσιοδοτημένα άτομα. 
 
2.2. Για επιβεβαίωση των ισχυρισμών του, απέστειλε μέσω των δικηγόρων του δύο 
απεικονίσεις  της  οθόνης  ηλεκτρονικού  υπολογιστή.  Στη  πρώτη  απεικόνιση  φαίνεται 
αποθηκευμένο  ένα  word  document  με  την  ονομασία  ΧΧΧΧΧΧΧΧ,  στην  τοποθεσία 
Computer, All Users (X), Secretarial, Personel. Στη δεύτερη απεικόνιση φαίνεται ότι το 
word  document,  με  την  ονομασία  ΧΧΧΧΧΧΧΧ,  δεν  βρίσκεται  πλέον  αποθηκευμένο 
στην τοποθεσία Computer, All Users (X), Secretarial, Personel. 
 
2.3. Άλλα ζητήματα τα οποία τέθηκαν τόσο στο έντυπο παραπόνου που υποβλήθηκε 
όσο και στις επιστολές που αντάλλαξαν Παραπονούμενος και Καθ’ης το παράπονο, 
και δεν αφορούν στις αρμοδιότητες του Γραφείου μου, δε θα εξεταστούν. 
 
3. Στις 21/12/2020 και 20/1/2021, στάλθηκαν ηλεκτρονικά μηνύματα στην Υπεύθυνη 
Προστασίας Δεδομένων (στο εξής ΥΠΔ) της Καθ’ης το παράπονο, με τα οποία, κατ’ 
αρχήν ζητήθηκε η θέση της σε σχέση με τους ισχυρισμούς του Παραπονούμενου, και 
τέθηκαν διευκρινιστικές ερωτήσεις σε σχέση με το υποβληθέν παράπονο. 
 
Θέσεις Καθ’ής το παράπονο: 
 
4. Η ΥΠΔ της Καθ’ης το παράπονο στις 15/1/2020 και 4/2/2021, έστειλε απαντητικά 
ηλεκτρονικά μηνύματα στο Γραφείο μου, αναφέροντας, μεταξύ άλλων, τα ακόλουθα: 
 

4.1 - η Καθʼης το παράπονο εταιρεία, κατά τον ουσιώδη χρόνο, απασχολούσε οκτώ 
(8)  εργαζόμενους,  συμπεριλαμβανομένου  και  του  Παραπονούμενου  ως  Διευθυντή 
Επιχειρηματικών Δραστηριοτήτων, 

- όλοι οι εργαζόμενοι δεσμεύονται με την υποχρέωση εμπιστευτικότητας, ως προς τις 
πληροφορίες που περιέρχονται σε γνώση τους κατά την παροχή της εργασίας τους, 

-  το  έγγραφο  αποθηκεύτηκε  στο  πληροφοριακό  σύστημα  της  Καθʼης  το  παράπονο 
εταιρείας και συγκεκριμένα στο αρχείο “Personnel” μετά το μεσημεριανό διάλειμμα της 
17ης Σεπτεμβρίου 2020, 

-  στο  αρχείο  “Personnel”,  μπορούσαν  να  έχουν  πρόσβαση  οι  7  από  τους  8 
εργαζόμενους, (ο ένας είναι ο κλητήρας και δεν έχει γενικά πρόσβαση στο σύστημα), 

- από τους 7 που μπορούσαν να έχουν πρόσβαση οι 4 ήταν ο Διευθύνων Σύμβουλος 
που  συνέταξε  την  επιστολή,  ο  Παραπονούμενος  και  2  άτομα  από  το  γραμματειακό 
προσωπικό, 

- από τους εναπομείναντες 3, το 1 άτομο απουσίαζε με ετήσια άδεια 3 ημερών, 

-  η  Καθ'ης  το  παράπονο,  από  έρευνα  που  διεξήγαγε,  διαπίστωσε  ότι  οι  υπόλοιποι 
υπάλληλοι (3 στο σύνολο), παρόλο που μπορούσαν να έχουν πρόσβαση στο εν λόγω 
αρχείο, δεν το έπραξαν, 

- η επιστολή παρέμεινε στο εν λόγω αρχείο αποθηκευμένη για 8 ημερολογιακές ημέρες 
(17/9/2020  –  25/9/2020)  και  σε  αυτό  το  διάστημα  μεσολάβησε  σαββατοκύριακο 
(19/9/2020 - 20/9/2020), περίοδος κατά την οποία η Καθ'ης το παράπονο δεν ασκεί 
οποιαδήποτε αρμοδιότητα, 

- στις 24/9/2020 ο Παραπονούμενος με επιστολή του προς τον Διευθύνοντα Σύμβουλο 
της  Καθ'ης  το  παράπονο,  μεταξύ  άλλων  έθεσε  και  θέμα  τεχνικών  και  οργανωτικών 
μέτρων,  σε  ότι  αφορά  στην  αποθήκευση  της  επιστολής  ημερ.  17/9/2020 στο  αρχείο 
'Personnel', 

- με τη λήψη της επιστολής του Παραπονούμενου ημερ. 24/9/2020, αναφορικά με την 
αποθήκευση της επιστολής ημερ. 17/9/2020, η Καθ'ης το παράπονο, στις 25/9/2020 
προέβηκε στη διαγραφή της επιστολής από το αρχείο με την ονομασία 'Personnel', 

-  η  Καθ'ης  το  παράπονο,  ισχυρίζεται  ότι,  τα  κίνητρα  του  Παραπονούμενου  είναι 
αλλότρια και δεν έχουν σχέση με την αποθήκευση της επιστολής ημερ. 17/9/2020 στο 
αρχείο με την ονομασία 'Personnel', 

-  η  Καθ'ης  το  παράπονο,  μετά  το  συμβάν  με  τον  Παραπονούμενο  προέβηκε  σε 
διαδικασίες τεχνικών και οργανωτικών μέτρων, 

- η Καθ’ης το παράπονο συστάθηκε από το 1999 και εκτός από το παρόν παράπονο 
ουδέποτε είχε οποιοδήποτε θέμα με παραβίαση δεδομένων προσωπικού χαρακτήρα, 

-  το  παρόν  περιστατικό,  ήταν  ένα  μεμονωμένο  συμβάν,  το  οποίο  αντιμετωπίστηκε 
άμεσα και χωρίς οποιεσδήποτε συνέπειες. 

5.  Στις  16/2/2021,  Λειτουργός  του  Γραφείου  μου  έστειλε  ηλεκτρονικό  μήνυμα  προς 
τους δικηγόρους του Παραπονούμενου ζητώντας τις θέσεις και απόψεις του επί των 
ισχυρισμών της Καθ’ης το παράπονο. 
 
 
 

 

2 

Θέσεις Παραπονούμενου: 
 
6.  Στις  9/3/2021,  η  εκ  των  δικηγόρων  του  Παραπονούμενου,  απέστειλε  απαντητικό 
ηλεκτρονικό μήνυμα προς το Γραφείο μου, αναφέροντας μεταξύ άλλων τα ακόλουθα: 
 
6.1.  -  σύμφωνα  με  τον  Παραπονούμενο,  κατά  τον  ουσιώδη  χρόνο  η  Καθ’ης  το 
παράπονο απασχολούσε εννέα (9) εργαζόμενους,  

-  καθ’  όλη  τη  διάρκεια  της  απασχόλησης  του  Παραπονούμενου  στην  Καθ΄ης  το 
παράπονο  εταιρεία  ουδέποτε 
του  ζητήθηκε  να  δεσμευθεί  με  συμφωνία 
εμπιστευτικότητας, 

-  ούτε  στη  συμφωνία  εργοδότησης  του  δεν  υπήρχε  οποιαδήποτε  πρόνοια  που  να 
προβλέπει δέσμευση ή υποχρέωση εμπιστευτικότητας του Παραπονούμενου προς την 
Καθ’ ης το παράπονο εταιρεία, 

-  ο  Παραπονούμενος  διετέλεσε  ως  διευθυντικό  στέλεχος  της  Καθ’ης  το  παράπονο 
εταιρεία, συνεπώς αν ο ίδιος δεν έχει δεσμευτεί με αντίστοιχες συμφωνίες ή/και από 
τέτοιου  είδους  υποχρεώσεις,  είναι  πολύ  απομακρυσμένο  το  ενδεχόμενο  να  έχουν 
δεσμευτεί από τέτοιες ρήτρες, άλλα πιο χαμηλόβαθμα πρόσωπα, 

-  οι  οργανισμοί  υποχρεούνται  από  την  νομοθεσία  σχετικά  με  την  προστασία 
προσωπικών δεδομένων να εφαρμόζουν τα κατάλληλα τεχνικά και οργανωτικά μέτρα 
για να διατηρούν ασφαλείς και εμπιστευτικές πληροφορίες για τους εργαζόμενους τους 
και να μην επιτρέπουν την πρόσβαση σε αυτές σε πρόσωπα που δεν δικαιολογείται 
να έχουν πρόσβαση βάσει των καθηκόντων τους. Η Καθ’ ης το παράπονο εταιρεία, ως 
οργανισμός που απασχολεί προσωπικό υπόκειται επίσης στις πιο πάνω υποχρεώσεις 
από τις 25/05/2018 που τέθηκε σε εφαρμογή ο Γενικός Κανονισμός για την Προστασία 
Προσωπικών Δεδομένων (ΕΕ) 2016/679 (εφεξής ως «ΓΚΠΔ»). 

- όπως ισχυρίζεται ο Παραπονούμενος, η Καθ’ης το παράπονο, παραδέχεται ότι στις 
17/09/2020  αποθήκευσε  σε  αρχείο  του  κοινόχρηστου  πληροφοριακού  συστήματος 
επιστολή  εμπιστευτικού  χαρακτήρα,  στο  οποίο  είχαν  πρόσβαση  το  σύνολο  των 
εργαζομένων της πλην ενός,  

- το γεγονός ότι όσα πρόσωπα είχαν πρόσβαση στο συγκεκριμένο αρχείο επέλεξαν 
ή/και έτυχε να μην αποκτήσουν πρόσβαση στην επιστολή κατά τον ουσιώδη χρόνο, 
δεν αναιρεί το γεγονός ότι η πρόσβαση σε προσωπικές και εμπιστευτικές πληροφορίες 
δεν  περιοριζόταν  αυστηρά  και  αποκλειστικά  μόνο  στους  εργαζομένους  που 
δικαιολογείτο να έχουν πρόσβαση σε αυτές βάσει των καθηκόντων τους, 

-    κατά  τον  ουσιώδη  χρόνο,  πέντε  (5)  άτομα  που  δεν  δικαιολογείτο  βάσει  τον 
καθηκόντων τους να έχουν πρόσβαση στην επιστολή εμπιστευτικού χαρακτήρα που 
αφορούσε τον Παραπονούμενο, αν το επιθυμούσαν, μπορούσαν να έχουν πρόσβαση 
στο περιεχόμενο της, 

-    το  γεγονός  ότι  η  επιστολή  παρέμεινε  αποθηκευμένη  για  8  ημερολογιακές  ημέρες 
(17/9/2020  –  25/9/2020)  και  σε  αυτό  το  διάστημα  μεσολάβησε  σαββατοκύριακο 
(19/9/2020 - 20/9/2020), περίοδος κατά την οποία η Καθ'ης το παράπονο εταιρεία δεν 
ασκεί οποιαδήποτε αρμοδιότητα δεν αλλάζει τη φύση ή/και δεν μειώνει την έκταση της 
παράβασης των προσωπικών δεδομένων του Παραπονούμενου και κατ’ επέκταση της 
σχετικής με την προστασία των προσωπικών δεδομένων εθνικής νομοθεσίας και του 
ΓΚΠΔ. 

 

3 

-  είναι  προφανές  ότι  η  Καθ’ης  το  παράπονο,  αναγνωρίζει  την  διάπραξη  της 
παραβίασης  και  την  έλλειψη  οργανωτικών  και  τεχνικών  μέτρων  κατά  τον  ουσιώδη 
χρόνο,  τον  οποίο  επικαλείται  ο  Παραπονούμενος  ως  χρόνο  κατά  τον  οποίο 
παραβιάστηκαν  τα  προσωπικά  του  δεδομένα  και  ο  ΓΚΠΔ  από  την  Καθ’  ης  το 
παράπονο εταιρεία, 

-  η  Καθ’ης  το  παράπονο,  στην  απάντηση  της  στην  επιστολή  του  Παραπονούμενου 
ημερομηνίας  24/09/2020  αρνήθηκε  την  οποιαδήποτε  ευθύνη  ή/και  δεν  αναγνώρισε 
οποιαδήποτε παραβίαση πιθανόν με σκοπό να αποθαρρύνει τον Παραπονούμενο να 
προωθήσει  το  παράπονο  του  στο  Γραφείο  Επιτρόπου  Προστασίας  Προσωπικών 
Δεδομένων.  Εντούτοις,  όπως  ισχυρίζεται,  μία  μέρα  μετά  διέγραψε  την  επιστολή 
εμπιστευτικού χαρακτήρα που αφορούσε στον Παραπονούμενο από το κοινόχρηστο 
πληροφοριακό σύστημα και έχει ήδη προβεί σε διαδικασίες τεχνικών και οργανωτικών 
μέτρων. Από τις ενέργειές της είναι αυταπόδεικτο πως αναγνώρισε και παραδέχτηκε 
την  παραβίαση  όπως  και  την  έλλειψη  συμμόρφωσής  της  με  τον  ΓΚΠΔ  και 
προσπάθησε να άρει την παραβίαση που έφερε σε γνώση της ο Παραπονούμενος.  

-  η  μεταγενέστερη  εφαρμογή  τεχνικών  και  οργανωτικών  μέτρων  ή  και  η  παύση  της 
παραβίασης  μετά  την  υποβολή  παραπόνου  δεν  αναιρούν  σε  καμία  περίπτωση  την 
διάπραξη της παραβίασης κατά τον ουσιώδη χρόνο. Παράλληλα, επαναλαμβάνει πως 
η Καθ’ ης το παράπονο εταιρεία, θα έπρεπε να έχει θέσει τα απαραίτητα τεχνικά και 
οργανωτικά  μέτρα  πολύ  πριν  το  συμβάν  με  τον  Παραπονούμενο,  ήτοι  κατά  την 
ημερομηνία εφαρμογής του ΓΚΠΔ, και άρα η απόφαση της για ή/και οι ενέργειες της 
για μεταγενέστερη εφαρμογή τους δεν μετριάζει την έκταση της παράβασης στην οποία 
υπέπεσε, ούτε εξαλείφει τις υποχρεώσεις της που ενεργοποιούνται εξαιτίας αυτής. 

-  τέλος,  αναφορικά  με  τον  ισχυρισμό  της  Καθ'ης  το  παράπονο  «ότι  τα  κίνητρα  του 
Παραπονούμενου  είναι  αλλότρια  και  δεν  έχουν  σχέση  με  την  αποθήκευση  της 
επιστολής ημερ. 17/9/2020 στον φάκελο 'Personnel'», σχολιάζει πως δεν βρίσκει τον 
λόγο  για  τον  οποίο  διατυπώθηκε.  Σκοπός  του  ΓΚΠΔ  αποτελεί  η  διασφάλιση  της 
προστασίας  των  προσωπικών  δεδομένων  των  φυσικών  προσώπων  κατά  την 
επεξεργασία  τους  από  οργανισμούς,  ενώ  θεσπίστηκε  και  δεσμεύει  όλους  τους 
οργανισμούς που δραστηριοποιούνται εντός του Ευρωπαϊκού Οικονομικού Χώρου και 
της Ευρωπαϊκής Ένωσης και άρα και την Καθ’ ης το παράπονο εταιρεία. Περαιτέρω, 
τα υποκείμενα των δεδομένων έχουν το δικαίωμα εάν θεωρούν πως τα προσωπικά 
τους  δεδομένα  δεν  τυγχάνουν  διαχείρισης  από  τους  οργανισμούς  με  νόμιμο  και 
διαφανή  τρόπο  ή  αν  έχουν  αμφιβολίες  για  τον  τρόπο  επεξεργασίας  τους  να 
προβαίνουν  σε  καταγγελία  ενώπιον  της  Επιτρόπου  Προστασίας  Δεδομένων 
Προσωπικού Χαρακτήρα με σκοπό να γίνει ο απαραίτητος έλεγχος για την διαπίστωση 
της πιθανής παραβίασης. 

Β. ΝΟΜΙΚΗ ΠΤΥΧΗ: 

7.  Το  Άρθρο  24  παρ.  1  του  ΓΚΠΔ  αναφέρεται  στην  ευθύνη  του  υπεύθυνου 
επεξεργασίας να «εφαρμόζει κατάλληλα τεχνικά και οργανωτικά μέτρα προκειμένου να 
διασφαλίζει και να μπορεί να αποδεικνύει ότι η επεξεργασία διενεργείται σύμφωνα με 
τον παρόντα κανονισμό. Τα εν λόγω μέτρα επανεξετάζονται και επικαιροποιούνται όταν 
κρίνεται  απαραίτητο.»  και  η  παρ.  2  του  ιδίου  Άρθρου  αναφέρει  ότι  «2.Όταν 
δικαιολογείται σε σχέση με τις δραστηριότητες επεξεργασίας, τα μέτρα που αναφέρονται 
στην  παράγραφο  1  περιλαμβάνουν  την  εφαρμογή  κατάλληλων  πολιτικών  για  την 
προστασία των δεδομένων από τον υπεύθυνο επεξεργασίας».   

 

4 

8. Σύμφωνα δε με το Άρθρο 32 παρ. 1(β), (γ) και (δ) του ΓΚΠΔ, θα πρέπει ο υπεύθυνος 
επεξεργασίας και ο εκτελών την επεξεργασία να «εφαρμόζουν κατάλληλα τεχνικά και 
οργανωτικά  μέτρα  προκειμένου  να  διασφαλίζεται  το  κατάλληλο  επίπεδο  ασφάλειας 
έναντι των κινδύνων, περιλαμβανομένων, μεταξύ άλλων, κατά περίπτωση: (…) β) της 
δυνατότητας  διασφάλισης  του  απορρήτου,  της  ακεραιότητας,  της  διαθεσιμότητας  και 
της αξιοπιστίας των συστημάτων και των υπηρεσιών επεξεργασίας σε συνεχή βάση, γ) 
της δυνατότητας αποκατάστασης της διαθεσιμότητας και της πρόσβασης σε δεδομένα 
προσωπικού  χαρακτήρα  σε  εύθετο  χρόνο  σε  περίπτωση  φυσικού  ή  τεχνικού 
συμβάντος,  δ)  διαδικασίας  για  την  τακτική  δοκιμή,  εκτίμηση  και  αξιολόγηση  της 
αποτελεσματικότητας των τεχνικών και των οργανωτικών μέτρων για τη διασφάλιση της 
ασφάλειας  της  επεξεργασίας…»  λαμβάνοντας  υπόψη  τους  κινδύνους  «που 
απορρέουν από την επεξεργασία, ιδίως από τυχαία ή παράνομη καταστροφή, απώλεια, 
αλλοίωση,  άνευ  αδείας  κοινολόγηση  ή  προσπέλαση  δεδομένων  προσωπικού 
χαρακτήρα  που  διαβιβάστηκαν,  αποθηκεύτηκαν  ή  υποβλήθηκαν  κατ'  άλλο  τρόπο  σε 
επεξεργασία.» (Άρθρο 32 παρ. 2 ΓΚΠΔ) και «Ο υπεύθυνος επεξεργασίας και ο εκτελών 
την επεξεργασία λαμβάνουν μέτρα ώστε να διασφαλίζεται ότι κάθε φυσικό πρόσωπο 
που  ενεργεί  υπό  την  εποπτεία  του  υπευθύνου  επεξεργασίας  ή  του  εκτελούντος  την 
επεξεργασία  το  οποίο  έχει  πρόσβαση  σε  δεδομένα  προσωπικού  χαρακτήρα  τα 
επεξεργάζεται μόνο κατ' εντολή του υπευθύνου επεξεργασίας, εκτός εάν υποχρεούται 
προς  τούτο  από  το  δίκαιο  της  Ένωσης  ή  του  κράτους  μέλους».  (Άρθρο  32  παρ.  4 
ΓΚΠΔ) 

Γ. ΣΚΕΠΤΙΚΟ: 

9.  Μελετώντας  τα  ενώπιον  μου  δεδομένα  διαπιστώνω  ότι  η  Καθ’ης  το  παράπονο 
διατηρούσε μέτρα οργάνωσης και ασφάλειας, τα οποία όμως έχρηζαν αναθεώρησης 
και επικαιροποίησης. 
 
10. Όπως προκύπτει από τα όσα έχει αναφέρει η Καθ’ης το παράπονο, η υπό αναφορά 
επιστολή αποθηκεύτηκε στο αρχείο με την ονομασία  “Personnel” στις 17/9/2020 και 
διαγράφηκε στις 25/9/2020, μετά που ήγειρε το θέμα ο Παραπονούμενος.  
 
10.1. Κατά τον ουσιώδη χρόνο, πρόσβαση στην εν λόγω επιστολή είχαν 7 από τους 8 
υπαλλήλους που εργάζονταν στην Καθ’ης το παράπονο, ήτοι ο Διευθύνων Σύμβουλος 
που  συνέταξε  την  επιστολή,  ο  Παραπονούμενος,  2  άτομα  από  το  γραμματειακό 
προσωπικό, όπου είχαν την ευθύνη φύλαξης και διαγραφής της επιστολής και άλλα 3 
άτομα  μπορούσαν  να  έχουν  πρόσβαση  αλλά  δεν  το  έπραξαν  και  ως  εκ  τούτου  δεν 
έλαβαν γνώση του περιεχομένου.   

10.2. Μετά την διάπραξη του συμβάντος και τη διαγραφή της επιστολής από το αρχείο 
με την ονομασία “Personnel”, η Καθ’ης το παράπονο, επικαιροποίησε και αναθεώρησε 
τα μέτρα ασφάλειας και οργάνωσης.  
 
11.  Ο  Παραπονούμενος,  ήταν  διευθυντικό  στέλεχος  της  Καθ’ης  το  παράπονο 
εταιρείας. Το περιεχόμενο της υπό αναφορά επιστολής, αφορούσε θέματα εργασιακής 
φύσης μεταξύ του Παραπονούμενου και της Καθ’ης το παράπονο. 
 
12. Η Καθ’ης το παράπονο είχε και εξακολουθεί να έχει υποχρέωση να τηρεί μέτρα 
ασφάλειας  και  οργάνωσης,  τόσο  δυνάμει  του  ΓΚΠΔ  όσο  και  δυνάμει  άλλων 
νομοθεσιών που διέπουν την εργασιακή σχέση.  
 
13. Είναι παραδεκτό από την Καθ’ης το παράπονο ότι, η υπό αναφορά επιστολή δε 
θα έπρεπε να είχε φυλαχθεί στο συγκεκριμένο αρχείο με την ονομασία  “Personnel”, 

 

5 

εφόσον σε αυτόν είχαν πρόσβαση και εργαζόμενοι, των οποίων οι αρμοδιότητες δεν 
είχαν σχέση με το συγκεκριμένο θέμα. 
 
14.  Δεν  έχω  διαπιστώσει  κακοπιστία  στην  πράξη  αυτή  της  Καθ’ης  το  παράπονο, 
δηλαδή  τη  φύλαξη  της  υπό  αναφορά  επιστολής  στο  αρχείο  με  την  ονομασία 
“Personnel”. 
 
14.1. Η επιστολή διαγράφηκε, στις 25/09/2020, αμέσως μετά που η Καθ’ης έλαβε την 
επιστολή του Παραπονούμενου ημερομηνίας 24/09/2020.  
 
14.2. Δεν έχει υποβληθεί στο Γραφείο μου, οποιοδήποτε άλλο παράπονο εναντίον της  
Καθ’ης το παράπονο. 
 
14.3.  Μετά  την  επιστολή  του  Παραπονούμενου  ημερ.  24/9/2020,  η  Καθ’ης  το 
παράπονο  προχώρησε  σε  επικαιροποίηση  και  αναθεώρηση  των  μέτρων  ασφάλειας 
και οργάνωσης που διατηρεί, χωρίς αυτό να σημαίνει ότι δε θα πρέπει να συνεχίσει να 
προβαίνει σε επιπρόσθετα μέτρα καθώς και σε αναθεώρηση και επικαιροποίηση των 
υφιστάμενων μέτρων ανά τακτά χρονικά διαστήματα. Επιπρόσθετα, προχώρησε και 
στη διαγραφή/μετακίνηση της υπό αναφορά επιστολής από το αρχείο με την ονομασία 
“Personnel”. 
 
14.4. Δεν έχει αναφερθεί από τον Παραπονούμενο οποιαδήποτε ζημία   από τη φύλαξη 
της επιστολής στο αρχείο με την ονομασία “Personnel”.  
 
15. Σημειώνω, ότι τόσο ο Παραπονούμενος μέσω των δικηγόρων του όσο και η ΥΠΔ 
της Καθ’ης το παράπονο, συνεργάστηκαν με το Γραφείο Επιτρόπου από την αρχή της 
διερεύνησης του παρόντος παραπόνου.  
 
Δ. ΚΑΤΑΛΗΞΗ:  
 
16.  Λαμβάνοντας  υπόψιν  όλα  τα  πιο  πάνω  κρίνω  ότι,  η  φύλαξη  της  υπό  αναφορά 
επιστολής  στο  αρχείο  με  την  ονομασία  “Personnel”,  για  το  συγκεκριμένο  χρονικό 
διάστημα που παρέμεινε εκεί, χωρίς τα ενδεδειγμένα μέτρα ασφάλειας, οργάνωσης και 
πρόσβασης  (π.χ.  περιορισμό  πρόσβασης  στα  άτομα  που  ήταν  αναγκαίο),  συνιστά 
παραβίαση των Άρθρων 24 και 32 του ΓΚΠΔ. 
 
17. Το Άρθρο 58.2. του ΓΚΠΔ, δίδει εξουσία στην Επίτροπο Προστασίας Δεδομένων 
Προσωπικού  Χαρακτήρα,  μεταξύ  άλλων,  να  επιβάλει  διορθωτικές  εξουσίες  και 
επιπλέον ή αντί των μέτρων που αναφέρονται στο άρθρο αυτό, να επιβάλει διοικητικό 
πρόστιμο  δυνάμει  του  άρθρου  83,  ανάλογα  πάντα  με  τις  περιστάσεις  της  κάθε 
μεμονωμένης περίπτωσης.  

18. Συνοψίζοντας τα ως άνω, ελάβα  υπόψιν τους μετριαστικούς και επιβαρυντικούς 
παράγοντες και συγκεκριμένα  

- το μικρό σχετικά χρονικό διάστημα που παρέμεινε φυλαγμένη η εν λόγω  επιστολή 
στο αρχείο με την ονομασία “Personel”,  

- τον μικρό αριθμό ατόμων που είχαν μη εξουσιοδοτημένη πρόσβαση, 3 στο σύνολο 
καθώς και το γεγονός ότι τα μη εξουσιοδοτημένα άτομα δεν έλαβαν τελικά γνώση του 
περιεχομένου της επιστολής, 

- το γεγονός ότι ο Παραπονούμενος δεν αναφέρει τί ζημιά έπαθε ή μπορούσε να πάθει 
από την αποθήκευση της επίμαχης επιστολής στο υπό αναφορά αρχείο, 

 

6 

- τις άμεσες ενέργειες της διοίκησης μόλις τους υπεδείχθη από τον Παραπονούμενο η 
λανθασμένη  φύλαξη  της  υπό  αναφορά  επιστολής,  την  παραδοχή  καθώς  και  τη  
συνεργασία  της  Καθ’ης  το  παράπονο,  κρίνω  ότι,  στη  συγκεκριμένη  περίπτωση  δε 
ενδείκνυται η επιβολή διοικητικού προστίμου αλλά η λήψη ενός διορθωτικού μέτρου. 

19. Ως εκ τούτου δυνάμει του Άρθρου 58(2)(β) του ΓΚΠΔ, απευθύνω επίπληξη στην 
Καθ’ης το παράπονο, για παραβίαση των Άρθρων 24 και 32 αυτού.  

20. Συστήνω όπως προς αποφυγή παρόμοιων περιστατικών, η Καθ’ης προβαίνει σε 
τακτά  χρονικά  διαστήματα  σε  αναθεώρηση  και  επικαιροποίηση  των  διαδικασιών 
ασφάλειας  και  οργάνωσης,  τόσο  αυτών  που  αφορούν  στη  διακοπή  συνεργασίας  με 
υπαλλήλους  όσο  και  γενικότερα  στα  μέτρα  ασφάλειας,  εμπιστευτικότητας  και 
οργάνωσης που εφαρμόζει.  

21. Σε περίπτωση που διαπιστωθεί ότι η Καθ’ης το παράπονο προβεί σε παρόμοιας 
φύσης  παράβαση  του  ΓΚΠΔ  τα  επόμενα  δύο  (2)  χρόνια,  η  παρούσα  επίπληξη  θα 
επιμετρηθεί στην ενδεχόμενη επιβολή διοικητικής κύρωσης εναντίον της. 

 
 
 
 
Ειρήνη Λοϊζίδου Νικολαϊδου 
Επίτροπος Προστασίας Δεδομένων 
Προσωπικού Χαρακτήρα 
 
 
 

 

7 

