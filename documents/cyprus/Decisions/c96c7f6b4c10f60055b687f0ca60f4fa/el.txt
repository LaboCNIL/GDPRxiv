ΑΠΟΦΑΣΗ 

 

ΘΕΜΑ: Εγγραφή σε προσωπικό ιατρό του ΓΕΣΥ  

χωρίς της συγκατάθεση των δικαιούχων 

 
1.  Γεγονότα: 
 
1.1 Περί τον Οκτώβριο 2019 υποβλήθηκαν στο Γραφείο μου δύο καταγγελίες εναντίον του Δρ. Χ, 
οι οποίες αφορούν στο πιο πάνω θέμα.  
 
1.2  Η πρώτη καταγγελία ημερομηνίας 14 Οκτωβρίου 2019 υποβλήθηκε από την κ. Ψ. Σύμφωνα 
με την παραπονούμενη,  ο Δρ. Χ πήρε τα στοιχεία ταυτότητας  του  ανήλικου γιου της, ο οποίος 
είναι ποδοσφαιριστής, από ένα φύλλο αγώνος του, χωρίς να έχει τη συγκατάθεση των γονέων 
του, και το χρησιμοποίησε για να τον εγγράψει ως ασθενή του. Η παραπονούμενη αναφέρει ότι 
ο  γιος  της  ήταν  ήδη  εγγεγραμμένος  στο  Γενικό  Σύστημα  Υγείας  (στο  εξής  «ΓεΣΥ»),  έχοντας 
επιλέξει άλλον ως προσωπικό ιατρό.  
 
1.3  Σύμφωνα  με  την  παραπονούμενη,  η  ίδια  επικοινώνησε  με  τον  προσωπικό  ιατρό  που  είχε 
εγγράψει  τον  υιό  της,  ο  οποίος  της  επιβεβαίωσε  ότι  ο  γιος  της  είχε  διαγραφεί  από  το  μητρώο 
ασθενών  του.  Η  παραπονούμενη  αναφέρει  στη  συνέχεια  ότι  μετά  από  φασαρία  που 
δημιουργήθηκε,  ο  Καθ’ου  την  καταγγελία  τον  διέγραψε  από  το  μητρώο  ασθενών  του.  Όταν  η 
παραπονούμενη προσπάθησε να εγγράψει και πάλι τον γιό της στο μητρώο ασθενών του ιατρού 
της επιλογής της, αυτό κατέστη αδύνατο, καθώς στο διάστημα που μεσολάβησε συμπληρώθηκε 
ο  μέγιστος  αριθμός  ασθενών  που  δικαιούται  να  διατηρεί  στο  μητρώο  του  ένας  προσωπικός 
ιατρός. Η παραπονούμενη ισχυρίζεται επίσης ότι τα ίδια έγιναν και με το σύζυγό της.  
 
1.4 Η δεύτερη καταγγελία ημερομηνίας 10/10/2019 υποβλήθηκε από την κ. Ω. Σύμφωνα με την 
παραπονούμενη,  στις  7/10/2019  επισκέφθηκε  τον  παιδίατρο  του  δεκατριάχρονου  γιου  της,  με 
σκοπό να τον εγγράψει στο ΓεΣΥ. Τότε πληροφορήθηκε από τον συγκεκριμένο παιδίατρο ότι ο 
γιος της είναι ήδη γραμμένος στο ΓεΣΥ, και μάλιστα σε παθολόγο (αντί παιδίατρο), συγκεκριμένα 
στον  Καθ’ου  την  καταγγελία.  Η  παραπονούμενη  ισχυρίζεται  ότι  δεν  γνωρίζει  τον  Καθ’ου  την 
καταγγελία, και ότι ο τελευταίος χωρίς τη συγκατάθεση των γονιών του, εντόπισε τα προσωπικά 
στοιχεία του γιου της και τον συμπεριέλαβε στο  μητρώο ασθενών του. Σύμφωνα πάντα με την 
παραπονούμενη, σε τηλεφωνική επικοινωνία που είχε με τον Καθ’ου την καταγγελία, του ζήτησε 
εξηγήσεις, ενώ ο Καθ’ου την καταγγελία τη ρώτησε εάν ανήκει σε κάποια ποδοσφαιρική ομάδα, 
αφήνοντας να νοηθεί ότι ο Καθ’ου την καταγγελία πήρε τα στοιχεία του από εκεί. Η κ. Ω ανέφερε 
ότι ο γιος της προπονείτο στην Ποδοσφαιρική Ακαδημία «…» μέχρι και τον Αύγουστο 2019, και 
ζήτησε  όπως  γίνει  έρευνα  κατά  πόσο  η  εγγραφή  του  παιδιού  της  στο  πελατολόγιο  του  Καθ’ου 
την καταγγελία, χωρίς τη συγκατάθεση των γονιών του, είναι νόμιμη. 
 
1.5 Στις 29 Οκτωβρίου 2019, το Γραφείο μου πληροφόρησε τον Καθ’ου την καταγγελία για τους 
ισχυρισμούς των παραπονούμενων και ζήτησε από αυτόν όπως:  
(α) έχουμε τις θέσεις και απόψεις του για τους πιο πάνω ισχυρισμούς, καθώς και για οτιδήποτε 
άλλο θεωρεί σχετικό με την υπόθεση, 
(β)  μας  ενημερώσει  αν  είχε  τη  συγκατάθεση  των  συγκεκριμένων  προσώπων  για  την  εγγραφή 
τους στο μητρώο ασθενών του, και 
(γ)  μας  αποστείλει  αντίγραφο  του  εντύπου  «Αμοιβαίας  Αποδοχής  Εγγραφής  σε  Κατάλογο 
Δικαιούχων Προσωπικού Ιατρού». 
 
1.6    Στις  29  Νοεμβρίου  2019,  το  Γραφείο  μου  παρέλαβε  επιστολή  από  τον  Καθ’ου  την 
καταγγελία, στην οποία ο Καθ’ου την καταγγελία ανέφερε ότι εκ παραδρομής, ενέγραψε τους εν 
λόγω δικαιούχους, ως ιατρός αγώνα και της ομάδας, χωρίς όμως να έχει τη συγκατάθεσή τους, 
και μετά από κακή συνεννόηση με την ομάδα. Ανέφερε ότι στη συνέχεια τους διέγραψε και έτσι 
ενεγράφησαν  τελικά  σε  προσωπικό  ιατρό  της  επιλογής  τους.  Επίσης,  απολογήθηκε  για  την 
αναστάτωση  που  προκάλεσε.  Στη  συγκεκριμένη  επιστολή  ο  Καθ’ου  την  καταγγελία  ανέφερε 

ακόμα  ότι,  μέσω  του  λογισμικού  του  ΓεΣΥ,  ανά  τακτά  χρονικά  διαστήματα  προστίθενται  στον 
κατάλογο  προσωπικών  ιατρών  αριθμός  δικαιούχων  αυτόματα,  με  το  σύστημα  αυτόματης 
κατανομής,  και  μέσω  αυτού  του  συστήματος  το  λογισμικό  προσθέτει  αυτόματα  σε  καταλόγους 
προσωπικών  ιατρών  δικαιούχους,  χωρίς  τη  συγκατάθεσή  τους.  Ανέφερε  μάλιστα  ότι  στην 
τελευταία περίπτωση δεν τίθεται θέμα προσωπικών δεδομένων.  
 
1.7 Στις 12 Δεκεμβρίου 2019, Λειτουργοί του Γραφείου μου επικοινώνησαν τηλεφωνικώς με τις 
παραπονούμενες  και  επιβεβαίωσαν  ότι,  μετά  τις  διορθωτικές  κινήσεις  του  Καθ’ου  την 
καταγγελία,  προχώρησαν  σε  εγγραφή  των  μελών  των  οικογενειών  τους  που  είχαν  επηρεαστεί, 
σε ιατρούς της επιλογής τους.  
 
2.  Νομικό Πλαίσιο: 
 
2.1    Ο  περί  του  Γενικού  Συστήματος  Υγείας  Νόμος  του  2001  (Ν.89(Ι)/2001),  όπως  εκάστοτε 
τροποποιείται  ή  αντικαθίσταται,  αποτελεί  το  νομοθετικό  πλαίσιο  που  διέπει  τη  λειτουργία  του 
Οργανισμού  Ασφάλισης  Υγείας  (ΟΑΥ)  και  την  εφαρμογή  του  ΓεΣΥ.  Η  εγγραφή  ασθενών  στο 
ΓεΣΥ διέπεται από τις περί Γενικού Συστήματος Υγείας (Καθορισμός διαδικασιών εγγραφής και 
διαγραφής  των  δικαιούχων  στο  Σύστημα  καθώς  και  των  διαδικασών  έναρξης,  ανανεώσης  και 
τερματισμού  του  διακαιώματος  σε  υπηρεσίες  φροντίδας  υγείας  στο  Σύστημα)  Αποφάσεις  του 
2019. Η εγγραφή σε προσωπικό ιατρό είναι επιλογή κάθε δικαιούχου, και σε περίπτωση που δεν 
επιλέξει ιατρό εντός δύο εβδομάδων, το σύστημα τον κατανέμει αυτόματα σε προσωπικό ιατρό, 
ανάλογα με τη διεύθυνση του δικαιούχου και τη διαθεσιμότητα των κοντινών ιατρών. 
 
2.2  Σύμφωνα με το άρθρο 5(1)(α) του Κανονισμού (ΕΕ) 2016/679, «Τα δεδομένα προσωπικού 
χαρακτήρα υποβάλλονται σε σύννομη και θεμιτή επεξεργασία με διαφανή τρόπο σε σχέση με το 
υποκείμενο  των  δεδομένων  («νομιμότητα,  αντικειμενικότητα  και  διαφάνεια»)».  Σύμφωνα  με  το 
άρθρο  6(1)(α)  του  Κανονισμού  (ΕΕ)  2016/679,  «Η  επεξεργασία  είναι  σύννομη  μόνο  εάν  και 
εφόσον  ισχύει  τουλάχιστον  μία  από  τις  ακόλουθες  προϋποθέσεις:  α)  το  υποκείμενο  των 
δεδομένων  έχει  συναινέσει  στην  επεξεργασία  των  δεδομένων  προσωπικού  χαρακτήρα  του  για 
έναν  ή  περισσότερους  σκοπούς,  …».  Επίσης,  σύμφωνα  με  το  άρθρο  9(2)(α)  του  Κανονισμού 
(ΕΕ)  2016/679,  η  επεξεργασία  δεδομένων  προσωπικού  χαρακτήρα  που  αφορούν  υγεία 
επιτρέπεται  όταν  το  υποκείμενο  των  δεδομένων  έχει  παράσχει  ρητή  συγκατάθεση  για  την 
επεξεργασία αυτών για έναν ή περισσότερους σκοπούς. 
 
3.  Σκεπτικό: 
 
3.1  Ενώ  αρχικά  η  αλλαγή  προσωπικού  ιατρού  γινόταν  κατόπιν  αιτήματος  των  δικαιούχων  στο 
ΓεΣΥ,  τη  συγκεκριμένη  περίοδο  όπου  είχε  αποφασιστεί  να  μειωθεί  η  ελάχιστη  περίοδος  που 
πρέπει  να  παρέλθει  για  την  αλλαγή  ιατρού  από  τους  6  στους  3  μήνες,  ήταν  τεχνικά  εφικτή  η 
δυνατότητα  ένας  ιατρός  να  μεταφέρει  έναν  ασθενή  από  το  μητρώο  ασθενών  άλλου  ιατρού  στο 
δικό του, χωρίς να προηγηθεί αίτημα του δικαιούχου.  
 
3.2  Ωστόσο, σε κάθε περίπτωση, η μεταφορά ενός ασθενούς από έναν ιατρό σε άλλο, πρέπει 
να συνοδεύεται από έγγραφο συγκατάθεσης ασθενούς. Στη συγκεκριμένη περίπτωση, ο Καθ’ου 
την  καταγγελία  μεταβίβασε  τους  ασθενείς  χωρίς  να  έχουν  συμπληρώσει  το  έντυπο 
συγκατάθεσης ασθενούς.  
 
4.  Κατάληξη: 
 
4.1  Η  ενέργεια  του  Καθ’ου  την  καταγγελία  να  εγγράψει  τους  εν  λόγω  ασθενείς  στο  μητρώο 
ασθενών  του  χωρίς  τη  συγκατάθεσή  τους,  αποτελεί  παράβαση  του  Άρθρου  9(2)(α)  του 
Κανονισμού  (ΕΕ)  2016/679.  Με  βάση  το  Άρθρο  58  του  ίδιου  Κανονισμού,  έχω  εξουσία  να 
επιβάλω διοικητικές κυρώσεις, που περιλαμβάνουν και την επιβολή προστίμου.  
 

4.2  Λαμβάνοντας  υπόψιν  ότι,  η  εγγραφή  των  παραπονούμενων  στο  μητρώο  ασθενών  του 
Καθ’ου  την  καταγγελία  έγινε,  όπως  ο  τελευταίος  ισχυρίζεται,  σε  κακή  συνεννόηση  με  την 
ποδοσφαιρική ομάδα και ότι προχώρησε σε διορθωτικές ενέργειες μετά τη λήψη της επιστολής 
μας,  ότι  έχει  απολογηθεί  για  την  αναστάτωση  που  προκάλεσε,  καθώς  και  ότι,  τα  μέλη  των 
οικογενειών  των  παραπονούμενων  έχουν  πετύχει  εγγραφή  σε  ιατρούς  της  επιλογής  τους, 
αποφάσισα όπως ΕΠΙΒΑΛΩ στον Δρ. Χ την διοικητική κύρωση της ΕΠΙΠΛΗΞΗΣ που προβλέπει 
το Άρθρο 58(2)(β) του Κανονισμού (ΕΕ) 2016/679.  
 
4.3  Στην  περίπτωση  όπου,  ο  Καθ’ου  την  καταγγελία  προβεί  σε  παρόμοιας  φύσεως  παράβαση 
των  διατάξεων  του  Κανονισμού  (ΕΕ)  2016/679,  στο  μέλλον  η  παρούσα  επίπληξη  θα  ληφθεί 
υπόψιν ως επιβαρυντικός παράγοντας.   
 
 
 
Ειρήνη Λοϊζίδου Νικολαϊδου 
Επίτροπος Προστασίας Δεδομένων  
Προσωπικού Χαρακτήρα 

