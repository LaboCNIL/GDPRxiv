 

 

 

 

ΚΥΠΡΙΑΚΗ ΔΗΜΟΚΡΑΤΙΑ 

 
Ε Π Ι Τ Ρ Ο Π Ο Σ 
 
Αρ. Φακ.: 
 
 

11.17.001.009.242 
 

 

 

ΓΡΑΦΕΙΟ ΕΠΙΤΡΟΠΟΥ ΠΡΟΣΤΑΣΙΑΣ 

ΔΕΔΟΜΕΝΩΝ ΠΡΟΣΩΠΙΚΟΥ 

ΧΑΡΑΚΤΗΡΑ 

 

ΑΠΟΦΑΣΗ 

 

Καταγγελία για παραβίαση προσωπικών δεδομένων κ. ΧΧΧ 

στο Γενικό Νοσοκομείο ΧΧΧ 

Γεγονότα 

 
 
Αναφέρομαι στην καταγγελία που υποβλήθηκε στο Γραφείο μου σχετικά με το πιο πάνω 
θέμα και σύμφωνα με τα στοιχεία που έχω ενώπιόν μου, διαπιστώνω παραβίαση από την 
καταγγέλλουσα  των  διατάξεων  του  Κανονισμού  (ΕΕ)  2016/679  για  την  προστασία  των 
φυσικών προσώπων έναντι της επεξεργασίας των δεδομένων προσωπικού χαρακτήρα και 
για την ελεύθερη κυκλοφορία των δεδομένων αυτών (εφεξής ο «Κανονισμός»). 
 
 
Α. 
 
2.1.  Υποβλήθηκε  καταγγελία  στο  Γραφείο μου  την 1η  Νοεμβρίου 2021,  από την  κ.  ΧΧΧ 
εναντίον του Οργανισμού Κρατικών Υπηρεσιών Υγείας (εφεξής ο «ΟΚΥπΥ»). 
 
Ωστόσο, στο πλαίσιο της διερεύνησης της καταγγελίας, διαφάνηκε ότι, με τις πράξεις της η 
κ.  ΧΧΧ  κατέστησε  τον  εαυτό  της  ξεχωριστό  υπεύθυνο  επεξεργασίας,  ιδιότητα  η  οποία 
ενέχει  υποχρεώσεις  σύμφωνα  με  τις  διατάξεις  του  Κανονισμού.  Συνεπώς,  εκδίδω  την 
παρούσα Απόφαση εναντίον της κ. ΧΧΧ (εφεξής η «Καθ’ ης»).  
 
2.2. Στην καταγγελία αναφέρονται, μεταξύ άλλων, τα ακόλουθα: 
 
(α) Η Καθ’ ης είναι ΧΧΧ στις Ιατρικές Υπηρεσίες του Γ.Ν. ΧΧΧ.  
(β) Η Καθ’ ης ισχυρίζεται ότι, ενώ απουσίαζε με άδεια ασθενείας, πληροφορήθηκε ότι, ο κ. 
ΧΧΧ, ο οποίος είναι ΧΧΧ ΟΚΥπΥ στο ίδιο Τμήμα του Γ.Ν. ΧΧΧ, άδειασε τα συρτάρια του 
γραφείου  της  Καθ’  ης,  και  στη  συνέχεια  τοποθέτησε  τα  έγγραφα  και  τα  προσωπικά 
αντικείμενά της σε χάρτινα κιβώτια, χωρίς πρώτα να την έχει ενημερώσει.  
(γ) Επιπλέον, η Καθ’ ης αναφέρει ότι, η κ. ΧΧΧ, η οποία είναι ΧΧΧ ΟΚΥπΥ στο Γ.Ν. ΧΧΧ, 
έδωσε  οδηγίες  σε  Λειτουργό  Πληροφορικής,  όπως  ο  πύργος  του  υπολογιστή  της 
αντικατασταθεί με πύργο υπολογιστή άλλου υπαλλήλου του ΟΚΥπΥ. 
(δ) Περαιτέρω, στα συρτάρια της, η Καθ’ ης είχε τους προσωπικούς ιατρικούς φακέλους 
της ιδίας, του συζύγου και των παιδιών της. 
(ε) Ο κ. ΧΧΧ ενημέρωσε την κ.  ΧΧΧ, η οποία με τη σειρά της ειδοποίησε τον Διοικητικό 
Λειτουργό κ. ΧΧΧ, ενώ ακολούθως ενημερώθηκε ο Υπεύθυνος Αρχείου Φακέλων, κ. ΧΧΧ 
και στη συνέχεια η Γραμματειακή Λειτουργός, κ. ΧΧΧ. Οι εν λόγω φάκελοι επιστράφηκαν 
στο Αρχείο, χωρίς οποιαδήποτε ενημέρωση και εν τη απουσία της Καθ’ ης.  
 

Ιάσονος 1, 2ος  όροφος, 1082  ΛΕΥΚΩΣΙΑ /Τ.Θ.23378, 1682  ΛΕΥΚΩΣΙΑ. Τηλ: 22818456, Φαξ:22304565 

E-mail: commissioner@dataprotection.gov.cy, Website: http://www.dataprotection.gov.cy 

 

 

(στ) Η Καθ’ ης υποστηρίζει ότι, ανέκαθεν οι προσωπικοί ιατρικοί φάκελοι ήταν φυλαγμένοι 
στα συρτάρια του προσωπικού εντός του νοσοκομείου, για εύκολη πρόσβαση καθώς και 
προφύλαξη,  διότι  στο  αρχείο  των  φακέλων  δεν  επικρατούν  οι  κατάλληλες  συνθήκες  και 
προϋποθέσεις για ασφαλή φύλαξή τους.  
(ζ) Προς ενίσχυση της θέσης της, η Καθ’ ης προσκόμισε στο Γραφείο μου σχετική εγκύκλιο 
ημερομηνίας 25 Οκτωβρίου 2021 με αρ. φακ. 05.25.063, την οποία ο Υπεύθυνος Αρχείου 
Ασθενών κοινοποίησε στο προσωπικό του Γ.Ν.  ΧΧΧ, μετά το συμβάν, έτσι ώστε «… να 
δικαιολογήσουν την πράξη τους, … δείχνοντας έτσι ότι γνώριζαν ότι το προσωπικό κατέχει 
προσωπικούς φακέλους και όπως επίσης ότι δεν απαγορεύεται.» 
 
2.3.  Στις  05  Νοεμβρίου  2021,  με  βάση  το  καθήκον  που  έχω  για  εξέταση  καταγγελιών, 
δυνάμει του Άρθρου 57(1)(στ) του Κανονισμού, εστάλη ηλεκτρονικό μήνυμα εκ μέρους μου 
προς τον Υπεύθυνο Προστασίας Δεδομένων (εφεξής ο «ΥΠΔ») του ΟΚΥπΥ, με το οποίο 
ενημερώθηκε για την εν λόγω καταγγελία και καλείτο όπως, μέχρι τις 25 Νοεμβρίου 2021, 
με  πληροφορήσει  αναφορικά  με  τις  θέσεις  επί  των  ισχυρισμών  της  Καθ’  ης.  Πιο 
συγκεκριμένα, ζητήθηκε από τον ΟΚΥπΥ, ως την ως άνω ημερομηνία, να: 
(α) υποβάλει τις θέσεις του, σε σχέση με το εν λόγω περιστατικό, 
(β)  πληροφορήσει  το  Γραφείο  μου  για  τους  λόγους  για  τους  οποίους  τα  προσωπικά 
αντικείμενα και το περιεχόμενο των συρταριών του γραφείου της Καθ’ ης μετακινήθηκαν εν 
τη απουσία της και χωρίς ενημέρωση,  
(γ) πληροφορήσει το Γραφείο μου για τους λόγους για τους οποίους το προσωπικό του 
Γ.Ν.  ΧΧΧ  είχε  στην  κατοχή  του  τους  φυσικούς  ιατρικούς  φακέλους  των  ιδίων  αλλά  και 
συγγενικών τους προσώπων και 
(δ)  πληροφορήσει  το  Γραφείο  μου  για  τη  διαδικασία  που  ακολουθείται,  σχετικά  με  τη 
μετακίνηση  ή/και  εκκαθάριση  του  περιεχομένου  των  συρταριών  των  γραφείων  του 
προσωπικού. 
 
2.4.  Την  ίδια  μέρα,  ήτοι  στις  5  Νοεμβρίου  2021,  το  Γραφείο  μου  απέστειλε  ηλεκτρονικό 
μήνυμα  στην  Καθ’  ης,  με  το  οποίο  την  ενημέρωσε  για  την  επιστολή  προς  τον  ΟΚΥπΥ, 
καθώς  και  επισημάνθηκε  το  γεγονός  ότι,  είχε  στην  κατοχή  της  δεδομένα  προσωπικού 
χαρακτήρα,  και  δη  ειδικών  κατηγοριών,  που  την  καθιστά  αυτομάτως  υπεύθυνη 
επεξεργασίας  δεδομένων.  Περαιτέρω,  η  αποθήκευση  πρωτότυπων  φυσικών  ιατρικών 
φακέλων  και  όχι  αντιγράφων,  συνιστά  παραβίαση  των  διατάξεων  του  Κανονισμού. 
Επομένως,  η  Καθ’  ης  καλείτο  όπως,  μέχρι  τις  26  Νοεμβρίου  2021,  πληροφορήσει  το 
Γραφείο μου, αναφορικά με: 
(α) τους λόγους για τους οποίους είχε στην κατοχή της τους εν λόγω φυσικούς ιατρικούς 
φακέλους, 
(β)  τους  λόγους  για  τους  οποίους  οι  εν  λόγω  ιατρικοί  φάκελοι  φυλάσσονταν  στο  χώρο 
εργασίας της, 
(γ)  κατά  πόσον  τα  συρτάρια  στα  οποία  βρίσκονταν  οι  εν  λόγω  ιατρικοί  φάκελοι  ήταν 
κλειδωμένα, και 
(δ) αν είχαν πρόσβαση τρίτα άτομα στο γραφείο της. 
 
2.5. Στις 15 Νοεμβρίου 2021, η Καθ’ ης απέστειλε εκ νέου ηλεκτρονικό μήνυμα, με το οποίο 
ενημέρωσε  το  Γραφείο  μου  ότι,  ο  κ.  ΧΧΧ,  νοσηλευτικός  λειτουργός,  ο  οποίος  ορίστηκε 
υπεύθυνος για τα προσωπικά δεδομένα στο Γ.Ν.  ΧΧΧ, κάλεσε την Καθ’ ης όπως δώσει 
κατάθεση  για  τα  συμβάντα.  Περαιτέρω,  η  Καθ’  ης  εξέφρασε  την  ανησυχία  της  ότι, 
ενδεχομένως η έρευνα του Γ.Ν. ΧΧΧ να μην είναι αμερόληπτη, καθώς ο κ. ΧΧΧ ορίστηκε 
από τον ΟΚΥπΥ.  
 

 

2 

 

2.6. Προς απάντηση του ηλεκτρονικού μηνύματος της Καθ’ ης, την  ίδια μέρα το Γραφείο 
μου,  απάντησε  μέσω  ηλεκτρονικού  ταχυδρομείου  ότι,  η  εσωτερική  διαδικασία  ενός 
οργανισμού  αφενός  δεν  επηρεάζει  τη  δική  μου  ανεξάρτητη  διερεύνηση,  αφετέρου  τα 
ευρήματα της θα ληφθούν υπόψιν αφού επιβεβαιωθούν. 
 
2.7.  Στις  22  Νοεμβρίου  2022,  η  Καθ’  ης  απάντησε  στα  ερωτήματα  που  είχε  θέσει  το 
Γραφείου μου με ηλεκτρονικό μήνυμα ημερομηνίας 15 Νοεμβρίου 2021 στο οποίο, μεταξύ 
άλλων, αναφέρει ότι: 
 
(α)  Η  Καθ’  ης  είναι  ΧΧΧ  στις  Ιατρικές  Υπηρεσίες  του  Γ.  Ν.  ΧΧΧ  αλλά  μέχρι  το  ΧΧΧ 
εργαζόταν  με  απόσπαση  για  περίοδο  ΧΧΧ  χρόνων  στον  ΟΚΥπΥ.  Στεγάζεται  στο  ίδιο 
γραφείο, όπου  είναι τα  τελευταία  ΧΧΧ  χρόνια,  ήτοι  στο  ΧΧΧ του  Νοσοκομείου.  Από  τον 
ΧΧΧ και έπειτα υπάγεται στις Ιατρικές Υπηρεσίες, καθώς έχει τερματιστεί η απόσπασή της, 
αλλά  συνεχίζει  να  στεγάζεται στο  ίδιο  γραφείο  μέχρι  να τη  μετακινήσουν  σε  άλλο χώρο, 
που θα υποδειχθεί αργότερα.  
(β) Ο κ. ΧΧΧ, ΧΧΧ του ΟΚΥπΥ, με τον οποίο η Καθ’ ης στεγάζεται στο ίδιο γραφείο, είχε 
δηλώσει την προηγούμενη μέρα, ενώπιον και των υπολοίπων συναδέλφων στο γραφείο, 
την πρόθεσή του να αδειάσει το γραφείο της Καθ’ ης. Η Καθ’ ης ισχυρίζεται ότι, την επόμενη 
μέρα υπέγραψε στο παρουσιολόγιο στις 6:40 και μέχρι τις 7:30, που έρχονται οι υπόλοιποι 
υπάλληλοι,  άδειασε  το  γραφείο  της.  Ο  κ.  ΧΧΧ  παραδέχτηκε  τηλεφωνικώς  την  εν  λόγω 
πράξη του στην Καθ’ ης. 
(γ) Περαιτέρω, σύμφωνα με την Καθ’ ης, ο κ. ΧΧΧ, Λειτουργός Πληροφορικής ανέφερε ότι, 
είχε οδηγίες από την κ. ΧΧΧ, ΧΧΧ, όπως αντικαταστήσει τον υπολογιστή της Καθ’ ης.  
(δ)  Η  Καθ’  ης  παραδέχεται  ότι,  είχε  τους  ιατρικούς  φακέλους  της  οικογένειας  της  στο 
συρτάρι της και «όπως αναγράφουν είναι εμπιστευτικοί και απαγορεύεται η μετακίνηση τους 
εκτός νοσοκομείου». 
(ε) Ενώπιον του υπόλοιπου προσωπικού, ο κ. ΧΧΧ ειδοποίησε την κ. ΧΧΧ δείχνοντάς της 
τους φακέλους που βρήκε στο συρτάρι της.  
(στ) Είναι η θέση της Καθ’ ης ότι, η κατάσταση που επικρατεί στο αρχείο φακέλων του Γ.Ν. 
ΧΧΧ δεν είναι καλή. Πιο συγκεκριμένα, το σύστημα kardex έχει γεμίσει εδώ και χρόνια και 
πλέον  αρκετοί  φάκελοι  είναι  άλλοι  στο  πάτωμα,  άλλοι  σε  χάρτινα  κιβώτια  ή  πολλοί  από 
αυτούς  που  είναι  αποθηκευμένοι  στα  ράφια,  έχουν  δεδομένα  που  είτε  έχουν  πέσει  στο 
πάτωμα, είτε είναι εκτεθειμένα. Επιπλέον, σύνηθες είναι το φαινόμενο να χάνονται φάκελοι 
ασθενών και να τους φτιάχνουν καινούργιο. «Λόγω χώρου και λόγω ανάγκης προστασίας 
των φακέλων και μερικές φορές εισηγήσεων από τους θεράποντες ιατρούς, το προσωπικό 
είχε στην κατοχή του τον προσωπικό του φάκελο εντός νοσοκομείου.» 
(ζ) [ ]. 
(η) [ ].  
(θ) Η Καθ’ ης προσθέτει ότι, στο γραφείο της, τα συρτάρια δεν μπορούν να κλειδώσουν. 
Περαιτέρω,  πρόσβαση  στο  γραφείο  της  έχουν  μόνο  όσοι  εργάζονται  στο  συγκεκριμένο 
γραφείο (άλλα 5 άτομα στο σύνολο).  
(ι)  Η  Καθ’  ης  σημειώνει  ότι,  επέστρεψε  στο  γραφείο  της,  κατόπιν  παρέμβασης  της  Αν. 
Διευθύντριας Ιατρικών Υπηρεσιών, κ. ΧΧΧ, και έχει επανασυνδεθεί και ο υπολογιστής της. 
Ο Διευθυντής του Νοσοκομείου, κ. ΧΧΧ κάλεσε στο γραφείο του τους εμπλεκομένους και 
τους ενημέρωσε ότι, ο κ. ΧΧΧ δεν παραδέχεται ότι μετακίνησε τα προσωπικά αντικείμενα 
της Καθ’ ης, εν τη απουσία της και παρά τις εντολές της Διεύθυνσης του Γ.Ν. ΧΧΧ.  
 
2.8.  Στις  24  Νοεμβρίου  2021,  το  Γραφείου  μου  έλαβε  μέσω  ηλεκτρονικού  ταχυδρομείου 
απαντητική επιστολή, από τον ΥΠΔ του ΟΚΥπΥ, στην οποία, μεταξύ άλλων, αναφέρονται 
τα ακόλουθα: 
 

 

3 

2.8.1. Η Διεύθυνση του Γ.Ν. ΧΧΧ, μέσω της ΧΧΧ, κ. ΧΧΧ, είχε δώσει εντολή για μετακίνηση 
της  Καθ’  ης  και  επιστροφή  στα  καθήκοντά  της  στο  Υπουργείο  Υγείας,  μετά  την  άδεια 
ασθενείας της. Η Καθ’ ης ήταν ενήμερη για τη συγκεκριμένη μετακίνηση, όταν θα επέστρεφε 
από την άδεια ασθενείας της. 
 
2.8.2.  Παρά  τις  οδηγίες  για  εκτέλεση  της  εν  λόγω  μετακίνησης,  μετά  την  επιστροφή  της 
Καθ’ ης, άλλος εργαζόμενος του ΟΚΥπΥ, με δική του πρωτοβουλία, άδειασε το γραφείο 
της  Καθ’  ης,  κατά  την  απουσία  της  και  ενώ  βρισκόταν  σε  άδεια  ασθενείας. Η  Καθ’  ης 
ενημερώθηκε για το συμβάν από άλλους συναδέλφους. 
  
2.8.3. Κατά τη διαδικασία μετακίνησης των προσωπικών αντικειμένων της Καθ’ ης από τα 
συρτάρια της, στα οποία υπήρχε ελεύθερη πρόσβαση, διαφάνηκε ότι, είχε στην κατοχή της 
πρωτότυπους ιατρικούς φακέλους της ιδίας και των μελών της οικογένειάς της. Οι εν λόγω 
ιατρικοί  φάκελοι,  ακολούθως,  επιστράφηκαν  στο  αρχείο  του  ΟΚΥπΥ,  όπου  και  έγινε  η 
σχετική επαναρχειοθέτηση. 
 
2.8.4.  Ο  ΥΠΔ  του  ΟΚΥπΥ  προσθέτει  ότι,  ακόμη  και  εάν  υπήρχε  ανάγκη  για  άμεση 
μετακίνηση  των  αντικειμένων  της  Καθ’  ης  και  η  ίδια  δεν  μπορούσε  να  είναι  παρούσα, 
«κακώς εκτελέστηκε η μετακίνηση χωρίς προηγουμένως να ειδοποιηθεί η Καθ’ ης για την 
πρόθεση αυτή και να της δοθεί η δυνατότητα να εξουσιοδοτήσει άλλο άτομο να είναι παρόν 
κατά τη διαδικασία μετακίνησης». 
 
2.8.5. Ο ΥΠΔ, συνοπτικά, παραδέχεται ότι: 
 
(α)  Το  προσωπικό  του  ΟΚΥπΥ δεν  είναι  επαρκώς  ενημερωμένο  και  ευαισθητοποιημένο 
για θέματα που αφορούν προσωπικά δεδομένα.  
(β) Ο ΟΚΥπΥ αναγνωρίζει ότι, η απουσία γραπτών διαδικασιών μετακίνησης αντικειμένων 
ή / και ηλεκτρονικών δεδομένων προσωπικού και εκκαθάρισης περιεχομένου συρταριών 
ελλοχεύει  κινδύνους.  Γενικά,  η  πρακτική  που  ακολουθείται  είναι  η  εκκαθάριση  να 
πραγματοποιείται στη παρουσία του υποκειμένου ή εξουσιοδοτημένου αντιπροσώπου του. 
Ωστόσο, στη συγκεκριμένη περίπτωση δεν ακολουθήθηκε αυτή η πρακτική.  
(γ) Η κατοχή πρωτότυπων ιατρικών φακέλων από το προσωπικό αποτελεί παράβαση του 
Περί Ίδρυσης Οργανισμού Κρατικών Υπηρεσιών Υγείας Νόμου (Ν. 73(Ι)/2017) και του Περί 
της κατοχύρωσης και Προστασίας των Δικαιωμάτων των Ασθενών Νόμου(Ν. 1(Ι)/2005), οι 
οποίοι  προβλέπουν  ότι,  ο  αρμόδιος  παροχέας  υπηρεσιών  υγείας  (Γ.Ν.  ΧΧΧ)  οφείλει  να 
τηρεί ιατρικά αρχεία, όπου εμφαίνεται η πορεία της θεραπείας του ασθενούς. 
(δ) Είναι η θέση του ΟΚΥπΥ ότι, η κατακράτηση του ιατρικού φακέλου από τον ίδιο τον 
ασθενή  «εκτός  από  παράνομη,  δημιουργεί  πληθώρα  προβλημάτων  στην  διεύθυνση  του 
Οργανισμού,  αλλά  και  στη  διαχείριση  περιστατικών  που  ενδέχεται  να  προκύψουν  και  να 
αφορούν  το  υποκείμενο». Οποιοσδήποτε  επιθυμεί  να  λάβει  αντίγραφο  του  ιατρικού  του 
φακέλου μπορεί να το πράξει μέσω της ενδεδειγμένης διαδικασίας και κατόπιν αιτήματος.  
(ε) Ο ΥΠΔ τονίζει ότι, η κατοχή των εν λόγω φυσικών ιατρικών φακέλων από την Καθ’ ης 
είναι αναιτιολόγητη και παραβιάζει τις οδηγίες του ΟΚΥπΥ προς το προσωπικό. 
(στ) Η Διεύθυνση του Γ.Ν. ΧΧΧ, αναγνωρίζοντας το πρόβλημα, κάλεσε επανειλημμένα, το 
προσωπικό, με εσωτερικές εγκυκλίους, όπως επιστρέψει στο Αρχείο, ιατρικούς φακέλους 
που πιθανόν να διατηρεί στην κατοχή του. 
(η) Η αδυναμία εντοπισμού απουσίας των ιατρικών φακέλων από το Αρχείο φανερώνει την 
αδυναμία  του  Οργανισμού  στον  χειρισμό  παρόμοιων  περιστατικών,  γεγονός  το  οποίο 
αναγνωρίζεται από τη Διεύθυνση. 
(θ)  Η  απουσία  διαδικασίας  διαχείρισης  του  ιατρικού  φακέλου  φανερώνει  την  αδυναμία 
ορθής επεξεργασίας των ιατρικών αρχείων εντός (αλλά και εκτός) του Οργανισμού, η οποία 

 

4 

Νομικό πλαίσιο 

όμως δεν μειώνει τις συνέπειες από την παράνομη κατοχή των ιατρικών φακέλων από την 
Καθ’ ης. 
(ι) Όσο αφορά στη μετακίνηση των αντικειμένων της Καθ’ ης, ο ΥΠΔ αναφέρει ότι, έγινε 
στα πλαίσια της μετακίνησης της ιδίας στα καθήκοντα της στο Υπουργείο Υγείας. Ωστόσο, 
μετακινήθηκαν  αναιτιολόγητα  και  εν  τη  απουσία  της  και  χωρίς  προηγουμένως  να 
ενημερωθεί. 
 
2.8.6.  Μετά  το  περιστατικό,  ο  ΥΠΔ  σε  συνεργασία  με  τη  διεύθυνση  του  ΟΚΥπΥ, 
προγραμματίζουν, μεταξύ άλλων, να προβούν στις ακόλουθες ενέργειες: 
 
(α) Εκπαίδευση όλου του προσωπικού στα θέματα που αφορούν στον Κανονισμό και στην 
σωστή διαχείριση προσωπικών δεδομένων. 
(β) Ετοιμασία διαδικασίας διαχείρισης και διακίνησης του Ιατρικού φακέλου εντός και εκτός 
των νοσηλευτηρίων, ούτως ώστε να αποτραπεί η επανεμφάνιση παρόμοιων περιστατικών, 
είτε αυτό αφορά εργαζόμενο ή ασθενή που επισκέπτεται τις μονάδες υγείας / υπηρεσίες 
του ΟΚΥπΥ. 
(γ)  Ετοιμασία  από  τον  ΟΚΥπΥ  και  υιοθέτηση  διαδικασιών  μετακίνησης  /  μετάθεσης 
προσωπικού,  όπου  θα  γίνεται  σαφής  αναφορά  στον  τρόπο  μετακίνησης  /  αποχώρησης 
προσωπικού,  των  προσωπικών  δεδομένων  και  εργασιακού  εξοπλισμού  (υπολογιστές, 
ηλεκτρονικές συσκευές, κλπ).  
 
 
Β. 
  
3.1. Το Άρθρο 4(1) του Κανονισμού, ορίζει ότι «δεδομένα προσωπικού χαρακτήρα» είναι 
«κάθε  πληροφορία  που  αφορά  ταυτοποιημένο  ή  ταυτοποιήσιμο  φυσικό  πρόσωπο 
(υποκείμενο των δεδομένων)».  
 
3.2.  Στο  Άρθρο  4(2)  του  Κανονισμού,  ορίζεται  ως  επεξεργασία  «κάθε  πράξη  ή  σειρά 
πράξεων  που  πραγματοποιείται  με  ή  χωρίς  τη  χρήση  αυτοματοποιημένων  μέσων,  σε 
δεδομένα προσωπικού χαρακτήρα ή σε σύνολα δεδομένων προσωπικού χαρακτήρα, όπως 
η συλλογή, η καταχώριση, η οργάνωση, η διάρθρωση, η αποθήκευση, η προσαρμογή ή η 
μεταβολή, η ανάκτηση, η αναζήτηση πληροφοριών, η χρήση, η κοινολόγηση με διαβίβαση, 
η διάδοση ή κάθε άλλη μορφή διάθεσης, η συσχέτιση ή ο συνδυασμός, ο περιορισμός, η 
διαγραφή ή η καταστροφή».  
 
3.3.  Περαιτέρω,  στο  Άρθρο  4(7)  του  Κανονισμού,  ως  υπεύθυνος  επεξεργασίας  ορίζεται 
οποιοσδήποτε  (το  φυσικό  ή  νομικό  πρόσωπο,  η  δημόσια  αρχή,  η  υπηρεσία  ή  άλλος 
φορέας) που, «μόνος ή από κοινού με άλλον, καθορίζουν τους σκοπούς και τον τρόπο της 
επεξεργασίας δεδομένων προσωπικού χαρακτήρα».  
 
3.4. Στο Άρθρο 4(12) του Κανονισμού η παραβίαση δεδομένων προσωπικού χαρακτήρα 
ορίζεται ως «η παραβίαση της ασφάλειας που οδηγεί σε τυχαία ή παράνομη καταστροφή, 
απώλεια,  μεταβολή,  άνευ  άδειας  κοινολόγηση  ή  πρόσβαση  δεδομένων  προσωπικού 
χαρακτήρα  που  διαβιβάστηκαν,  αποθηκεύτηκαν  ή  υποβλήθηκαν  κατ’  άλλο  τρόπο  σε 
επεξεργασία». 
 
3.5. Οι Αρχές που διέπουν την επεξεργασία δεδομένων προσωπικού χαρακτήρα ορίζονται 
στο Άρθρο 5(1) του Κανονισμού. Στο εδάφιο (α) του Άρθρου αυτού προβλέπεται ότι, τα 
δεδομένα  προσωπικού  χαρακτήρα  πρέπει  να  «υποβάλλονται  σε  σύννομη  και  θεμιτή 
επεξεργασία με διαφανή τρόπο σε σχέση με το υποκείμενο των δεδομένων («νομιμότητα, 

 

5 

αντικειμενικότητα και διαφάνεια»)». Επίσης, στο εδάφιο (β) του ίδιου Άρθρου αναφέρεται 
ότι,  τα  δεδομένα  προσωπικού  χαρακτήρα  πρέπει  να  «συλλέγονται  για  καθορισμένους, 
ρητούς και νόμιμους σκοπούς και δεν υποβάλλονται σε περαιτέρω επεξεργασία κατά τρόπο 
ασύμβατο  προς  τους  σκοπούς  αυτούς  («περιορισμός  του  σκοπού»)».  Περαιτέρω,  στο 
εδάφιο  (στ)  του  Άρθρου  αυτού  προβλέπεται  ότι,  τα  δεδομένα  προσωπικού  χαρακτήρα 
πρέπει  να  «υποβάλλονται  σε  επεξεργασία  κατά  τρόπο  που  εγγυάται  την  ενδεδειγμένη 
ασφάλεια των δεδομένων προσωπικού χαρακτήρα, μεταξύ άλλων την προστασία τους από 
μη εξουσιοδοτημένη ή παράνομη επεξεργασία και τυχαία απώλεια, καταστροφή ή φθορά, 
με  τη  χρησιμοποίηση  κατάλληλων  τεχνικών  ή  οργανωτικών  μέτρων  («ακεραιότητα  και 
εμπιστευτικότητα»).»  
 
3.6.  Το  Άρθρο  6(1)  του  Κανονισμού,  που  αφορά  στη  νομιμότητα  της  επεξεργασίας, 
προβλέπει ότι, η επεξεργασία είναι σύννομη, «μόνο εάν και εφόσον ισχύει τουλάχιστον μία 
από τις ακόλουθες προϋποθέσεις:  
α)  το  υποκείμενο  των  δεδομένων  έχει  συναινέσει  στην  επεξεργασία  των  δεδομένων 
προσωπικού χαρακτήρα του για έναν ή περισσότερους συγκεκριμένους σκοπούς,  
β) η επεξεργασία είναι απαραίτητη για την εκτέλεση σύμβασης της οποίας το υποκείμενο 
των  δεδομένων  είναι  συμβαλλόμενο  μέρος  ή  για  να  ληφθούν  μέτρα  κατ'  αίτηση  του 
υποκειμένου των δεδομένων πριν από τη σύναψη σύμβασης,  
γ)  η  επεξεργασία  είναι  απαραίτητη  για  τη  συμμόρφωση  με  έννομη  υποχρέωση  του 
υπευθύνου επεξεργασίας,  
δ) η επεξεργασία είναι απαραίτητη για τη διαφύλαξη ζωτικού συμφέροντος του υποκειμένου 
των δεδομένων ή άλλου φυσικού προσώπου,  
ε) η επεξεργασία είναι απαραίτητη για την εκπλήρωση καθήκοντος που εκτελείται προς το 
δημόσιο συμφέρον ή κατά την άσκηση δημόσιας εξουσίας που έχει ανατεθεί στον υπεύθυνο 
επεξεργασίας,  
στ)  η  επεξεργασία  είναι  απαραίτητη  για  τους  σκοπούς  των  έννομων  συμφερόντων  που 
επιδιώκει ο υπεύθυνος επεξεργασίας ή τρίτος, εκτός εάν έναντι των συμφερόντων αυτών 
υπερισχύει το συμφέρον ή τα θεμελιώδη δικαιώματα και οι ελευθερίες του υποκειμένου των 
δεδομένων που επιβάλλουν την προστασία των δεδομένων προσωπικού χαρακτήρα, ιδίως 
εάν το υποκείμενο των δεδομένων είναι παιδί.  
Το στοιχείο στ) του πρώτου εδαφίου δεν εφαρμόζεται στην επεξεργασία που διενεργείται 
από δημόσιες αρχές κατά την άσκηση των καθηκόντων τους.» 
 
3.7.  Επιπλέον,  το  Άρθρο  9  του  Κανονισμού,  που  αφορά  στην  επεξεργασία  ειδικών 
κατηγοριών δεδομένων προσωπικού χαρακτήρα, αναφέρει ότι: 
 
« 1. Απαγορεύεται η επεξεργασία δεδομένων προσωπικού χαρακτήρα που αποκαλύπτουν 
τη φυλετική ή εθνοτική καταγωγή, τα πολιτικά φρονήματα, τις θρησκευτικές ή φιλοσοφικές 
πεποιθήσεις  ή  τη  συμμετοχή  σε  συνδικαλιστική  οργάνωση,  καθώς  και  η  επεξεργασία 
γενετικών δεδομένων, βιομετρικών δεδομένων με σκοπό την αδιαμφισβήτητη ταυτοποίηση 
προσώπου,  δεδομένων  που  αφορούν  την  υγεία  ή  δεδομένων  που  αφορούν  τη 
σεξουαλική ζωή φυσικού προσώπου ή τον γενετήσιο προσανατολισμό.  
 
2. Η παράγραφος 1 δεν εφαρμόζεται στις ακόλουθες περιπτώσεις:  
α)  το  υποκείμενο  των  δεδομένων  έχει  παράσχει  ρητή  συγκατάθεση  για  την  επεξεργασία 
αυτών των δεδομένων προσωπικού χαρακτήρα για έναν ή περισσότερους συγκεκριμένους 
σκοπούς, εκτός εάν το δίκαιο της Ένωσης ή κράτους μέλους προβλέπει ότι η απαγόρευση 
που  αναφέρεται  στην  παράγραφο  1  δεν  μπορεί  να  αρθεί  από  το  υποκείμενο  των 
δεδομένων, 

 

6 

β)  η  επεξεργασία  είναι  απαραίτητη  για  την  εκτέλεση  των  υποχρεώσεων  και  την  άσκηση 
συγκεκριμένων  δικαιωμάτων  του  υπευθύνου  επεξεργασίας  ή  του  υποκειμένου  των 
δεδομένων  στον  τομέα  του  εργατικού  δικαίου  και  του  δικαίου  κοινωνικής  ασφάλισης  και 
κοινωνικής προστασίας, εφόσον επιτρέπεται από το δίκαιο της Ένωσης ή κράτους μέλους 
ή από συλλογική συμφωνία σύμφωνα με το εθνικό δίκαιο παρέχοντας κατάλληλες εγγυήσεις 
για τα θεμελιώδη δικαιώματα και τα συμφέροντα του υποκειμένου των δεδομένων,  
γ)  η  επεξεργασία  είναι  απαραίτητη  για  την  προστασία  των  ζωτικών  συμφερόντων  του 
υποκειμένου  των  δεδομένων  ή  άλλου  φυσικού  προσώπου,  εάν  το  υποκείμενο  των 
δεδομένων είναι σωματικά ή νομικά ανίκανο να συγκατατεθεί,  
δ)  η  επεξεργασία  διενεργείται,  με  κατάλληλες  εγγυήσεις,  στο  πλαίσιο  των  νόμιμων 
δραστηριοτήτων  ιδρύματος,  οργάνωσης  ή  άλλου  μη  κερδοσκοπικού  φορέα  με  πολιτικό, 
φιλοσοφικό,  θρησκευτικό  ή  συνδικαλιστικό  στόχο  και  υπό  την  προϋπόθεση  ότι  η 
επεξεργασία αφορά αποκλειστικά τα μέλη ή τα πρώην μέλη του φορέα ή πρόσωπα τα οποία 
έχουν  τακτική  επικοινωνία  μαζί  του  σε  σχέση  με  τους  σκοπούς  του  και  ότι  τα  δεδομένα 
προσωπικού  χαρακτήρα  δεν  κοινοποιούνται  εκτός  του  συγκεκριμένου  φορέα  χωρίς  τη 
συγκατάθεση των υποκειμένων των δεδομένων,  
ε)  η  επεξεργασία  αφορά  δεδομένα  προσωπικού  χαρακτήρα  τα  οποία  έχουν  προδήλως 
δημοσιοποιηθεί από το υποκείμενο των δεδομένων,  
στ)  η  επεξεργασία  είναι  απαραίτητη  για  τη  θεμελίωση,  άσκηση  ή  υποστήριξη  νομικών 
αξιώσεων ή όταν τα δικαστήρια ενεργούν υπό τη δικαιοδοτική τους ιδιότητα,  
ζ) η επεξεργασία είναι απαραίτητη για λόγους ουσιαστικού δημόσιου συμφέροντος, βάσει 
του δικαίου της Ένωσης ή κράτους μέλους, το οποίο είναι ανάλογο προς τον επιδιωκόμενο 
στόχο, σέβεται την ουσία του δικαιώματος στην προστασία των δεδομένων και προβλέπει 
κατάλληλα και συγκεκριμένα μέτρα για τη διασφάλιση των θεμελιωδών δικαιωμάτων και των 
συμφερόντων του υποκειμένου των δεδομένων,  
η) η επεξεργασία είναι απαραίτητη για σκοπούς προληπτικής ή επαγγελματικής ιατρικής, 
εκτίμησης  της  ικανότητας  προς  εργασία  του  εργαζομένου,  ιατρικής  διάγνωσης,  παροχής 
υγειονομικής  ή  κοινωνικής  περίθαλψης  ή  θεραπείας  ή  διαχείρισης  υγειονομικών  και 
κοινωνικών συστημάτων και υπηρεσιών βάσει του ενωσιακού δικαίου ή του δικαίου κράτους 
μέλους ή δυνάμει σύμβασης με επαγγελματία του τομέα της υγείας και με την επιφύλαξη 
των προϋποθέσεων και των εγγυήσεων που αναφέρονται στην παράγραφο 3,  
θ)  η  επεξεργασία  είναι  απαραίτητη  για  λόγους  δημόσιου  συμφέροντος  στον  τομέα  της 
δημόσιας  υγείας,  όπως  η  προστασία  έναντι  σοβαρών  διασυνοριακών  απειλών  κατά  της 
υγείας  ή  η  διασφάλιση  υψηλών  προτύπων  ποιότητας  και  ασφάλειας  της  υγειονομικής 
περίθαλψης και των φαρμάκων ή των ιατροτεχνολογικών προϊόντων, βάσει του δικαίου της 
Ένωσης ή του δικαίου κράτους μέλους, το οποίο προβλέπει κατάλληλα και συγκεκριμένα 
μέτρα για την προστασία των δικαιωμάτων και ελευθεριών του υποκειμένου των δεδομένων, 
ειδικότερα δε του επαγγελματικού απορρήτου, ή  
ι) η επεξεργασία είναι απαραίτητη για σκοπούς αρχειοθέτησης προς το δημόσιο συμφέρον, 
για σκοπούς επιστημονικής ή ιστορικής έρευνας ή για στατιστικούς σκοπούς σύμφωνα με 
το  άρθρο  89  παράγραφος  1  βάσει  του  δικαίου  της  Ένωσης ή  κράτους  μέλους,  οι οποίοι 
είναι  ανάλογοι  προς  τον  επιδιωκόμενο  στόχο,  σέβονται  την  ουσία  του  δικαιώματος  στην 
προστασία  των  δεδομένων  και  προβλέπουν  κατάλληλα  και  συγκεκριμένα  μέτρα  για  τη 
διασφάλιση  των  θεμελιωδών  δικαιωμάτων  και  των  συμφερόντων  του  υποκειμένου  των 
δεδομένων.  
 
3. Τα δεδομένα προσωπικού χαρακτήρα που αναφέρονται στην παράγραφο 1 μπορεί να 
τύχουν επεξεργασίας για τους σκοπούς που προβλέπονται στην παράγραφο 2 στοιχείο η), 
όταν τα δεδομένα αυτά υποβάλλονται σε επεξεργασία από ή υπό την ευθύνη επαγγελματία 
που υπόκειται στην υποχρέωση τήρησης του επαγγελματικού απορρήτου βάσει του δικαίου 
της Ένωσης ή κράτους μέλους ή βάσει κανόνων που θεσπίζονται από αρμόδιους εθνικούς 

 

7 

φορείς ή από άλλο πρόσωπο το οποίο υπέχει επίσης υποχρέωση τήρησης του απορρήτου 
βάσει του δικαίου της Ένωσης ή κράτους μέλους ή βάσει κανόνων που θεσπίζονται από 
αρμόδιους εθνικούς φορείς.  
 
4. Τα κράτη μέλη μπορούν να διατηρούν ή να θεσπίζουν περαιτέρω όρους, μεταξύ άλλων 
και  περιορισμούς,  όσον  αφορά  την  επεξεργασία  γενετικών  δεδομένων,  βιομετρικών 
δεδομένων ή δεδομένων που αφορούν την υγεία.» 
 
3.8. Με βάση το Άρθρο 58(2) του Κανονισμού, η Επίτροπος διαθέτει όλες τις ακόλουθες 
διορθωτικές εξούσιες: 
«α)  να  απευθύνει  προειδοποιήσεις  στον  υπεύθυνο  επεξεργασίας  ή  στον  εκτελούντα  την 
επεξεργασία  ότι  σκοπούμενες  πράξεις  επεξεργασίας  είναι  πιθανόν  να  παραβαίνουν 
διατάξεις του παρόντος κανονισμού,  
β)  να  απευθύνει  επιπλήξεις  στον  υπεύθυνο  επεξεργασίας  ή  στον  εκτελούντα  την 
επεξεργασία  όταν  πράξεις  επεξεργασίας  έχουν  παραβεί  διατάξεις  του  παρόντος 
κανονισμού,  
γ)  να  δίνει  εντολή  στον  υπεύθυνο  επεξεργασίας  ή  στον  εκτελούντα  την  επεξεργασία  να 
συμμορφώνεται  προς  τα  αιτήματα  του  υποκειμένου  των  δεδομένων  για  την  άσκηση  των 
δικαιωμάτων του σύμφωνα με τον παρόντα κανονισμό,  
δ)  να  δίνει  εντολή  στον  υπεύθυνο  επεξεργασίας  ή  στον  εκτελούντα  την  επεξεργασία  να 
καθιστούν τις πράξεις επεξεργασίας σύμφωνες με τις διατάξεις του παρόντος κανονισμού, 
εάν χρειάζεται, με συγκεκριμένο τρόπο και εντός ορισμένης προθεσμίας,  
ε) να δίνει εντολή στον υπεύθυνο επεξεργασίας να ανακοινώνει την παραβίαση δεδομένων 
προσωπικού χαρακτήρα στο υποκείμενο των δεδομένων,  
στ) να επιβάλλει προσωρινό ή οριστικό περιορισμό, περιλαμβανομένης της απαγόρευσης 
της επεξεργασίας, 
ζ)  να  δίνει  εντολή  διόρθωσης  ή  διαγραφής  δεδομένων  προσωπικού  χαρακτήρα  ή 
περιορισμού της επεξεργασίας δυνάμει των άρθρων 16, 17 και 18 και εντολή κοινοποίησης 
των ενεργειών αυτών σε αποδέκτες στους οποίους τα δεδομένα προσωπικού χαρακτήρα 
γνωστοποιήθηκαν δυνάμει του άρθρου 17 παράγραφος 2 και του άρθρου 19,  
η) να αποσύρει την πιστοποίηση ή να διατάξει τον οργανισμό πιστοποίησης να αποσύρει 
ένα πιστοποιητικό εκδοθέν σύμφωνα με τα άρθρα 42 και 43 ή να διατάξει τον οργανισμό 
πιστοποίησης  να  μην  εκδώσει  πιστοποίηση,  εφόσον  οι  απαιτήσεις  πιστοποίησης  δεν 
πληρούνται ή δεν πληρούνται πλέον, 
θ) να επιβάλλει διοικητικό πρόστιμο δυνάμει του άρθρου 83, επιπλέον ή αντί των μέτρων 
που  αναφέρονται  στην  παρούσα  παράγραφο,  ανάλογα  με  τις  περιστάσεις  κάθε 
μεμονωμένης περίπτωσης,  
ι) να δίνει εντολή για αναστολή της κυκλοφορίας δεδομένων σε αποδέκτη σε τρίτη χώρα ή 
σε διεθνή οργανισμό.» 
 
3.9. Περαιτέρω, το Άρθρο 83 του Κανονισμού, που αφορά στους γενικούς όρους επιβολής 
διοικητικών προστίμων, προβλέπει ότι: 
 
«1. Κάθε εποπτική αρχή μεριμνά ώστε η επιβολή διοικητικών προστίμων σύμφωνα με το 
παρόν  άρθρο  έναντι  παραβάσεων  του  παρόντος  κανονισμού  που  αναφέρονται  στις 
παραγράφους  4,  5  και  6  να  είναι  για  κάθε  μεμονωμένη  περίπτωση  αποτελεσματική, 
αναλογική και αποτρεπτική.  
 
2.  Τα  διοικητικά  πρόστιμα,  ανάλογα  με  τις  περιστάσεις  κάθε  μεμονωμένης  περίπτωσης, 
επιβάλλονται επιπρόσθετα ή αντί των μέτρων που αναφέρονται στο άρθρο 58 παράγραφος 
2 στοιχεία α) έως η) και στο άρθρο 58 παράγραφος 2 στοιχείο ι). Κατά τη λήψη απόφασης 

 

8 

σχετικά με την επιβολή διοικητικού προστίμου, καθώς και σχετικά με το ύψος του διοικητικού 
προστίμου για κάθε μεμονωμένη περίπτωση, λαμβάνονται δεόντως υπόψη τα ακόλουθα:  
α) η φύση, η βαρύτητα και η διάρκεια της παράβασης, λαμβάνοντας υπόψη τη φύση, την 
έκταση ή το σκοπό της σχετικής επεξεργασίας, καθώς και τον αριθμό των υποκειμένων των 
δεδομένων που έθιξε η παράβαση και το βαθμό ζημίας που υπέστησαν, 
β) ο δόλος ή η αμέλεια που προκάλεσε την παράβαση,  
γ) οποιεσδήποτε ενέργειες στις οποίες προέβη ο υπεύθυνος επεξεργασίας ή ο εκτελών την 
επεξεργασία για να μετριάσει τη ζημία που υπέστησαν τα υποκείμενα των δεδομένων,  
δ)  ο  βαθμός  ευθύνης  του  υπευθύνου  επεξεργασίας  ή  του  εκτελούντος  την  επεξεργασία, 
λαμβάνοντας  υπόψη  τα  τεχνικά  και  οργανωτικά  μέτρα  που  εφαρμόζουν  δυνάμει  των 
άρθρων 25 και 32,  
ε)  τυχόν  σχετικές  προηγούμενες  παραβάσεις  του  υπευθύνου  επεξεργασίας  ή  του 
εκτελούντος την επεξεργασία,  
στ) ο βαθμός συνεργασίας με την αρχή ελέγχου για την επανόρθωση της παράβασης και 
τον περιορισμό των πιθανών δυσμενών επιπτώσεών της,  
ζ) οι κατηγορίες δεδομένων προσωπικού χαρακτήρα που επηρεάζει η παράβαση, 
η) ο τρόπος με τον οποίο η εποπτική αρχή πληροφορήθηκε την παράβαση, ειδικότερα εάν 
και κατά πόσο ο υπεύθυνος επεξεργασίας ή ο εκτελών την επεξεργασία κοινοποίησε την 
παράβαση,  
θ) σε περίπτωση που διατάχθηκε προηγουμένως η λήψη των μέτρων που αναφέρονται στο 
άρθρο  58  παράγραφος  2  κατά  του  εμπλεκόμενου  υπευθύνου  επεξεργασίας  ή  του 
εκτελούντος την επεξεργασία σχετικά με το ίδιο αντικείμενο, η συμμόρφωση με τα εν λόγω 
μέτρα,  
ι) η τήρηση εγκεκριμένων κωδίκων δεοντολογίας σύμφωνα με το άρθρο 40 ή εγκεκριμένων 
μηχανισμών πιστοποίησης σύμφωνα με το άρθρο 42 και 
ια) κάθε άλλο επιβαρυντικό ή ελαφρυντικό στοιχείο που προκύπτει από τις περιστάσεις της 
συγκεκριμένης περίπτωσης, όπως τα οικονομικά οφέλη που αποκομίστηκαν ή ζημιών που 
αποφεύχθηκαν, άμεσα ή έμμεσα, από την παράβαση.  
 
3. Σε περίπτωση που ο υπεύθυνος επεξεργασίας ή ο εκτελών την επεξεργασία, για τις ίδιες 
ή  για  συνδεδεμένες  πράξεις  επεξεργασίας,  παραβιάζει  αρκετές  διατάξεις  του  παρόντος 
κανονισμού,  το  συνολικό  ύψος  του  διοικητικού  προστίμου  δεν  υπερβαίνει  το  ποσό  που 
ορίζεται για τη βαρύτερη παράβαση.  
 
4.  Παραβάσεις  των  ακόλουθων  διατάξεων  επισύρουν,  σύμφωνα  με  την  παράγραφο  2, 
διοικητικά πρόστιμα έως 10 000 000 EUR ή, σε περίπτωση επιχειρήσεων, έως το 2 % του 
συνολικού  παγκόσμιου  ετήσιου  κύκλου  εργασιών  του  προηγούμενου  οικονομικού  έτους, 
ανάλογα με το ποιο είναι υψηλότερο:  
α)  οι  υποχρεώσεις  του  υπευθύνου  επεξεργασίας  και  του  εκτελούντος  την  επεξεργασία 
σύμφωνα με τα άρθρα 8, 11, 25 έως 39 και 42 και 43,  
β) οι υποχρεώσεις του φορέα πιστοποίησης σύμφωνα με τα άρθρα 42 και 43,  
γ) οι υποχρεώσεις του φορέα παρακολούθησης σύμφωνα με το άρθρο 41 παράγραφος 4.  
 
5.  Παραβάσεις  των  ακόλουθων  διατάξεων  επισύρουν,  σύμφωνα  με  την  παράγραφο  2, 
διοικητικά πρόστιμα έως 20 000 000 EUR ή, σε περίπτωση επιχειρήσεων, έως το 4 % του 
συνολικού  παγκόσμιου  ετήσιου  κύκλου  εργασιών  του  προηγούμενου  οικονομικού  έτους, 
ανάλογα με το ποιο είναι υψηλότερο:  
α) οι βασικές αρχές για την επεξεργασία, περιλαμβανομένων των όρων που ισχύουν για 
την έγκριση, σύμφωνα με τα άρθρα 5, 6, 7 και 9,  
β) τα δικαιώματα των υποκειμένων των δεδομένων σύμφωνα με τα άρθρα 12 έως 22, 

 

9 

γ) η διαβίβαση δεδομένων προσωπικού χαρακτήρα σε αποδέκτη σε τρίτη χώρα ή σε διεθνή 
οργανισμό σύμφωνα με τα άρθρα 44 έως 49,  
δ)  οποιεσδήποτε  υποχρεώσεις  σύμφωνα  με  το  δίκαιο  του  κράτους  μέλους  οι  οποίες 
θεσπίζονται δυνάμει του κεφαλαίου IX, 
ε)  μη  συμμόρφωση  προς  εντολή  ή  προς  προσωρινό  ή  οριστικό  περιορισμό  της 
επεξεργασίας  ή  προς  αναστολή  της  κυκλοφορίας  δεδομένων  που  επιβάλλει  η  εποπτική 
αρχή δυνάμει του άρθρου 58 παράγραφος 2 ή μη παροχή πρόσβασης κατά παράβαση του 
άρθρου 58 παράγραφος 1.  
 
6. Η μη συμμόρφωση προς εντολή της εποπτικής αρχής όπως αναφέρεται στο άρθρο 58 
παράγραφος 2 επισύρει, σύμφωνα με την παράγραφο 2 του παρόντος άρθρου, διοικητικά 
πρόστιμα έως 20 000 000 EUR ή, σε περίπτωση επιχειρήσεων, έως το 4 % του συνολικού 
παγκόσμιου ετήσιου κύκλου εργασιών του προηγούμενου οικονομικού έτους, ανάλογα με 
το ποιο είναι υψηλότερο.  
 
7.  Με  την  επιφύλαξη  των  διορθωτικών  εξουσιών  των  εποπτικών  αρχών  σύμφωνα  με  το 
άρθρο 58 παράγραφος 2, κάθε κράτος μέλος δύναται να καθορίζει τους κανόνες για το εάν 
και  σε  ποιο  βαθμό  διοικητικά  πρόστιμα  μπορεί  να  επιβάλλονται  σε  δημόσιες  αρχές  και 
φορείς που έχουν συσταθεί στο εν λόγω κράτος μέλος.  
 
8. Η άσκηση εκ μέρους εποπτικής αρχής των εξουσιών της δυνάμει του παρόντος άρθρου 
υπόκειται  στις  δέουσες  δικονομικές  εγγυήσεις  σύμφωνα  με  το  δίκαιο  της  Ένωσης  και  το 
δίκαιο  του  κράτους  μέλους,  συμπεριλαμβανομένης  της  άσκησης  πραγματικής  δικαστικής 
προσφυγής και της τήρησης της προσήκουσας διαδικασίας.  
 
9.  Όταν  το  νομικό  σύστημα  του  κράτους  μέλους  δεν  προβλέπει  επιβολή  διοικητικών 
προστίμων,  το  παρόν  άρθρο  μπορεί  να  εφαρμόζεται  κατά  τρόπο  ώστε  η  διαδικασία 
επιβολής να κινείται από την αρμόδια εποπτική αρχή και να επιβάλλεται από τα αρμόδια 
εθνικά  δικαστήρια,  με  την  ταυτόχρονη  διασφάλιση  ότι  τα  εν  λόγω  ένδικα  μέσα  είναι 
αποτελεσματικά  και  έχουν  ισοδύναμο  αποτέλεσμα  με  τα  διοικητικά  πρόστιμα  που 
επιβάλλονται από τις εποπτικές αρχές. Εν πάση περιπτώσει, τα πρόστιμα που επιβάλλονται 
είναι αποτελεσματικά, αναλογικά και αποτρεπτικά. Τα εν λόγω κράτη μέλη κοινοποιούν στην 
Επιτροπή  τις  διατάξεις  των  νόμων  τους  που  θεσπίζουν  σύμφωνα  με  την  παρούσα 
παράγραφο,  έως  τις  25  Μαΐου  2018  και,  χωρίς  καθυστέρηση,  κάθε  επακολουθούντα 
τροποποιητικό νόμο ή τροποποίησή τους.» 
 
 
Γ. 
 
4.1.1.  Στην  παρούσα  υπόθεση,  η  Καθ’  ης  ισχυρίζεται  ότι,  ενώ  απουσίαζε  με  άδεια 
ασθενείας,  πληροφορήθηκε ότι,  άλλος  υπάλληλος του  ΟΚΥπΥ  άδειασε  τα  συρτάρια του 
γραφείου της και στη συνέχεια τοποθέτησε τα έγγραφα και τα προσωπικά αντικείμενά της 
σε χάρτινα κιβώτια, χωρίς πρώτα να την έχει ενημερώσει. Στα συρτάρια, μεταξύ άλλων, 
εντοπίστηκαν και οι πρωτότυποι ιατρικοί φάκελοι της ιδίας, του συζύγου και των παιδιών 
της.  Οι  εν  λόγω  φάκελοι  επιστράφηκαν  στο  Αρχείο  του  Γ.Ν.  ΧΧΧ,  χωρίς  οποιαδήποτε 
ενημέρωση και εν τη απουσία της Καθ’ ης. 
 
4.1.2. Οι πιο πάνω ισχυρισμοί της Καθ’ ης έχουν επαληθευτεί και με σχετική επιστολή του 
ΟΚΥπΥ ημερομηνίας 24 Νοεμβρίου 2021. Πιο συγκεκριμένα, η εν λόγω επιστολή αναφέρει 
ότι, η Διεύθυνση του Γ.Ν. ΧΧΧ, είχε δώσει εντολή για μετακίνηση της Καθ’ ης και επιστροφή 
στα καθήκοντά της στο Υπουργείο Υγείας, μετά την άδεια ασθενείας της. Η Καθ’ ης ήταν 

Σκεπτικό  

 

10 

ενήμερη  για  τη  συγκεκριμένη  μετακίνηση,  μόλις  θα  επέστρεφε  από  την  άδεια  ασθενείας 
της. Ωστόσο, άλλος εργαζόμενος του ΟΚΥπΥ, με δική του πρωτοβουλία, παραβλέποντας 
τις  οδηγίες  της  Διεύθυνσης,  άδειασε  το  γραφείο  της  Καθ’  ης,  κατά  την  απουσία  της. 
Συνεπώς, από την πλευρά του ΟΚΥπΥ, υπήρξε παραδοχή ότι, τα αντικείμενα της Καθ’ ης 
μετακινήθηκαν  εν  τη  απουσία  της,  αδικαιολόγητα  και  χωρίς  προηγουμένως  να  έχει 
ενημερωθεί  ότι,  η  μετακίνηση  των  προσωπικών  της  αντικειμένων  θα  γίνει,  κατά  τον 
ουσιώδη χρόνο.  
 
4.2.1. Κρίνω σκόπιμο να υπενθυμίσω ότι, οι προσωπικοί ιατρικοί φάκελοι και γενικότερα 
τα  δεδομένα  που  αφορούν  στην  υγεία,  εμπίπτουν  στις  ειδικές  κατηγορίες  δεδομένων 
προσωπικού χαρακτήρα που υποβάλλονται σε επεξεργασία, σύμφωνα με το Άρθρο 9 του 
Κανονισμού.  
 
4.2.2. Το γεγονός ότι, η Καθ’ ης είχε στην κατοχή της δεδομένα προσωπικού χαρακτήρα, 
και δη ειδικών κατηγοριών, την καθιστά ξεχωριστό υπεύθυνο επεξεργασίας δεδομένων, με 
όλες τις συνεπαγόμενες υποχρεώσεις που προκύπτουν από τον Κανονισμό. 
 
4.2.3.  Ακόμα  και  αν  γίνει  αποδεκτός  ο  ισχυρισμός  ότι,  η  Καθ’  ης  κατακρατούσε  τους  εν 
λόγω  πρωτότυπους  ιατρικούς  φακέλους  προκειμένου  να  [  ],  εν  τούτοις  θεωρώ  ότι,  ο 
σκοπός της Καθ’ ης θα μπορούσε να επιτευχθεί, έχοντας στην κατοχή της, αντίγραφο των 
εν λόγω ιατρικών φακέλων, και όχι την πρωτότυπη εκδοχή. 
 
4.2.4. Περαιτέρω, η Καθ’ ης είχε στην κατοχή της τους πρωτότυπους ιατρικούς φακέλους 
της ιδίας, του συζύγου και των παιδιών της κατά παράβαση του Περί Ίδρυσης Οργανισμού 
Κρατικών  Υπηρεσιών  Υγείας  Νόμου  (Ν.  73(Ι)/2017)  και  του  Περί  της  Κατοχύρωσης  και 
Προστασίας των Δικαιωμάτων των Ασθενών Νόμου (Ν. 1(Ι)/2005), πράξη η οποία, πέραν 
του  ότι,  την  κατέστησε  ξεχωριστό  υπεύθυνο  επεξεργασίας  με  όλες  τις  συνεπαγόμενες 
υποχρεώσεις δυνάμει του Κανονισμού, παραβιάζει το Άρθρο 6(1) του Κανονισμού, καθώς 
η  εν  λόγω  πράξη  δεν  πληροί  καμία  από  τις  προϋποθέσεις  για  να  αποτελεί  σύννομη 
επεξεργασία.  
 
4.3.  Όσο  αφορά  στην  καταγγελία  εναντίον  του  ΟΚΥπΥ,  σχετικά  με  τη  μετακίνηση  των 
προσωπικών  αντικειμένων  της  Καθ’  ης  εν  τη  απουσία  της,  η  υπόθεση  διερευνήθηκε 
ξεχωριστά και κατόπιν των δεδομένων που τέθηκαν ενώπιόν μου, αποφάσισα ασκώντας 
τις διορθωτικές μου εξουσίες  να δώσω Εντολή στον ΟΚΥπΥ, όπως εντός ενάμιση (1,5) 
μηνός: 
(α) ετοιμάσει γραπτές διαδικασίες όσο αφορά στη μετάθεση προσωπικού και μετακίνηση 
των  προσωπικών  αντικειμένων  του  και  εφόσον  κριθεί  αναγκαίο,  επικαιροποιήσει  ή/και 
ενισχύσει τις υπάρχουσες γραπτές διαδικασίες, και 
(β) λάβει αυστηρά μέτρα, προκειμένου να εφαρμοστούν οι γραπτές διαδικασίες, εκ μέρους 
των υπαλλήλων του ΟΚΥπΥ.  
 
 
Δ. Συμπέρασμα – Κατάληξη 
 
5.1. Έχοντας υπόψιν τα ανωτέρω και με βάση τις εξουσίες που μου παρέχονται από τα 
Άρθρα  58  και  83  του  Κανονισμού  (ΕΕ)  2016/679  και  το  άρθρο  24(β)  του  Νόμου 
125(Ι)/2018,  κατάληξή  μου  είναι  ότι  υπάρχει  παραβίαση,  εκ  μέρους  της  Καθ’  ης,  του 
Άρθρου 6(1) του Κανονισμού, εφόσον η κατακράτηση των πρωτότυπων ιατρικών φακέλων 
της ιδίας, της συζύγου και των παιδιών της δεν είχε έγκυρη νομική βάση. 
 

 

11 

5.2. Αφού έλαβα υπόψιν και συνεκτίμησα –  
 
(α) Το ισχύον νομοθετικό έρεισμα σχετικά με τις προβλεπόμενες διοικητικές κυρώσεις στις 
διατάξεις του Άρθρου 58(2) και του Άρθρου 83 του Κανονισμού. 
(β) Όλες τις περιστάσεις και τους παράγοντες που η Καθ’ ης και ο ΟΚΥπΥ έθεσαν ενώπιόν 
μου με βάση όλη την υφιστάμενη αλληλογραφία, 
 
Κρίνω ότι, υπό τις περιστάσεις δεν δικαιολογείται η επιβολή διοικητικού προστίμου.  
 
5.3. Παρά ταύτα, έχοντας υπόψη τα πιο πάνω γεγονότα, τη νομική πτυχή πάνω στην οποία 
βασίζεται  η  παρούσα Απόφαση  και  την  ανάλυση  όπως αυτή  έχει επεξηγηθεί  πιο  πάνω, 
ασκώντας τις εξουσίες που μου παρέχει το Άρθρο 58(2)(β) του Κανονισμού,  
 
Αποφάσισα  
 
κατά την κρίση μου και τηρουμένων των ανωτέρω διατάξεων, να απευθύνω στην Καθ’ ης 
 
Επίπληξη για την παραβίαση του Άρθρου 6 του Κανονισμού. 
 
 
 
 
 
 
Ειρήνη Λοϊζίδου Νικολαϊδου  
Επίτροπος Προστασίας Δεδομένων 
Προσωπικού Χαρακτήρα 
 

Λευκωσία, 4 Μαΐου 2022 

 

12 

