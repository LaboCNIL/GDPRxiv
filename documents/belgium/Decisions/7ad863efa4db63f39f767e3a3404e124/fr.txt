 

 

 

1/12 

 

Geschillenkamer 
 
Beslissing ten gronde 105/2022 van 17 juni 2022 

 
Dossiernummer : DOS-2019-05858 
 
Betreft  :  Aanwending  van  persoonsgegevens  verkregen  door  inzage  van  het  strafdossier 
lastens de klager voor het taxeren van klanten van de klager 

 

 
De Geschillenkamer van de Gegevensbeschermingsautoriteit, samengesteld uit de heer Hielke Hijmans, 

voorzitter en de heren Dirk Van Der Kelen en Jelle Stassijns, leden; 

 

Gelet op Verordening (EU) 2016/679 van het Europees Parlement en de Raad van 27 april 2016 betreffende 

de  bescherming  van  natuurlijke  personen  in  verband  met  de  verwerking  van  persoonsgegevens  en 

betreffende  het  vrije  verkeer  van  die  gegevens  en  tot  intrekking  van  Richtlijn  95/46/EG  (algemene 

verordening gegevensbescherming), hierna AVG; 

 

Gelet op de wet van 3 december 2017 tot oprichting van de Gegevensbeschermingsautoriteit, hierna WOG; 

 

Gelet op het reglement van interne orde, zoals goedgekeurd door de Kamer van Volksvertegenwoordigers 

op 20 december 2018 en gepubliceerd in het Belgisch Staatsblad op 15 januari 2019;  

 

Gelet op de stukken van het dossier; 

 

 
heeft de volgende beslissing genomen inzake: 
 
De klager: 
 

De heer X,  hierna “de klager”; 

.
 .

.
.

. 
. 

De verweerder: 

FOD Financiën, Algemene Administratie van de Bijzondere Belastinginspectie, Koning 

Albert II-laan 33 bus 48, 1030 Brussel, hierna “de verweerder”. 

 

 

 

I.  Feiten en procedure 

 Beslissing ten gronde 105/2022 - 2/12 

1.  Op 18 november 2019 diende de klager een klacht in bij de Gegevensbeschermingsautoriteit tegen 

de verweerder. 

Het voorwerp van de klacht betreft het gebruik door de Algemene Administratie van de Bijzondere 

Belastinginspectie (hierna: AABBI) van persoonsgegevens verkregen door het nemen van inzage in 

het  strafdossier  lastens  de  klager  waarbij  in  het  kader  van  een  huiszoeking  met  afstapping  en 

netwerkzoeking 

gegevens 

zouden 

zijn 

gekopieerd 

en  meegenomen,  waaronder 

persoonsgegevens  van  klanten  van  vennootschappen  van  de  klager.  De  AABBI  zou  deze 

persoonsgegevens hebben aangewend om over te gaan tot het taxeren van die klanten, alsook om 

deze te beschuldigen van fraude. 

2.  Op 17 maart 2020 wordt de klacht door de Eerstelijnsdienst ontvankelijk verklaard op grond van de 

artikelen 58 en 60 WOG en wordt de klacht op grond van artikel 62, §1 WOG overgemaakt aan de 

Geschillenkamer. 

3.  Op 12 augustus 2020 beslist de Geschillenkamer op grond van artikel 95, §1, 1° en artikel 98 WOG 

dat het dossier gereed is voor behandeling ten gronde en worden de betrokken partijen in kennis 

gesteld van de bepalingen zoals vermeld in artikel 95, §2, alsook van deze in artikel 98 WOG. Tevens 

worden  zij  op  grond  van  artikel  99  WOG 

in  kennis  gesteld  van  de  termijnen  om  hun 

verweermiddelen in te dienen. 

De uiterste datum voor ontvangst van de conclusie van antwoord van de verweerder werd daarbij 

vastgelegd op 25 september 2020, deze voor de conclusie van repliek van de klager op 16 oktober 

2020 en deze voor de conclusie van repliek van de verweerder op 6 november 2020. 

4.  Op  18  augustus  2020  aanvaardt  de  klager  elektronisch  alle  communicatie  omtrent  de  zaak, 

overeenkomstig artikel 98 WOG. 

5.  Op  22  september  2020  ontvangt  de  Geschillenkamer  de  conclusie  van  antwoord  vanwege  de 

verweerder  waarin  een  overzicht  wordt  gegeven  van  de  eerder  gevoerde  procedures  door  de 

klager  ten  aanzien  van  de  verweerder  en  de  nog  lopende  procedures  aangaande  de  klager  en 

klanten van de klager. De verweerder betwist de bevoegdheid van de Geschillenkamer zowel voor 

wat  betreft  het  temporeel,  als  het  materieel  toepassingsgebied.  In  subsidiaire  orde  stelt  de 

verweerder dat de verwerking in zijnen hoofde een correcte en toegelaten gegevensverwerking 

uitmaakt, waarbij het doelmatigheids- en evenredigheidsbeginsel worden gerespecteerd, alsook 

dat deze worden verwerkt binnen een beveiligd kader en worden beschermd tegen ongeoorloofde 

toegang, onrechtmatig gebruik, verlies of ongeoorloofde wijzigingen. 

 

 Beslissing ten gronde 105/2022 - 3/12 

6.  Op 16 oktober 2020 ontvangt de Geschillenkamer de conclusie van repliek van  de klager waarin 

wordt uiteengezet dat de Geschillenkamer zowel temporeel als materieel bevoegd is. Volgens de 

klager is de klacht manifest gegrond en heeft de verweerder  bij het uitvoeren van zijn wettelijke 

opdracht als belastingautoriteit, de regels voortvloeiend uit de artikelen 5. 1 a), 5. 1 c) en 6. 1 c) niet 

nageleefd.  Eveneens  geeft  de  klager  nogmaals  te  kennen  alle  communicatie  omtrent  de  zaak 

elektronisch te aanvaarden en gebruik te willen maken van de mogelijkheid om te worden gehoord, 

overeenkomstig  artikel  98  WOG.  Alsook  vraagt  de  klager  een  integrale  kopie  van  het  dossier 

(artikel 95, §2, 3° WOG). 

7.  Op 5 november 2020 ontvangt de Geschillenkamer de conclusie van  repliek van de verweerder 

waarin de argumentatie wordt hernomen zoals uiteengezet in de conclusie van antwoord. 

8.  Op 9 februari 2022 worden de partijen ervan in kennis gesteld dat de hoorzitting zal plaatsvinden 

op 9 mei 2022. 

9.  Op 9 mei 2022 worden de partijen gehoord door de Geschillenkamer. 

10.  Op 16 mei 2022 wordt het proces-verbaal van de hoorzitting aan de partijen voorgelegd.  

11.  Op  23  mei  2022  ontvangt  de  Geschillenkamer  vanwege  de  klager  opmerkingen  dewelke  hij 

verzoekt te laten hechten aan het proces-verbaal van de hoorzitting. De Geschillenkamer beslist 

deze mee op te nemen in haar beraad. 

 
II.  Motivering  
 

I. Bevoegdheid van de Geschillenkamer 

a) Verzameling van persoonsgegevens bij de klager op 15 mei 2013 

12.  Vooreerst  benadrukt  de  Geschillenkamer  dat  zij  haar  bevoegdheid  ontleent  aan  de  AVG,  van 

toepassing met ingang van 25 mei 20181 en de wet van 3 december 2017  tot oprichting van de 

Gegevensbeschermingsautoriteit, in werking getreden eveneens op 25 mei 20182, meer bepaald 

1 Artikel 99 AVG. 

 

1. Deze verordening treedt in werking op de twintigste dag na die van de bekendmaking ervan in het Publicatieblad van de Europese Unie. 
2. Zij is van toepassing met ingang van 25 mei 2018. 

2 Art. 110 WOG.  

Deze wet treedt in werking op 25 mei 2018, met uitzondering van hoofdstuk III dat in werking treedt op de dag dat deze wet bekend wordt 
gemaakt in het Belgisch Staatsblad. 

De Koning kan voor iedere bepaling ervan, met uitzondering van de bepalingen van hoofdstuk III, een datum van inwerkingtreding bepalen 
voorafgaand aan de datum vermeld in het eerste lid. 

 Beslissing ten gronde 105/2022 - 4/12 

artikel 4, §1 WOG3. Voor wat betreft de feiten die zich hebben voorgedaan vóór die datum,  i.e. de 

verwerking  van  de  gegevens  die  door  de  gerechtelijke  autoriteiten  naar  aanleiding  van  een 

huiszoeking met afstapping bij de klager werden gekopieerd en meegenomen, hetwelk plaatsvond 

op 15 mei 2013, kan de Geschillenkamer enkel vaststellen dat deze zich geruime tijd vóór het van 

toepassing  worden  van  de  AVG  hebben  voorgedaan  en  pas  klacht  werd  ingediend  bij  de 

Gegevensbeschermingsautoriteit op 18 november 2019, ogenblik waarop de AVG reeds ten volle 

van  toepassing  was.  Hieruit  volgt  dat  de  Geschillenkamer  niet  bevoegd 

is  om  over  de 

gegevensinzameling d.d. 15 mei 2013 te oordelen4. De Geschillenkamer kan zich voor deze feiten 

evenmin bevoegd verklaren op grond van de overgangsbepaling opgenomen in artikel 112 WOG5, 

aangezien de klacht niet hangend was op het ogenblik van de inwerkingtreding van de voormelde 

wet van 3 december 2017. Hieromtrent preciseert de klager in zijn conclusie van repliek dat zijn 

klacht niet de oorspronkelijke gegevensverwerking door het openbaar ministerie viseert, maar wel 

de  navolgende  verwerking  (zie  hierna  randnrs.  15  e.v.).  Doordat  de  klager  zelf  aangeeft  dat  de 

oorspronkelijke gegevensinzameling door het openbaar ministerie niet ter discussie staat, vormt 

dit geen punt waarop de Geschillenkamer verder dient in te gaan. 

13.  Volledigheidshalve voegt de Geschillenkamer hieraan toe dat het loutere feit dat de klacht door de 

Eerstelijnsdienst  ontvankelijk  werd  verklaard,  geenszins  impliceert  dat  de  Geschillenkamer 

bevoegd is om de klacht in zijn volledigheid te beoordelen. Overeenkomstig artikel 60, lid 2 WOG 

onderzoekt  de  Eerstelijnsdienst  enkel  en  alleen  de  formele  ontvankelijkheidsvoorwaarden  zoals 

opgenomen in deze bepaling6. Weliswaar toetst de Eerstelijnsdienst op globale wijze daarbij ook de 

bevoegdheid van de Gegevensbeschermingsautoriteit, dewelke betrekking heeft op de klacht in 

zijn totaliteit, maar dit neemt niet weg dat de Geschillenkamer zelf de mate waarin zij bevoegd is in 

 

3  Art.  4.  §1. De Gegevensbeschermingsautoriteit is verantwoordelijk voor het toezicht op de naleving van de grondbeginselen van de 
bescherming van de persoonsgegevens, in het kader van deze wet en van de wetten die bepalingen bevatten inzake de bescherming van 
de verwerking van persoonsgegevens. 

  Onverminderd de bevoegdheden van de Gemeenschaps- of Gewestregeringen, van de Gemeenschaps- of Gewestparlementen, van het 
Verenigd College of van de Verenigde Vergadering bedoeld in artikel 60 van de bijzondere wet van 12 januari 1989 met betrekking tot de 
Brusselse instellingen, oefent de Gegevensbeschermingsautoriteit deze opdracht uit op het grondgebied van het hele Koninkrijk, ongeacht 
welk nationaal recht op de betrokken verwerking van toepassing is. 

4 Zie in dat verband: Beslissing ten gronde 19/2020 van 29 april 2020, Beslissing ten gronde 124/2021 van 10 november 2021. 

5 Art. 112 WOG.  

Hoofdstuk VI is niet van toepassing op klachten of verzoeken die nog hangend zijn bij de Gegevensbeschermingsautoriteit op het ogenblik 
van de inwerkingtreding van deze wet. 

  De in het eerste lid bedoelde klachten of verzoeken worden door de Gegevensbeschermingsautoriteit, als rechtsopvolger van de Commissie 
voor de bescherming van de persoonlijke levenssfeer, verder afgehandeld volgens de procedure van toepassing voor de inwerkingtreding 
van deze wet. 

6  Art. 60. De eerstelijnsdienst onderzoekt of de klacht of het verzoek ontvankelijk is. 

  Een klacht is ontvankelijk wanneer: 

  - zij opgesteld is in één van de landstalen; 

  - een uiteenzetting van de feiten bevat, alsook de nodige indicaties voor de identificatie van de verwerking waarop zij betrekking heeft; 

  - zij behoort tot de bevoegdheid van de Gegevensbeschermingsautoriteit. 

[…] 

 Beslissing ten gronde 105/2022 - 5/12 

concreto kan afbakenen. Welnu, voor de feiten die zich hebben voorgedaan specifiek op 15 mei 

2013, is de Geschillenkamer niet bevoegd omwille van de reden zoals hiervoor uiteengezet. 

b) Verwerking van persoonsgegevens verkregen door inzage in het strafdossier en aanwending 

ervan in de taxatieprocedure tegen klanten van de klager na 25 mei 2018 

14.  De  persoonsgegevens  die  het  voorwerp  uitmaken  van  voorliggende  klacht  betreffen 

persoonsgegevens die werden ingezameld in het kader van een gerechtelijk onderzoek naar fiscale 

fraude, fiscale valsheid in geschrifte en gebruik van valse stukken. Aangezien de verwerking heeft 

plaatsgevonden door een bevoegde autoriteit op het gebied van het strafrecht, is hierop in beginsel 

de  Richtlijn  (EU)  2016/680  van  het  Europees  Parlement  en  de  Raad  van  27  april  20167  van 

toepassing. Uit artikel 9.1 van de Richtlijn 2016/680/EU en Overweging 34 van deze Richtlijn8 volgt 

dat in geval de persoonsgegevens ingezameld met het oog op de voorkoming, het onderzoek, de 

opsporing of de vervolging van strafbare feiten, worden doorgegeven aan een ontvanger, in casu 

de  verweerder,  die  de  betreffende  gegevens  verwerkt  voor  andere  doeleinden  dan  die  van  de 

richtlijn, de AVG van toepassing is op de doorzending van de persoonsgegevens. Dit wordt door de 

partijen als dusdanig niet betwist. 

15.  Specifiek voor wat betreft het argument van de verweerder dat de AVG niet van toepassing is op 

de  verwerking  van  de  gegevens  van  de  vennootschappen  van  de  klanten  van  de  klager  met 

verwijzing naar overweging 14 van de AVG9, wijst de Geschillenkamer erop dat de voorgehouden 

argumentatie voorbij gaat aan de definitie van het begrip 'persoonsgegeven' in artikel 4.1) AVG10. 

 

7 Artikelen 1 en 2 van Richtlijn (EU) 2016/680 van het Europees Parlement en de Raad van 27 april 2016 betreffende de bescherming van 
natuurlijke personen in verband met de verwerking van persoonsgegevens door bevoegde autoriteiten met het oog op de voorkoming, het 
onderzoek, de opsporing en de vervolging van strafbare feiten of de tenuitvoerlegging van straffen, en betreffende het vrije verkeer van die 
gegevens en tot intrekking van Kaderbesluit 2008/977/JBZ van de Raad. 

8 Overweging 34 Richtlijn (EU) 2016/680. 

De verwerking van persoonsgegevens door bevoegde autoriteiten met het oog op de voorkoming, het onderzoek, de opsporing of de 
vervolging van strafbare feiten of de tenuitvoerlegging van straffen, met inbegrip van de bescherming tegen en de voorkoming van gevaren 
voor de openbare veiligheid moet betrekking hebben op een bewerking of een geheel van bewerkingen met betrekking tot persoonsgegevens 
of een geheel van persoonsgegevens voor die doeleinden, al dan niet uitgevoerd met behulp van geautomatiseerde procedés of anderszins, 
zoals het verzamelen, vastleggen, ordenen, structureren, opslaan, bijwerken, wijzigen, opvragen, raadplegen, gebruiken, aligneren, 
combineren, aan verwerkingsbeperkingen onderwerpen, wissen of vernietigen van gegevens. Meer bepaald dienen de bepalingen van deze 
richtlijn van toepassing te zijn op de doorzending van persoonsgegevens met het oog op de doelstellingen van deze richtlijn aan een 
ontvanger die niet onder deze richtlijn valt. Onder ontvanger dient te worden verstaan, een natuurlijke persoon of rechtspersoon, een 
overheidsinstantie, een agentschap of enig ander orgaan aan wie of waaraan de persoonsgegevens rechtmatig door de bevoegde autoriteit 
worden bekendgemaakt. Wanneer de persoonsgegevens in eerste instantie zijn verzameld door een bevoegde autoriteit voor een van de 
doeleinden van deze richtlijn, moet Verordening (EU) 2016/679 van toepassing zijn op de doorzending van die gegevens voor andere 
doeleinden dan die van deze richtlijn, indien deze verwerking is toegestaan bij het Unierecht of het lidstatelijke recht. Meer bepaald dienen 
de bepalingen van Verordening (EU) 2016/679 van toepassing te zijn op de doorgifte van persoonsgegevens voor doeleinden die niet onder 
deze richtlijn vallen. Verordening (EU) 2016/679 dient van toepassing te zijn op de verwerking van persoonsgegevens door een ontvanger 
die niet de bevoegde autoriteit is of die niet optreedt als bevoegde autoriteit in de zin van deze richtlijn en aan wie de persoonsgegevens 
rechtmatig zijn bekendgemaakt door een bevoegde autoriteit. Bij de uitvoering van deze richtlijn moeten de lidstaten ook de toepassing van 
de regels van Verordening (EU) 2016/679 nader kunnen bepalen, mits wordt voldaan aan de daarin gestelde voorwaarden. 

9 Overweging 14 AVG. De bescherming die door deze verordening wordt geboden, heeft betrekking op natuurlijke personen, ongeacht hun 
nationaliteit of verblijfplaats, in verband met de verwerking van hun persoonsgegevens. Deze verordening heeft geen betrekking op de 
verwerking van gegevens over rechtspersonen en met name als rechtspersonen gevestigde ondernemingen, zoals de naam en de rechtsvorm 
van de rechtspersoon en de contactgegevens van de rechtspersoon. 

10 Artikel 4. Voor de toepassing van deze verordening wordt verstaan onder:  
 

 Beslissing ten gronde 105/2022 - 6/12 

Indien en in zoverre de gegevens betreffende een rechtspersoon dermate kenmerkend zijn voor de 

identiteit van een natuurlijke persoon waardoor deze identificeerbaar is, betreffen deze wel degelijk 

persoonsgegevens in de zin van artikel 4.1) AVG. 

16.   De verwerking waarvan sprake is in de klacht betreft persoonsgegevens van klanten van de klager 

dewelke door de verweerder worden verwerkt ná 25 mei 2018 in het kader van aanwijzingen van 

belastingontduiking. Deze verwerking  valt  weliswaar binnen het toepassingsgebied van de AVG, 

maar hierbij dient te worden benadrukt dat de persoonsgegevens van de klanten die beroep doen 

op  de  diensten  van  de  klager  bestaande  uit  het  verstrekken  van  belastingadvies,  niet  kunnen 

worden  gekwalificeerd  als  zijnde  persoonsgegevens  betreffende  de  klager  zelf.  In  die  optiek 

onderzoekt de Geschillenkamer hierna of er een voldoende belang aanwezig is in hoofde van de 

klager om voor wat betreft dit aspect een klacht te kunnen indienen. 

17.  Aangaande het belang in hoofde van de klager, wijst de Geschillenkamer op artikel 58 WOG waarin 

is opgenomen dat: ”Eenieder kan schriftelijk, gedateerd en ondertekend een klacht of een verzoek 

indienen  bij  de  Gegevensbeschermingsautoriteit”.  In  overeenstemming  met  artikel  60,  alinea  2 

WOG “is een klacht ontvankelijk wanneer zij: 

- opgesteld is in één van de landstalen;  

- een uiteenzetting van de feiten bevat, alsook de nodige indicaties voor de identificatie van de 

verwerking waarop zij betrekking heeft;  

- zij behoort tot de bevoegdheid van de Gegevensbeschermingsautoriteit”. 

18.  De voorbereidende werkzaamheden van de WOG bepalen: ”De Gegevensbeschermingsautoriteit 

kan  van  eenieder  klachten  of  verzoeken  ontvangen;  natuurlijke  personen  maar  eveneens 

rechtspersonen,  verenigingen  of  instellingen  die  een  vermeende  inbreuk  van  de  verordening 

wensen aan te klagen. Een klacht of een verzoek aan de Gegevensbeschermingsautoriteit dient 

schriftelijk,  gedateerd  en  door  de  daartoe  bevoegde  persoon  ondertekend  te  zijn.  Een  verzoek 

moet in de brede zin van het woord geïnterpreteerd worden (vraag tot inlichting of toelichting, een 

verzoek om te bemiddelen, ...)”11.  

 

 

 

1) „persoonsgegevens”: alle informatie over een geïdentificeerde of identificeerbare  natuurlijke persoon („de betrokkene”); als 
identificeerbaar wordt beschouwd een natuurlijke persoon die direct of indirect kan worden geïdentificeerd, met name aan de hand van een 
identificator zoals een naam, een identificatienummer, locatiegegevens, een online identificator of van een of meer elementen die 
kenmerkend zijn voor de fysieke, fysiologische, genetische, psychische, economische, culturele of sociale identiteit van die natuurlijke 
persoon; 

[…] 

11 Parl. doc.,    Kamer    van    Volksvertegenwoordigers,    2016-2017,    DOC    54    2648/001,  p.40    (opmerking    bij    artikel    58    van    het 
oorspronkelijke wetsontwerp). 

 Beslissing ten gronde 105/2022 - 7/12 

19.  De WOG sluit aldus niet uit dat een andere persoon dan de betrokkene of de persoon die door de 

betrokkene gemachtigd is, zoals bedoeld in artikel 220 van de wet van 30 juli 2018 betreffende de 

bescherming van natuurlijke personen met betrekking tot de verwerking van persoonsgegevens, 

een klacht kan indienen bij de Autoriteit. 

20.  Hoewel  de  AVG  de  'klacht'  benadert  vanuit  het  standpunt  van  de  betrokkene,  door  de 

controleautoriteiten verplichtingen op te leggen wanneer een persoon een klacht indient (zie de 

artikelen 57, 1., f) en 77 van de AVG), belet de AVG niet dat het nationaal recht andere personen dan 

de betrokkenen de mogelijkheid geeft om een klacht in te dienen bij de nationale controleautoriteit. 

De mogelijkheid van een dergelijke aanhangigmaking stemt overigens overeen met de opdrachten 

die  door  de  AVG  aan  de  controleautoriteiten  worden  toegekend.  In  dat  opzicht  en  algemeen 

genomen, zorgt elke controleautoriteit voor: de monitoring en handhaving van de toepassing van 

de AVG (artikel 57, 1., a) AVG), en de verrichting van alle andere taken die verband houden met de 

bescherming van persoonsgegevens (artikel 57, 1., v) AVG)12.  

21.  De Geschillenkamer oordeelt in dat opzicht dat artikel 58 WOG elke persoon de mogelijkheid geeft 

om een klacht in te dienen, op voorwaarde dat hij er voldoende belang bij heeft overeenkomstig 

voormelde bepalingen van de AVG13.  

22.  De voorwaarde is dus wel dat de klager blijkt geeft van een voldoende belang. Dienaangaande dient 

de Geschillenkamer vast te stellen dat de klager louter gewag maakt van een commercieel belang 

bestaande  uit  het  verlies  van  vertrouwelijkheid  van  de  klantgegevens  aangewend  door  de 

verweerder voor taxatiedoeleinden gericht op de klanten, met reputatieschade in hoofde van de 

klager  tot  gevolg  waarbij  hij  aangeeft  dat  klanten  in  bepaalde  gevallen  hem  de  deur  hebben 

gewezen. 

23.  De  klager  blijkt  zonder  meer  een  commercieel  belang  na  te  streven  wat  niet  als  afdoende  kan 

worden beschouwd. Het louter nastreven van een commercieel belang volstaat immers niet om te 

doen  blijken  van  een  voldoende  belang,  dit  bij  gebrek  aan  enig  concreet  element  dat  is  te 

onderscheiden van dit op zichzelf staand commercieel belang, hetwelk de klager in verband  zou 

kunnen  brengen  met  de  gegevensverwerking  door  de  verweerder  voor  wat  betreft  de 

persoonsgegevens van het cliënteel. De feitelijke elementen van het dossier tonen niet aan dat de 

klager over een belang inzake gegevensbescherming beschikt dat overeenstemt met het belang 

van de klanten waartegen nog een gerechtelijke geschillenprocedure hangende is. Uit het loutere 

feit dat de gegevensverwerking door de verweerder betrekking heeft op persoonsgegevens van 

klanten van de klager vloeit immers niet automatisch voort dat de klager ipso facto beschikt over 

enig belang aangaande die gegevensverwerking door de verweerder. In tegenstelling tot wat de 

12 In dezelfde zin: Beslissing ten gronde 30/2020 van 8 juni 2020 

 

13 Zie in dezelfde zin: Beslissing ten gronde 80/2020 van 17 september 2020; Beslissing ten gronde 63/2021 van 01 juni 2021; Beslissing 
ten gronde 117/2021 van 22 oktober 2021; Beslissing 49/2022 van 5 april 2022 

 Beslissing ten gronde 105/2022 - 8/12 

klager aanvoert, worden de klantgegevens geenszins gegevens die betrekking hebben op de klager 

enkel  en  alleen  doordat  de  klantgegevens  door  hem  worden  verwerkt  in  het  kader  van  zijn 

zelfstandige beroepsactiviteit en afkomstig  zijn uit het  originele bestand,  zijnde het strafdossier 

lastens hemzelf.  De klager maakt onvoldoende aannemelijk dat er in zijnen hoofde sprake is van 

een belang dat samenvalt met het belang van deze klanten, zodat hij niet op eigen initiatief klacht 

kan  indienen  omtrent  de  gegevensverwerking  die  op  de  klanten  betrekking  heeft.  Bovendien 

beschikt hij evenmin over enige vertegenwoordigingsbevoegdheid op dit vlak voor de betreffende 

klanten. 

24.  Daarenboven hebben de klanten die specifiek in de klacht worden vermeld, met name het echtpaar 

Z, met de verweerder reeds op 8 mei 2020 een akkoord gesloten waardoor het onderzoek naar hen 

werd beëindigd. Het echtpaar Z heeft in dat verband zelf geen klacht inzake mogelijke inbreuk op 

bescherming van hun persoonsgegevens opgeworpen.  

25.  Bijgevolg is het belang in hoofde van de klager om dit alsnog  te doen onbestaande, gelet op de 

akkoordverklaring van de heer en mevrouw Z en het daaruit voortvloeiende gebrek aan belang in 

hunnen  hoofde  om  zelf  klacht  in  te  dienen  met  betrekking  tot  de  verwerking  van  hun 

persoonsgegevens door de verweerder. 

26.  Doordat de klager  nalaat het bestaan van een voldoende belang in zijnen hoofde aannemelijk te 

maken teneinde zijn klacht te laten behandelen door de Gegevensbeschermingsautoriteit, gaat de 

Geschillenkamer over tot het vaststellen van de non-conformiteit met de procedureregels door de 

verklaring van ontvankelijkheid van de klacht en de daaropvolgende behandeling van de klacht. 

27.  Gelet  op  het  feit  dat  de  klager  niet  aantoont  dat  hij  over  een  belang  beschikt  dat  voldoende 

concreet is om klacht te kunnen indienen, stelt de Geschillenkamer daarenboven vast dat de klager 

ook  niet  over  de  hoedanigheid  beschikte  om  klacht  te  kunnen  indienen  en  dat  de  volledige 

procedure  bijgevolg  is  aangetast  door  de  afwezigheid  niet  louter  van  belang,  maar  ook  van 

hoedanigheid in hoofde van de klager. 

c) Verwerking van persoonsgegevens betreffende de klager na 25 mei 2018 

28.  De verweerder beaamt dat de naam en voornaam van de klager voorkomen in de voorafgaande 

kennisgevingen  van  aanwijzingen  van  belastingontduiking  en  het  bericht  van  wijziging  en 

bijkomend zijn naam, voornaam, geboortedatum en adres voorkomen in de processen-verbaal uit 

het strafdossier die in bijlage aan de berichten uitgaande van verweerder zijn toegevoegd. 

29.  De voormelde gegevens vallen onder de notie persoonsgegevens zoals gedefinieerd in artikel 4.1) 

AVG, dewelke worden verwerkt in de zin van artikel 2. 1 AVG. Niet alleen elke geheel of gedeeltelijk 

geautomatiseerde gegevensverwerking valt onder het toepassingsgebied van de AVG, maar ook 

elke  verwerking  van  persoonsgegevens  die  in  een  bestand  zijn  opgenomen  of  bestemd  zijn  om 

daarin te worden opgenomen.  Hoewel de verweerder tracht aan te tonen dat deze gegevens geen 

 Beslissing ten gronde 105/2022 - 9/12 

deel  uitmaken  van  een  bestand  zoals  gedefinieerd  in  artikel  4.6)  AVG  door  te  stellen  dat  de 

kennisgevingen  tot  uitbreiding  van  de  onderzoekstermijn,  de  vragen  om  inlichtingen  noch  het 

bericht van wijziging noch de bijlagen op zichzelf een gestructureerd geheel van persoonsgegevens 

vormen die via criteria toegankelijk zijn, dient de Geschillenkamer erop te wijzen dat de voormelde 

documenten  deel  uitmaken  niet  alleen  van  het  initiële  strafdossier  lastens  de  klager,  maar  ook 

integraal zijn opgenomen in het taxatiedossier beheerd door de verweerder waarvan vaststaat dat 

dit volgens specifieke criteria is gestructureerd, hetwelk dus wel degelijk een bestand uitmaakt14. 

Immers, een overheidsdienst zoals de verweerder beheert per definitie meerdere dossiers, waarbij 

deze  dossiers  alsook  elk  dossier  op  zichzelf  beschouwd  noodzakelijkerwijs  dienen  te  zijn 

gestructureerd op zodanige wijze dat deze volgens bepaalde criteria toegankelijk zijn.  Hieruit volgt 

dat de AVG op de gegevensverwerking aangaande de klager van toepassing is. 

30.  Echter,  het  dossier  waarin  de  documenten  met  de  persoonsgegevens  van  de  klager  zijn 

opgenomen,  werd  ter  beoordeling  voorgelegd  door  de  verweerder  als  zijnde  partij  in  de  nog 

hangende  fiscale  procedure  ten  aanzien  van  sommige  klanten.  De  verwerking  van  de 

persoonsgegevens van de klager moeten binnen een ruimere context worden geplaatst, waaraan 

een fiscaal geschil ten grondslag ligt en waarvan de gegevensverwerking integraal deel uitmaakt. 

De stukken die partijen hebben bijgebracht in de procedure liggen  immers thans ter beoordeling 

voor  aan  de  rechter  ten  gronde  die  aldus  als  verwerkingsverantwoordelijke  moet  worden 

aangemerkt met betrekking tot het dossier dat alle aan hem overgemaakte stavingsstukken bevat 

betreffende  het  fiscaal  geschil  tussen  partijen,  waaronder  dus  ook  de  documenten  met 

persoonsgegevens  betreffende  de  klager.    In  die  optiek  oordeelt  de  Geschillenkamer  dat  zij 

overeenkomstig  artikel  55.3  AVG15  juncto  artikel  4,  §  2  WOG16  niet  kan  oordelen  over  een 

deelaspect dat weliswaar betrekking heeft op  documenten waarin de persoonsgegevens van de 

klager worden verwerkt, maar dat als onderdeel van het hoofdgeschil reeds het voorwerp uitmaakt 

van  een  hangende  gerechtelijke  procedure17.  Anders  oordelen  zou  tot  gevolg  hebben  dat  de 

 

14 Overweging 15 AVG: “Om te voorkomen dat een ernstig risico op omzeiling zou ontstaan, dient de bescherming van natuurlijke personen 
technologieneutraal te zijn en mag zij niet afhankelijk zijn van de gebruikte technologieën. De bescherming van natuurlijke personen dient 
te gelden bij zowel geautomatiseerde verwerking van persoonsgegevens als handmatige verwerking daarvan indien de persoonsgegevens 
zijn opgeslagen of bedoeld zijn om te worden opgeslagen in een bestand. Dossiers of een verzameling dossiers en de omslagen ervan, die 
niet volgens specifieke criteria zijn gestructureerd, mogen niet onder het toepassingsgebied van deze verordening vallen.”  

A contrario,  dossiers  of  een  verzameling  dossiers  die  wel  volgens  specifieke  criteria  zijn  gestructureerd,  vallen  wel  onder  het 
toepassingsgebied van de AVG. 

Zie ook het Arrest van de Raad van State nr. 91.531 van 11 december 2000 in de zaak A. 69.056/IX-2103, Dewinter/Belgische Staat: dat, 
immers, vrijwel alle overheidsdocumenten het voorwerp uitmaken van een geautomatiseerde of manuele rangschikking in "bestanden"- in 
het Frans "fichier" - welke ernaar verwijzen; 

15 Artikel 55. 3 AVG. Toezichthoudende autoriteiten zijn niet competent toe te zien op verwerkingen door gerechten bij de uitoefening van 
hun rechterlijke taken. 

16 Artikel 4, § 2 WOG. Het toezicht dat door deze wet wordt georganiseerd heeft geen betrekking op de verwerkingen door de hoven en 
rechtbanken alsook door het openbaar ministerie bij de uitoefening van hun gerechtelijke taken. 

17 Zie in die zin het arrest van 24 maart 2022 HvJ EU - zaak C-245/20 tegen Autoriteit Persoonsgegevens: 

“32. Zoals de advocaat-generaal in de punten 80 en 81 van zijn conclusie heeft opgemerkt, blijkt uit de bewoordingen van overweging 20 
van verordening 2016/679 zelf, en met name uit het gebruik van het woord „waaronder”, dat de draagwijdte van de door artikel 55, lid 3, 
van deze verordening nagestreefde doelstelling om de onafhankelijkheid van de rechterlijke macht bij de uitvoering van haar rechterlijke 
 

 Beslissing ten gronde 105/2022 - 10/12 

Geschillenkamer  de  onafhankelijkheid  van  de  rechterlijke  macht  bij  de  uitoefening  van  haar 

rechterlijke taken, meer bepaald op het vlak van de besluitvorming, in het gedrang zou brengen18. 

Het spreekt voor zich dat dit geenszins de bedoeling kan zijn. 

d) Beroepsgeheim en gebruik van het boekhoudprogramma 

31.  De stukken die de verweerder heeft verkregen uit het strafdossier lastens de klager zijn volgens de 

klager verkregen door de verweerder met miskenning van het beroepsgeheim waartoe de klager is 

gehouden. 

32.  De klager werpt op dat de klantgegevens vallen onder zijn beroepsgeheim en aldus niet kunnen 

worden verwerkt voor taxatiedoeleinden ten aanzien van de betreffende klanten. Hiervoor baseert 

de  klager  zich  op  de  beslissing  van  de  Raad  van  het 

Instituut  van  accountants  en 

belastingconsulenten  (IAB)  van  17  mei  2016  waarin  is  opgenomen  dat:  "[…]  indien  de  fiscale 

administratie bij een controle van een fiscale of boekhoudkundige raadgever principieel geheime 

gegevens zou ontdekken die hij zou kunnen afwenden om derden te belasten, hij daarvan  moet 

afzien. Deze gegevens zijn in principe gedekt door het beroepsgeheim en kunnen enkel gebruikt 

worden ten aanzien van de belastingplichtige, zijnde het lid van het IAB. De Raad gaat verder door 

te  stellen  dat  de  belastingplichtige,  in  casu  de  klager,  haar  medewerking  aan  de  vraag  om 

inlichtingen niet kan weigeren louter omwille van haar beroepsgeheim, maar wel het recht heeft dit 

op  een  wijze  te  organiseren  die  de  identiteit  van  haar  cliënteel  en  de  inhoud  van  haar 

werkzaamheden  beschermt.  De  belastingplichtige  mag  volgens  de  Raad  niet  onverkort  het 

beroepsgeheim inroepen, maar dient na het anonimiseren van de cliënt en de aard van de prestaties 

wel  degelijk  het  bewijs  van  het  waarschijnlijk  karakter  van  de  uitgave,  zoals  gevraagd  door  de 

AABBI, te leveren. 

 

taken te waarborgen, niet beperkt kan blijven tot het waarborgen van de rechterlijke onafhankelijkheid bij de vaststelling van een specifieke 
rechterlijke beslissing. 

33. Het behoud van de onafhankelijkheid van de rechterlijke macht veronderstelt in het algemeen immers dat de rechterlijke instanties hun 
rechterlijke taken volledig autonoom uitoefenen, zonder enig hiërarchisch verband en zonder ondergeschikt te zijn of van waar dan ook 
bevelen of instructies te ontvangen, en aldus beschermd zijn tegen inmenging of druk van buitenaf die de onafhankelijkheid van de 
oordeelsvorming van hun leden in aan hen voorgelegde geschillen in gevaar zou kunnen brengen. De eerbiediging van de krachtens het 
Unierecht vereiste waarborgen van onafhankelijkheid en onpartijdigheid veronderstelt dat er regels bestaan die geschikt zijn om bij de 
justitiabelen elke legitieme twijfel erover weg te nemen dat de betrokken instantie zich niet laat beïnvloeden door externe factoren en 
onpartijdig is ten opzichte van de betrokken belangen […]. 

34. De verwijzing in artikel 55, lid 3, van verordening 2016/679 naar verwerkingen door gerechten „bij de uitoefening van hun rechterlijke 
taken” moet in de context van deze verordening derhalve aldus worden opgevat dat zij niet enkel ziet op verwerkingen van 
persoonsgegevens door gerechten in het kader van concrete zaken, maar in ruimere zin betrekking heeft op alle verwerkingen door 
gerechten in het kader van de uitoefening van hun rechterlijke werkzaamheden, zodat verwerkingen waarbij het toezicht door de 
toezichthoudende autoriteit direct of indirect van invloed kan zijn op de onafhankelijkheid van hun leden of op hun beslissingen, buiten de 
competentie van deze autoriteit vallen.” 

18  Overweging  20  AVG. Hoewel de onderhavige verordening onder meer van toepassing is op de activiteiten van gerechten en andere 
rechterlijke autoriteiten, zouden in het Unierecht of het lidstatelijke recht de verwerkingen en verwerkingsprocedures met betrekking tot het 
verwerken van persoonsgegevens door gerechten en andere rechterlijke autoriteiten nader kunnen worden gespecificeerd. De competentie 
van de toezichthoudende autoriteiten mag zich niet uitstrekken tot de verwerking van persoonsgegevens door gerechten in het kader van 
hun gerechtelijke taken, zulks teneinde de onafhankelijkheid van de rechterlijke macht bij de uitoefening van haar rechterlijke taken, 
waaronder besluitvorming, te waarborgen. Het toezicht op die gegevensverwerkingen moet kunnen worden toevertrouwd aan specifieke 
instanties binnen de rechterlijke organisatie van de lidstaat, die met name de naleving van de regels van deze verordening moeten 
garanderen, leden van de rechterlijke macht van hun verplichtingen krachtens deze verordening sterker bewust moeten maken, en klachten 
met betrekking tot die gegevensverwerkingen moeten behandelen.[Eigen onderlijning] 

 Beslissing ten gronde 105/2022 - 11/12 

33.  Dienaangaande merkt de Geschillenkamer op dat de voormelde beslissing van de Raad van het IAB 

werd genomen naar aanleiding van het verzoek van de AABBI op grond van artikel 334 WIB om te 

beoordelen of, en gebeurlijk in welke mate, de vraag om inlichtingen of de overlegging van boeken 

en bescheiden verzoenbaar is met het eerbiedigen van het beroepsgeheim.  

34.  Niet  alleen  heeft  de  klager  geweigerd  om  zelf  aan  de  AABBI  de  gevraagde  inlichtingen  te 

verstrekken na anonimisering  van de cliënt en de  aard van de prestaties, maar tracht hij ook de 

beslissing van de Raad van het IAB omtrent het beroepsgeheim door te trekken naar de inlichtingen 

die de AABBI heeft verkregen op enige andere wijze dan via de vermelde vraag om inlichtingen die 

werd gesteld aan de klager. Het staat vast dat de verweerder de gegevens betreffende de klanten 

niet  heeft  verkregen  via  de  vraag  om  inlichtingen  die  door  de  verweerder  werd  gesteld  aan  de 

klager en waaromtrent de verweerder het advies heeft ingewonnen van het IAB. De verweerder is 

wel in het bezit gekomen van informatie aangaande de klanten van de klager door middel van inzage 

van het strafdossier op grond van artikel 327, §1 WIB om vervolgens over te gaan tot taxatie van de 

betreffende  klanten.  De  klager  wendt    de  beslissing  van  het  IAB  aan  om  te  stellen  dat  het 

beroepsgeheim  werd  geschonden  waardoor  de  verweerder  wederrechtelijk  in  het  bezit  zou  zijn 

gekomen  van  informatie  aangaande  de  klanten  van  de  klager.  De  Geschillenkamer  kan  enkel 

vaststellen dat de beslissing van het IAB omtrent het beroepsgeheim enkel betrekking heeft op de 

vraag om inlichtingen door de verweerder gericht aan de klager zelf. Er is geen enkele vaststelling 

van schending van het beroepsgeheim omtrent de wijze waarop de verweerder wel de gegevens 

heeft  verkregen, namelijk  door  middel van inzage in het strafdossier. Aangezien  het  niet aan de 

Geschillenkamer  toekomt  om  zich  uit  te  spreken  over  de  al  dan  niet  schending  van  het 

beroepsgeheim naar aanleiding van de inzage in het strafdossier (artikel 55.3 AVG  juncto artikel 4, 

§  2  WOG19),  kan  zij  ook  niet  beoordelen  of  de  aldus  verkregen  persoonsgegevens  al  dan  niet 

rechtmatig worden verwerkt door de verweerder. Enkel indien de rechter ten gronde tot schending 

van het beroepsgeheim zou besluiten,  dan kan de Geschillenkamer vervolgens op haar beurt de 

gegevensverkrijging in hoofde van de verweerder toetsen aan de beginselen van de AVG inzake 

rechtmatigheid en minimale gegevensverwerking waar de klager om verzoekt.  

35.  De  klager  voert  verder  ook  nog  aan  dat  de  verweerder  de  klantgegevens  verkregen  uit  het 

strafdossier  heeft  verwerkt  aan  de  hand  van  een  door  de  klager  zelf  gecreëerd 

boekhoudprogramma om op die manier boekhoudkundige stukken - waarvan klager het bestaan 

betwist - te produceren op grond waarvan de betreffende klanten van fraude worden beschuldigd. 

Dienaangaande merkt de Geschillenkamer op dat de beoordeling van de bewijswaarde van de door 

de  verweerder  via  inzage  verkregen  gegevens,  de  betrouwbaarheid  ervan  en  de  eventuele 

gevolgtrekkingen  dewelke  op  basis  van  die  gegevens  kunnen  worden  afgeleid,  behoren  tot  het 

19 Zie hierboven randnr. 30. 

 

 Beslissing ten gronde 105/2022 - 12/12 

fiscale hoofdgeschil en bijgevolg toekomen aan de rechter ten gronde (artikel 55, § 3 AVG juncto 

artikel 4, § 2 WOG20). 

36.  Ten slotte merkt de Geschillenkamer op dat in zoverre de klager opwerpt dat ook de verwerking 

van persoonsgegevens betreffende zijn echtgenote wordt geviseerd, de klager geen stuk bijbrengt 

waaruit  blijkt  dat  hij  over  vertegenwoordigingsbevoegdheid  beschikt  dienaangaande.  Bijgevolg 

gaat de Geschillenkamer niet verder in op dit punt. 

 

III.  Publicatie van de beslissing  

37.  Gelet  op  het  belang  van  transparantie  met  betrekking  tot  de  besluitvorming  van  de 

Geschillenkamer,  wordt 

deze 

beslissing 

gepubliceerd 

op 

de  website 

van 

de 

Gegevensbeschermingsautoriteit. Het is evenwel niet nodig dat daartoe de identificatiegegevens 

van de klager rechtstreeks worden bekendgemaakt. Echter, uit de aard van de klacht vloeit ipso 

facto voort dat de identiteit van de verweerder kenbaar is, zodanig dat deze als dusdanig  wordt 

vermeld in de beslissing. 

OM DEZE REDENEN,  

beslist de Geschillenkamer van de Gegevensbeschermingsautoriteit, na beraadslaging, om op grond 

van artikel 100, §1, 1° WOG, de klacht te seponeren gelet op het feit dat er dienaangaande geen inbreuk 

op de AVG kan worden vastgesteld. 
 

Tegen deze beslissing kan op grond van art. 108, §1 WOG, beroep worden aangetekend binnen een 

termijn  van  dertig  dagen,  vanaf  de  kennisgeving,  bij  het  Marktenhof,  met  de 

Gegevensbeschermingsautoriteit als verweerder. 

 

 

 

 

 

 

 

 

 

 

 

 

 

(Get). Hielke Hijmans  

Voorzitter van de Geschillenkamer 

20 Zie hierboven randnr. 30. 

 

