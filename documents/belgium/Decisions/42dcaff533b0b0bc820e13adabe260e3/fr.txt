1/16 

Geschillenkamer 

Beslissing ten gronde 45/2022 van 30 maart 2022

Dossiernummer : DOS-2021-04068 

Betreft : Melding betreffende de vervaltermijnen van de SIDIS SUITE databank 

De Geschillenkamer van de Gegevensbeschermingsautoriteit, samengesteld uit de heer Hielke Hijmans, 

voorzitter, en de heren Romain Robert en Dirk Van Der Kelen, leden. 

Gelet op Verordening (EU) 2016/679 van het Europees Parlement en de Raad van 27 april 2016 betreffende 

de  bescherming  van  natuurlijke  personen  in  verband  met  de  verwerking  van  persoonsgegevens  en 

betreffende  het  vrije  verkeer  van  die  gegevens  en  tot  intrekking  van  Richtlijn  95/46/EG  (algemene 

verordening gegevensbescherming), hierna AVG; 

Gelet op de wet van 3 december 2017 tot oprichting van de Gegevensbeschermingsautoriteit, hierna WOG; 

Gelet op het reglement van interne orde, zoals goedgekeurd door de Kamer van Volksvertegenwoordigers 

op 20 december 2018 en gepubliceerd in het Belgisch Staatsblad op 15 januari 2019;  

Gelet op de stukken van het dossier; 

heeft de volgende beslissing genomen inzake: 

De verweerder: 

de Federale Overheidsdienst Justitie, met maatschappelijke zetel te Waterloolaan 115, 

1000  Brussel,  en 

ingeschreven 

in  de  Kruispuntbank  Ondernemingen  met 

ondernemingsnummer  0308.357.753,  vertegenwoordigd  door 

raadsman  Mr. 

Emmanuel  JACUBOWITZ,  kantoorhoudende  te  1160  Brussel,  Tedescolaan  7,  hierna 

“de verweerder”. 

 Beslissing ten gronde 45/2022 - 2/16 

I.  Feiten en procedure 

1.  Op  21  mei  2021  ontvangt  de  Gegevensbeschermingsautoriteit  vanwege  het  Controleorgaan  op  de 

politionele informatie (hierna “COC”) de volgende melding:  

“Het  Controleorgaan  heeft  reeds 

in  meerdere  dossiers  betreffende  een  aanvraag  tot 

onrechtstreekse  toegang  van  een  burger  in  de  politionele  gegevensbanken  vastgesteld  dat  de 

vervaltermijnen van de SIDIS databank (databank van het gevangeniswezen), uit hoofde van artikel 

9  van  de  Wet  van  5  mei  2019  houdende  diverse  bepalingen  inzake  informatisering  van  Justitie, 

modernisering  van  het  statuut  van  rechters  in  ondernemingszaken  en  inzake  de  notariële 

aktebankwet, (ruimschoots) overschreden werden. Een en ander maakt dat, wanneer bijvoorbeeld 

registraties in de politionele gegevensbanken werden of worden gewist, de politieambtenaar toch 

nog  de  registraties  in  SIDIS  kan  zien  en  dus  opnieuw  het  (politioneel)  verleden  van  betrokkene 

(minstens gedeeltelijk) kan reconstrueren. Dat is uiteraard niet de bedoeling. 

Het Controleorgaan houdt eraan dit mee te delen aan de voor de SIDIS databank bevoegde DPA, 

zijnde  de  GBA  en  dit  in  het  licht  van  het  belang  van  de  goede  informatiehuishouding  in  de 

veiligheidsketen in het algemeen en binnen de politiediensten of justitiële diensten in het bijzonder 

en  voor  elk  nuttig  gevolg  in  het  kader  van  het  bestaande  samenwerkingsprotocol  tussen  onze 

organisaties.”  

2.  Op 26 mei 2021 beslist de Inspectiedienst om op grond van artikel 58, lid 1 AVG en artikel 63,3° WOG 

het dossier uit eigen beweging aanhangig te maken gelet op het feit dat er ernstige aanwijzingen vast 

te  stellen  zijn  van  het  bestaan  van  een  praktijk  die  aanleiding  kan  geven  tot  een  inbreuk  op  de 

grondbeginselen van de bescherming van persoonsgegevens. 

3.  Op 17 augustus 2021 wordt het onderzoek door de Inspectiedienst afgerond, wordt het verslag bij het 

dossier gevoegd en wordt het dossier door de Inspecteur-generaal overgemaakt aan de Voorzitter van 

de Geschillenkamer (artikel. 91, §1 en §2 WOG). 

Het verslag bevat vaststellingen met betrekking tot de bovenvermelde melding van het COC en besluit 

dat er een inbreuk kan worden vastgesteld op de artikelen 5, lid 1, e) en lid 2 AVG, artikel 24, lid 1 AVG en 

artikel 25, lid 1 AVG (Opslagbeperking en de passende technische en organisatorische maatregelen om 

opslagbeperking en verwerking overeenkomstig de AVG te waarborgen) 

Het verslag bevat daarnaast vaststellingen die verder gaan dan het voorwerp van de  bovenvermelde 

melding. De Inspectiedienst stelt, in hoofdlijnen, vast dat: 

1.  er een inbreuk kan worden vastgesteld op artikel 30, lid 1, lid 3 en lid 4 AVG 

(Verplichtingen met betrekking tot het verwerkingsregister);  

2.  er een inbreuk kan worden vastgesteld op artikel 38, lid 1, lid 2 en lid 6 en artikel 39 AVG 

(Positie van de functionaris voor gegevensbescherming) 

 Beslissing ten gronde 45/2022 - 3/16 

4.  Op 23 augustus 2021 beslist de Geschillenkamer op grond van artikel 95, §1, 1° en artikel 98 WOG dat 

het dossier gereed is voor behandeling ten gronde.  

5.  Op  23  augustus  2021  wordt  de  verweerder  per  aangetekende  zending  in  kennis  gesteld  van  de 

bepalingen zoals vermeld in artikel 95, §2, alsook van deze in artikel 98 WOG. Tevens worden zij op 

grond van artikel 99 WOG in kennis gesteld van de termijnen om hun verweermiddelen in te dienen. 

De uiterste datum voor ontvangst van de conclusie van antwoord van de verweerder werd vastgelegd 

op 18 oktober 2021. 

6.  Op 24 augustus 2021 aanvaardt de verweerder elektronisch alle communicatie omtrent de zaak. 

7.  Op 15 oktober 2021 ontvangt de Geschillenkamer de conclusie van antwoord vanwege de verweerder 

voor wat betreft de vaststellingen met betrekking tot het voorwerp van de  melding. De verweerder 

betwist de vaststellingen van de Inspectiedienst hieromtrent niet, maar benadrukt dat zij de nodige 

remediërende  maatregelen  voorziet  om  de  verwerking  zo  snel  mogelijk  in  overeenstemming  te 

brengen met artikel 9 van de wet van 5 mei 2019 houdende diverse bepalingen inzake informatisering 

van Justitie, modernisering van het statuut van rechters in ondernemingszaken en inzake de notariële 

aktebank (hierna “wet van 5 mei 2019”)1.  Deze conclusie bevat eveneens de reactie van de verweerder 

omtrent de vaststellingen die door de Inspectiedienst werden gedaan buiten de scope van de melding. 

8.  Op 15 februari 2022 wordt de verweerder ervan in kennis gesteld dat de hoorzitting zal plaatsvinden 

op 16 maart 2022. 

9.  Op  16  maart  2022  wordt  de  verweerder  gehoord  door  de  Geschillenkamer  en  krijgt  zij  aldus  de 

gelegenheid  om  haar  argumenten  naar  voor  te  brengen.  Vervolgens  wordt  de  zaak  door  de 

Geschillenkamer in beraad genomen. 

10.  Op  17  maart  2022  wordt  het  proces-verbaal  van  de  hoorzitting  aan  de  verweerder  voorgelegd  in 

overeenstemming met artikel 54 van het reglement van interne orde van de GBA. De verweerder krijgt 

hierbij de gelegenheid om zijn eventuele opmerkingen daaromtrent te laten toevoegen als bijlage bij 

het proces-verbaal, zonder dat dit een heropening van de debatten inhoudt. 

11.  Op 23 maart 2022 bezorgt de verweerder aan de Geschillenkamer de schriftelijke antwoorden op de 

vragen gesteld tijdens de hoorzitting. 

 

II.  Motivering  

12.  De  Geschillenkamer  beoordeelt  hierna  elk  van  de  vaststellingen  opgenomen  in  het  verslag  van  de 

Inspectiedienst in het licht van de daaromtrent door de verweerder aangevoerde middelen. 

1 Wet van 5 mei 2019 houdende diverse bepalingen inzake informatisering van Justitie, modernisering van het statuut van rechters in 
ondernemingszaken en inzake de notariële aktebank, BS 19 juni 2019. 

 

 Beslissing ten gronde 45/2022 - 4/16 

a) Beginsel van opslagbeperking en verantwoordingsplicht (artikel 5, lid 1 e) en lid 2 AVG) en het 

beginsel  van  de  passende  technische  en  organisatorische  maatregelen  om  de  verwerking 

overeenkomstig de AVG te waarborgen (artikel 24, lid 1 AVG en artikel 25, lid 1 AVG) 

13.  De  Geschillenkamer  herinnert  eraan  dat  elke  verwerkingsverantwoordelijke  het  principe  van 

opslagbeperking, zoals bepaald in artikel  5, lid 1, e)  van de AVG  moet  naleven en dat  moet  kunnen 

aantonen. Dat vloeit voort uit de verantwoordingsplicht in artikel 5, lid 2 van de AVG juncto artikel 24, 

lid 1 van de AVG zoals bevestigd door de Geschillenkamer2. Zoals reeds hierboven uiteengezet betreft 

deze zaak het feit dat gegevens van strafrechtelijke aard van betrokkenen in de SIDIS SUITE databank 

geregistreerd blijven, ondanks de wettelijke verplichting om deze gegevens slechts tot uiterlijk tien 

jaar na de invrijheidsstelling van de betrokkene raadpleegbaar te houden. 

14.  Het  eerste  element  dat  het  voorwerp  van  onderzoek  van  de  Inspectiedienst  vormt,  betreft  de 

beoordeling  van  de  mate  waarin  de  verweerder  de  nodige  technische  en  organisatorische 

maatregelen heeft genomen om te voldoen aan het beginsel van opslagbeperking. 

15.  De  Inspectiedienst  stelt  vast  dat  het  huidige  ICT-systeem  niet  aangepast  is  om  het  beginsel  van 

opslagbeperking te organiseren waardoor zij een inbreuk van de artikelen 5, lid 1, e) en lid 2, AVG, artikel 

24, lid 1 en artikel 25 lid 2 AVG vaststelt.  

16.  De Inspectiedienst laat de volgende overwegingen daartoe gelden: 

•  Het voormelde document van  het COC toont aan dat de voormelde vervaltermijnen niet 

werden nageleefd voor verschillende betrokkenen; 

•  De verweerder heeft tijdens het onderzoek gemeld dat : 

i.  er  beslist  werd  om  SIDIS  Suite  te  vervangen  voor  een  nieuwe  AVG-conforme 

toepassing; 

ii.  er  “na  kennisname  van  de  vragen  van  de  GBA”  nood  was  aan  een  “directe  en 

mitigerende maatregel”; 

iii.  er aanpassingen nodig zijn “om het beginsel van opslagbeperking te garanderen”. 

17. De verweerder voert aan in haar conclusies dat: 

• 

zij  de  door  de  Inspectiedienst  vastgestelde  feiten  en  conclusie  op  pagina  9  van  het 
inspectieverslag niet betwist, met name dat de maximumtermijnen opgelegd door artikel 9 van 

de wet van 5 mei 2019, niet werden nageleefd voor de persoonsgegevens van de betrokkenen. 

• 

zij de nodige remediërende maatregelen heeft voorzien om de verwerking zo snel mogelijk in 

overeenstemming met artikel 9 van de wet van 5 mei 2019 te brengen. De verweerder geeft aan 

 

Beslissing 

2 
https://www.gegevensbeschermingsautoriteit.be/professioneel/publicaties/beslissingen.   

34/2020 

gronde 

2020 

van 

juni 

ten 

23 

beschikbaar 

via 

de 

webpagina 

 Beslissing ten gronde 45/2022 - 5/16 

in haar conclusies ‘eerstdaags’ in te tekenen op de hiertoe aangevraagde offerte. De verweerder 

maakt hiertoe de aanvraag van de offerte over. 

• 

besloten  werd  om  vanuit  regelgevend  oogpunt  en  als  organisatorische  maatregel  een 

regelgevend traject op te starten om concrete uitvoering te geven aan artikel 9 van de wet van 

5 mei 2019 waarbij de voorgenomen technische maatregelen ook waar nodig juridisch worden 

verankerd per koninklijk besluit.  

• 

de  beginselen  gegevensbescherming  door  ontwerp  en  gegevensbescherming  door 

standaardinstellingen  werden  besproken 

in  het  bijzijn  van  de  functionaris  van  de 

gegevensbescherming in het kader van het project dat moet leiden tot  de vervanging van de 

huidige database SIDIS SUITE.  

• 

op korte termijn organisatorische maatregelen gepland werden om een procedure uit te werken 

om alle nieuwe business cases en projecten via een procedure op privacy compliance te laten 

screenen. De verweerder stelt in haar conclusies dat er in het personeelsplan bijkomende VTE’s 

voorzien werden voor de dienst Informatiebeheer en Gegevensbescherming.  

18.  Op basis van het inspectieverslag en de stukken die werden overgemaakt door de verweerder stelt de 

Geschillenkamer  vast  dat  de  verweerder  vaak  verouderde  informatiesystemen,  zoals  SIDIS  SUITE, 

dient te beheren. De software van SIDIS SUITE, oorspronkelijk bedoeld voor bepaalde politiekorpsen 

in de VS, werd in het kader van een overheidsopdracht van de FOD Justitie in 2012 omgebouwd voor 

de Belgische strafinrichtingen. Sinds 2014 werd deze software meermaals aangepast naargelang de 

behoeften van de partners die toegang nodig hebben tot die informatie die noodzakelijk is voor de 

uitvoering van hun kerntaken, rekening houdend met hun specificiteit. De verweerder geeft aan in haar 

conclusie dat het contract met het ontwikkelende consortium  van SIDIS SUITE afgelopen is en dat 

intussen werd beslist een nieuwe overheidsopdracht (“NewAppEpi”) te lanceren om de verouderde 

software  SIDIS  SUITE  volledig  te  vervangen.  Hierdoor  werden  geen  investeringen  meer  gedaan  in 

SIDIS  SUITE,  gelet  op  de  beperkte  middelen  (zowel  qua  personeel  als  budgettair)  waarover  de 

verweerder beschikt.  

19.  De verweerder informeert de Inspectiedienst dat als directe en mitigerende maatregel als gevolg van 

onderhavige  procedure  besloten  werd  om  niet  de  ontwikkeling  van  de  nieuwe  NewAppEpi  af  te 

wachten.  Er  zal  in  de  plaats  daarvan  uitvoering  gegeven  worden  aan  de  door  de  functionaris  voor 

gegevensbescherming  in  het  verleden  voorgestelde  richtlijnen  waarin  wordt  aangedrongen  op  het 

zoveel mogelijk beperken van het rechtstreeks bevragen van een authentieke bron. Daarnaast stelt de 

verweerder  dat  zij  zal  nagaan  hoe  en  in  welke  mate  SIDIS  SUITE  moet  aangepast  worden  om  het 

beginsel van opslagbeperking te garanderen en welke de financiële haalbaarheid is om de bestaande 

software in die zin aan te passen.  

20.  De  Geschillenkamer  leidt  uit  bovenstaande  af  dat  de  verweerder  de  mogelijkheid  had  om  haar 

informatiesysteem al vroeger aan te passen maar deze niet heeft benut. De verweerder heeft aldus 

 Beslissing ten gronde 45/2022 - 6/16 

nagelaten om gebruik te maken van maatregelen die hem in staat had kunnen stellen om te voldoen 

aan de verplichtingen bepaald in artikel 9 van de wet van 5 mei 2019. 

21.  Tijdens  de  hoorzitting  dd.  16  maart  2022  licht  de  verweerder  toe  welke  stappen  reeds  genomen 

werden sinds het overmaken van zijn conclusies. De verweerder legt stukken over waaruit blijkt dat 

een  offerte  uitgeschreven  werd  voor  een  change  request  hetgeen  tot  doel  heeft  om  concreet  en 

onmiddellijk de werkelijke termijnen van beschikbaarheid en raadpleegbaarheid in overeenstemming 

te  brengen  met  de  wettelijke  bewaartermijnen.  Deze  change  request  wordt  door  de  verweerder 

noodzakelijk  geacht  in  afwachting  van  de  komst  van  NewAppEpi  om  de  wettelijke  termijnen  van 

beschikbaarheid  en raadpleegbaarheid  te respecteren. De oplevering  van de  change request is  ten 

vroegste haalbaar in oktober 2022. De verweerder verklaart deze timing door de complexiteit van de 

ingreep en de investering die hiermee gepaard gaat. 

22.  Eveneens tijdens de hoorzitting licht de verweerder de stand van zaken inzake de ontwikkeling van 

NewAppEpi  en  de  voorafgaande  DPIA  toe.  De  aanbestedingsprocedure  voor  de  ontwikkeling  van 

NewAppEpi is op heden in de fase van de selectie van de kandidaten. Einde januari 2022 hebben de 

kandidaten hun voorstel kunnen indienen en in de loop van maart 2022 kunnen zij hun eerste demo’s 

indienen.  In  de  overheidsopdracht  wordt  de  nodige  aandacht  besteed  aan  de  bescherming  van 

persoonsgegevens.  De  overheidsopdracht  gunt  drie  loten:  de  eerste  twee  gaan  expliciet  in  op  een 

aantal  aspecten  van  gegevensbescherming  en  informatieveiligheid,  of  aspecten  die  er  een  directe 

impact op hebben. Het derde lot is volledig gewijd aan gegevensbescherming en informatieveiligheid, 

waarbij een volledige privacy compliance wordt gegarandeerd, die dus uitgebreider is dan de wettelijke 

bewaringstermijnen. Bovendien voorziet de overheidsopdracht expliciet in het opstellen van een DPIA 

waaraan de kandidaat actief zal meewerken.  

23.  Voorts licht de verweerder toe dat op niveau van DGEPI een team “NewAppEpi’ wordt opgericht dat 

concreet met de applicatieontwikkelaar aan de slag zal gaan. De verweerder voorziet ook de oprichting 

van een task force die als missie heeft ervoor te zorgen dat de ontwikkeling van de NewAppEpi en het 

juridische  kader  waarop  de  nieuwe  applicatie  is  gesteund  op  elkaar  zijn  afgestemd  om  tot  een 

doorgedreven digitalisatie te komen. Deze werkgroepen worden op dit ogenblik opgericht. 

24.  Zoals aangegeven in haar conclusie, bevestigt de verweerder tijdens de hoorzitting dat besloten werd 

om parallel aan de ontwikkeling van de nieuwe applicatie, meteen een regelgevend traject hieraan te 

koppelen waarbij concrete uitvoering wordt gegeven aan voormeld artikel 9 van de wet van 5 mei 2019 

zodat de technische oplossing ook in een KB juridisch wordt verankerd. Het ontwerp van KB zal op het 

gepaste tijdstip via de geijkte weg door de verweerder ter advies worden voorgelegd aan de GBA. 

25.  Tot  slot  zet  de  verweerder  tijdens  de  hoorzitting  de  organisatorische  maatregelen  uiteen  die  zijn 

ingepland om een procedure uit te  werken om  alle nieuwe business cases en projecten op  privacy 

compliance  te  screenen  waarbij  de  functionaris  voor  gegevensbescherming  en  de  dienst 

Informatiebeheer  en  Gegevensbescherming  actief  worden  betrokken.  De  verweerder  voorziet 

 Beslissing ten gronde 45/2022 - 7/16 

inspanningen om voorafgaandelijk, op niveau van de lokale program manager officers te sensibiliseren 

en waar nodig te ondersteunen wanneer zij met een initiatief aanvangen. Een andere organisatorische 

maatregel  die  genomen  werd  door  de  verweerder  is  de  oprichting  van  de  Program  Board  Meeting 

(Digitale Transformatie Officer) die het geheel  aan werkstromen ondersteunt en toeziet op  privacy 

compliance. Op verzoek van de functionaris voor  gegevensbescherming wordt er een aspectgroep 

gegevensbescherming opgestart. De missie en samenstelling ervan zijn in voorbereiding zodat deze 

vanaf  het  tweede  kwartaal  2022  kan  opstarten.  In  het  kader  van  het  voorgaande  werd  in  het 

personeelsplan  de  nood  aan  bijkomende  VTE’s  voor  de  dienst 

Informatiebeheer  en 

Gegevensbescherming uitgedrukt. 

26.  De verweerder voert in zijn conclusies en tijdens de hoorzitting aan dat er slechts beperkte middelen 

beschikbaar zijn om deze aanpassingen in het informatiesysteem uit te voeren.  

27.  De  Geschillenkamer  is  van  oordeel  dat  het  behoort  tot  het  normale  verwachtingspatroon  van  een 

betrokkene  wiens  gegevens  van  strafrechtelijke  aard  worden  verwerkt  door  de  overheid  dat  de 

verplichtingen ingevolge de AVG en andere wettelijke bepalingen nageleefd worden. Aangaande het 

argument  van  de  verweerder  dat  dergelijke  aanpassing  veel  tijd  en  investeringen  vergt,  merkt  de 

Geschillenkamer  op  dat  dit  doorgaans  eigen 

is  aan  elke 

fundamentele  wijziging  van 

informaticasystemen, hetwelk des te meer geldt voor het geval waarin het gaat om oude systemen 

zoals  in  voorliggend  geval.  De  noodzaak  om  tijd  te  besteden  aan  en  investeringen  te  doen  in 

aangepaste  informaticasystemen  teneinde  de  rechten  van  de  betrokkenen  te  garanderen,  is  niet 

beperkt  tot  toekomstige  software,  maar  is  nodig  in  het  belang  van  elke  betrokkene  wiens 

persoonsgegevens  van  strafrechtelijke  aard  via  SIDIS  SUITE  te  consulteren  zijn.  Het  uitgangspunt 

dient immers te zijn dat de verweerder, net zoals elke andere verwerkingsverantwoordelijke, alles in 

het werk stelt om persoonsgegevens op een correcte manier te verwerken in overeenstemming met 

de  toepasselijke  regelgeving  en  geen  afwachtende  houding  aanneemt  en  dus  niet  slechts  na 

tussenkomst  van  de  Gegevensbeschermingsautoriteit  actie  onderneemt  om  die  aanpassing  te 

bewerkstelligen.3 

28.  De Geschillenkamer verwijst hieromtrent ook naar het arrest van het Marktenhof dd. 9 oktober 2019 

waarin zij bepaalt dat het feit dat het aanpassen van een computerprogramma een aantal maanden 

werk zou vergen en/of financiële meerkosten voor de (bank)instelling zou uitmaken, niet toelaat aan 

[X] om de rechten van de betrokkene te miskennen.4 Naar analogie kan dan ook gesteld worden dat 

deze redenering ook in casu van toepassing is op de beginselen van de gegevensbescherming zoals 

bepaald in artikel 5 van de AVG wanneer deze moeten worden toegepast door een overheid die op 

grote schaal persoonsgegevens van strafrechtelijke aard verwerkt. 

3  Zie  ook  Beslissing  141/2021 
2021.pdf)  
4  Zie  Arrest  Marktenhof  dd.  9  oktober    2019,  p.  15  (https://www.gegevensbeschermingsautoriteit.be/publications/beslissing-ten-
gronde-nr.-66-2021.pdf ). 

 
(https://www.gegevensbeschermingsautoriteit.be/publications/beslissing-ten-gronde-nr.-141-

 Beslissing ten gronde 45/2022 - 8/16 

29.  De  Geschillenkamer  wijst  er  eveneens  op  dat  de  verweerder  vanwege  zijn  hoedanigheid  als 

overheidsdienst verantwoordelijk voor justitie een voorbeeldfunctie heeft op het vlak van de naleving 

van de wetgeving inzake de bescherming van persoonsgegevens. Daarbij speelt ook dat deze dienst 

een grote hoeveelheid persoonsgegevens verwerkt. Overeenkomstig het beginsel “lead by example” 

dient deze er bijgevolg te allen tijde over te waken dat zij handelt conform de genoemde wetgeving en 

in het bijzonder de hierboven genoemde essentiële bepalingen van de AVG betreffende de uitoefening 

van  de  rechten  door  betrokkenen.  Het  mag  van  een  correct  werkende  overheidsdienst  verwacht 

worden dat  deze  over een computerprogramma beschikt dat beantwoordt aan de huidige normen, 

waarin een correct werkende archiveringsfunctie inbegrepen is. 

30.  De Geschillenkamer houdt rekening met de verklaringen van de verweerder om tegen uiterlijk oktober 

2022 de voornoemde change request te hebben doorgevoerd in SIDIS SUITE, maar merkt op dat alle 

vooropgestelde maatregelen van de verweerder zich nog in de opstartfase situeren of nog opgestart 

moeten  worden.  Toch  herinnert  de  Geschillenkamer  eraan  dat  de  voormelde  bewaartermijnen 

voortvloeien uit de wet van 5 mei 2019, die nu reeds bijna drie jaar geleden in werking getreden is. Ook 

herinnert de Geschillenkamer eraan dat de AVG reeds in mei 2016 in werking trad en op 25 mei 2018 

van toepassing werd.  

31.  Bovendien werden verschillende van de hierboven vermelde corrigerende maatregelen pas opgestart 

na  enkele  meldingen  van  het  COC  en  een  onderzoek  door  de  Inspectiedienst.  Bijgevolg  is  de 

Geschillenkamer van oordeel dat de onmogelijkheid om tot op heden te voldoen aan de verplichting 

om  de  gegevens  in  de  databank  slechts  raadpleegbaar  te  houden  tot  uiterlijk  tien  jaar  na  de 

invrijheidstelling van de persoon in het kader van wiens detentie de gegevens worden verwerkt  een 

inbreuk uitmaakt op artikel 5, lid 1 e) en lid 2 AVG en artikel 24, lid 1 AVG en artikel 25, lid 1 AVG.  

b) Register van verwerkingsactiviteiten (artikel 30 AVG, lid 1, a), b), c), f), g), lid 3 en lid 4). 

32.  Krachtens  artikel  30  AVG  moet  elke  verwerkingsverantwoordelijke  een  register  bijhouden  van  de 

verwerkingsactiviteiten die onder zijn verantwoordelijkheid worden uitgevoerd. Artikel 30, lid 1, a) tot 

en  met  g)  AVG  bepaalt  dat,  met  betrekking 

tot  de 

in  de  hoedanigheid  van 

verwerkingsverantwoordelijke verrichte verwerkingen, de volgende informatie beschikbaar moet zijn:   

a)  de naam en de contactgegevens van de verwerkingsverantwoordelijke en eventuele gezamenlijke 

verwerkingsverantwoordelijken  en,  in  voorkomend  geval,  van  de  vertegenwoordiger  van  de 

verwerkingsverantwoordelijke  en  van  de functionaris voor gegevensbescherming;  

b)  de verwerkingsdoeleinden;  

c)  een  beschrijving  van  de  categorieën  van  betrokkenen  en  van  de  categorieën  van 

persoonsgegevens;  

d)  de categorieën van ontvangers aan wie de persoonsgegevens zijn of zullen worden verstrekt, onder 

meer ontvangers in derde landen of internationale organisaties;  

 Beslissing ten gronde 45/2022 - 9/16 

e) 

indien van toepassing, doorgiften van persoonsgegevens aan een derde land of een internationale 

organisatie, met inbegrip  van de vermelding van dat derde land of die internationale organisatie en, 

in geval van de in artikel 49, lid 1, tweede alinea AVG, bedoelde doorgiften, de documenten inzake 

de passende waarborgen;  

f) 

indien  mogelijk,  de  beoogde  termijnen  waarbinnen  de  verschillende  categorieën  van  gegevens 

moeten worden gewist;  

g) 

indien  mogelijk,  een  algemene  beschrijving  van  de 

technische  en  organisatorische 

beveiligingsmaatregelen als bedoeld in artikel 32, lid 1 AVG. 

33.  Om  de  in  de  AVG  vervatte  verplichtingen  doeltreffend  te  kunnen  toepassen,  is  het  van  essentieel 

belang  dat  de  verwerkingsverantwoordelijke  (en  de  verwerkers)  een  overzicht  hebben  van  de 

verwerkingen van persoonsgegevens die zij uitvoeren. Dit register is dan ook in de eerste plaats een 

instrument  om  de  verwerkingsverantwoordelijke  te  helpen  bij  de  naleving  van  de  AVG  voor  de 

verschillende gegevensverwerkingen die zij uitvoert omdat het register de belangrijkste kenmerken 

ervan zichtbaar maakt. De Geschillenkamer is van oordeel dat dit verwerkingsregister een essentieel 

instrument is in het kader van de reeds vermelde verantwoordingsplicht (artikel 5, lid 2, en artikel 24 

AVG)  en  dat  dit  register  ten  grondslag 

ligt  aan  alle  verplichtingen  die  de  AVG  aan  de 

verwerkingsverantwoordelijke oplegt. Het is dan ook van belang dat deze volledig en juist is. 

34.  Het  verwerkingsregister  moet  in  schriftelijke  vorm,  waaronder  in  elektronische  vorm,  worden 

opgesteld (artikel 30, lid 5 AVG). 

35.  Raadpleging  van  het  register  moet  de  Gegevensbeschermingsautoriteit  in  staat  stellen  kennis  te 

nemen  van  de  verrichte  verwerkingen  en  van  de  gegevens  betreffende  die  verwerkingen. 

Overeenkomstig  artikel  30, 

lid  4,  van  de  AVG  stelt  de  verwerkingsverantwoordelijke  het 

verwerkingsregister ter beschikking aan de toezichthoudende overheid op diens verzoek. 

36.  De  Inspectiedienst  doet  aangaande  het  register  van  verwerkingsactiviteiten  van  de  verweerder 

volgende vaststellingen, zoals hierna samengevat: 

•  Niet  alle  verwerkingsactiviteiten  staan  vermeld  in  de  documentatie  van  de  verweerder, 

waardoor die onvolledig is (cf. artikel 30, lid 1 AVG). 

•  De  naam  van  de  verwerkingsverantwoordelijke  en  van  de 

functionaris  voor 

gegevensbescherming zijn niet correct weergegeven (cf. artikel 30, lid 1, a) van de AVG).  

• 

Er ontbreekt een vermelding van de verwerkingsdoeleinden (cf. artikel 30, lid 1, b) van de AVG). 

De korte vermeldingen van betrokkenen zoals “Burgers”, “Slachtoffers”, “Gedetineerden” en 

“Geïnterneerden” zijn vaag en bijgevolg niet concreet. 

• 

Er ontbreekt een beschrijving van de categorieën van betrokkenen (cf. artikel 30, lid 1, c) van 

de  AVG).  De  korte  vermeldingen  van  betrokkenen  zoals  “Burgers”,  “Slachtoffers”, 

“Gedetineerden” en “Geïnterneerden” zijn vaag en bijgevolg niet concreet. 

 Beslissing ten gronde 45/2022 - 10/16 

• 

• 

Er ontbreekt een vermelding van de bewaartermijnen (cf. artikel 30, lid 1, f) van de AVG).  

Er  ontbreekt  een  algemene  beschrijving  van 

technische  en  organisatorische 

beveiligingsmaatregelen (cf. artikel 30, lid 1, g) van de AVG). Nochtans wordt er op pagina 7 van 

dit  verslag  verwezen  naar  door  het  directiecomité  van  de  verweerder  gevalideerde 

“Kernprincipes  Informatieveiligheid  en  Gegevensbescherming  (bijlage  1)”  en  “Minimale 

Normen Informatieveiligheid en Gegevensbescherming (bijlage 2)”. 

37.  De verweerder laat met betrekking tot de vaststellingen van de Inspectiedienst het volgende gelden: 

•  De verweerder betwist de door de Inspectiedienst vastgestelde feiten en conclusie dat het 

verwerkingsregister op het ogenblik van de inspectie niet aan de wettelijke vereisten voldeed, 

niet. 

•  De  verweerder  werpt  op  dat  zij  sinds  2020  het  verwerkingsregister  heeft  aangepast  en 

continue blijft aanpassen. De voormelde ontbrekende categorieën zijn volgens de verweerder 

wel in detail uitgewerkt. De verweerder maakt ter staving hiervan een template over aan de 

Geschillenkamer. 

• 

Tot slot geeft de verweerder aan dat er in het personeelsplan in bijkomende VTE’s voorzien 

wordt  voor  de  dienst  Informatiebeheer  en  Gegevensbescherming  die  de  diensten  op  het 

terrein mee zullen begeleiden en sensibiliseren. 

38.  Tijdens  de  hoorzitting  dd.  16  maart  2022  licht  de  verweerder  toe  welke  stappen  reeds  genomen 

werden  en  welke  stappen  nog  genomen  zullen  worden  on  het  verwerkingsregister 

in 

overeenstemming te brengen met de voorschriften vastgelegd in artikel  30 AVG. Zo werd aan alle 

diensten  van  de  verweerder  gevraagd  om  expliciet  de  verwerking  van  persoonsgegevens  te 

documenteren om op die manier nauwkeurig de fiches van het verwerkingsregister te laten invullen. 

Dit  met  de  bedoeling  om  onder  andere  na  te  gaan  of  er  voldoende  wettelijke  basis  is  voor  de 

verwerkingen. 

 

39.  De Geschillenkamer oordeelt dat het verwerkingsregister dat werd overgemaakt door de verweerder 

onvolledig  en  deels  onjuist  is,  zoals  vastgesteld  in  het  Inspectieverslag.  In  dit  kader  merkt  de 

Geschillenkamer op dat, hoewel de verweerder weliswaar momenteel stappen onderneemt om deze 

inbreuken recht te zetten, er te weinig inspanningen geleverd zijn om het verwerkingsregister op punt 

te stellen zoals bepaald in artikel 30 AVG. Ook hieromtrent wijst de Geschillenkamer er nogmaals op 

dat de AVG intussen  al  vier jaar  toepasselijk  is en al  zes jaar  geleden  in werking  is getreden.  Aldus 

oordeelt de Geschillenkamer dat er sprake is van een inbreuk op artikel 30, lid 1, a), b) c), f), g) AVG. 

40.  Daarnaast stelt het Inspectieverslag dat bijkomend ook het derde en vierde lid van artikel 30 AVG niet 

nageleefd werden, met name de verplichting om het verwerkingsregister in schriftelijke vorm op te 

 Beslissing ten gronde 45/2022 - 11/16 

stellen en de verplichting om dit verwerkingsregister desgevraagd ter beschikking te stellen van de 

Inspectiedienst. 

41.  In haar e-mail dd. 13 juli 2021 maakt de verweerder verschillende elektronische documenten over die 

samen  (deels)  het  verwerkingsregister  vormen.  Daarbij  stelt  de  verweerder  dat  zij,  omwille  van 

beperkte  capaciteit  inzake  personeel  de  voorrang  heeft  verleend  aan  de  documentatie  en  het 

verwerkingsregister van de verwerkingsactiviteiten met de hoogste risico’s, rekening houdende met 

de gevoeligheid van de verwerkte persoonsgegevens. In dezelfde mail geeft de verweerder aan dat op 

verzoek van de Inspectiedienst ook de fiches van de andere verwerkingsactiviteiten in hun toenmalige 

staat zouden worden overgemaakt. De Geschillenkamer kan niet uit verdere briefwisseling afleiden 

dat de Inspectiedienst deze bijkomende fiches zou opgevraagd hebben. 

 

42.  De  Geschillenkamer  is  van  oordeel  dat  de  verweerder  tijdig  het  verwerkingsregister,  zij  het  deels 

onjuist en onvolledig, heeft overgemaakt in elektronische vorm per mail op het eerste verzoek van de 

Inspectiedienst.  De  bijkomende  fiches  werden  niet  verder  opgevraagd  door  de  Inspectiedienst. 

Bijgevolg oordeelt de Geschillenkamer dat er geen inbreuk is op artikel 30, lid 3 en 4 AVG. 

c) Functionaris voor gegevensbescherming (artikel 38 lid 1, lid 2 en lid 6 AVG en 39, lid 1 AVG) 

43.  Het verslag van de Inspectiedienst stelt vast dat de verweerder de vereisten inzage de positie van de 

functionaris voor gegevensbescherming onder artikel 38 lid 1, lid 2 en lid 6 AVG en de taken van de 

functionaris voor gegevensbescherming onder artikel 39, lid 1 AVG niet heeft nageleefd. 

44.  De 

Inspectiedienst  doet  aangaande  de  functionaris  voor  gegevensbescherming  volgende 

vaststellingen, zoals hierna samengevat: 

a. 

De  verweerder  heeft  geen 

informatie  of  adviezen  van  de  functionaris  voor 

gegevensbescherming voorgelegd over de technische en organisatorische maatregelen 

om in het kader van SIDIS SUITE het beginsel van opslagbeperking te waarborgen. 

b. 

Niet alle entiteiten van de verweerder geven prioriteit aan vragen van de functionaris voor 

gegevensbescherming om toegang te krijgen tot alle noodzakelijke informatie. 

c. 

De capaciteit van de diensten  van de  verweerder is ontoereikend om aan de vereisten 

inzake de functionaris voor gegevensbescherming te voldoen. 

d. 

De verweerder geeft aan: “om belangenconflicten te vermijden werd de toenmalige cumul 

van (interim) DPO met functie van Strategisch Directeur stopgezet”. 

45.  De AVG erkent dat de functionaris voor gegevensbescherming een sleutelfiguur is voor wat betreft de 

bescherming van persoonsgegevens wiens aanwijzing, positie en taken aan regels onderworpen zijn. 

Deze regels helpen de verwerkingsverantwoordelijke om te voldoen aan haar verplichtingen onder de 

AVG, maar helpen ook de functionaris voor gegevensbescherming om zijn taken naar behoren uit te 

oefenen. 

 Beslissing ten gronde 45/2022 - 12/16 

46.  Artikel  38,  lid  1  AVG  schrijft  voor  dat  de  verwerkingsverantwoordelijke  er  zorg  voor  draagt  dat  de 

functionaris  voor  gegevensbescherming  tijdig  en  naar  behoren  wordt  betrokken  bij  alle 

aangelegenheden die verband houden met de bescherming van persoonsgegevens. 

47.  In het verweer aangaande de positie van de functionaris voor gegevensbescherming onder artikel 38, 

lid  1  AVG  beklemtoont  de  verweerder  dat  zij  de  functionaris  voor  gegevensbescherming  zoveel 

mogelijk  betrekt  in  procedures.  De  functionaris  voor  gegevensbescherming  was  eerder  actief  als 

Veiligheidsadviseur en verzocht al in 2015 om een risicoanalyse ten gronde met betrekking tot SIDIS 

SUITE uit te voeren. Hoewel er geen formele adviezen aangaande SIDIS SUITE door de functionaris 

voor gegevensbescherming sinds zijn aanstelling werden voorgelegd, stelt de verweerder wel dat er 

wordt 

ingezet  op 

informeel  overleg 

tussen  hem,  de  dienst 

Informatiebeheer  en 

Gegevensbescherming  en  de  respectieve  entiteiten.  De  functionaris  voor  gegevensbescherming 

heeft daarbij ook voorstellen tot richtlijnen overgemaakt inzake de meer generieke problematiek van 

toegangsbeheer.5  Tot  slot  geeft  de  verweerder  ook  aan  dat  zij  de  functionaris  voor 

gegevensbescherming betrekt in haar programmatische aanpak inzake de ‘digitale transformatie van 

justitie’ waarbij, zo stelt de verweerder, een Enterprise Architecture wordt nagestreefd met generieke 

componenten  die  voor  het geheel van de informatiesystemen  van de  verweerder bruikbaar  zijn  en 

zullen  voldoen  aan  de  vooropgestelde  beschermingsmaatregelen.  De  Inspectiedienst  benadrukt 

hieromtrent dat de verweerder niet verduidelijkt door middel van documenten hoe deze transformatie 

van Justitie er concreet uitziet of zal uitzien. 

48.  De verweerder onderstreept dat de  functionaris voor gegevensbescherming op eigen initiatief  een 

aantal  officiële  adviezen  heeft  uitgebracht  inzake  dienstenintegratie  en  toegangsbeheer.6  Uit  deze 

adviezen  blijkt  onder  andere  dat  de  functionaris  voor  gegevensbescherming  gewezen  heeft  op  de 

problematiek van de bewaringstermijnen, nog voor het COC de verwerkingsverantwoordelijke hiervan 

op de hoogte gebracht had. 

49.  Tijdens de hoorzitting verduidelijkt de verweerder of en hoe de betrokkenheid van de functionaris voor 

gegevensbescherming  wordt  geformaliseerd  bij  de  transformatie  van  Justitie.  Er  wordt  een 

afzonderlijke aspectgroep gegevensbescherming opgestart op initiatief van de DPO. De DPO neemt 

ook deel aan de Program Board Meeting en is lid van enkele projectgroepen. 

50.  Gelet op bovenstaande, stelt de Geschillenkamer met betrekking tot artikel 38, lid 1 AVG vast dat de 

functionaris  voor  gegevensbescherming  niet  voldoende  betrokken  werd  bij  de  zaken  omtrent 

gegevensbescherming.  Uit  de  stukken  van  de  verweerder  blijkt  dat  de  functionaris  voor 

gegevensbescherming geen formele adviezen aangaande SIDIS SUITE heeft voorgelegd. Er werd wel 

 

5 Het betreft richtlijnen omtrent 1) Gebruikersbeheer en logische toegangscontrole, (2) User Acces Rollen, (3) Gegevensuitwisseling 
en toegang tot authentieke bronnen, (4) logging en (5) structured data integration.  
6  8.  Een  advies  dd.  20  september  2021  betreffende  het  advies  uit  eigen  beweging  met  betrekking  tot  een  gestandaardiseerd 
gebruikersbeheer en de gecontroleerde en geminimaliseerde toegang tot persoonsgegevens en een advies dd. 20 september 2021 
betreffende advies uit beweging met betrekking tot het beheer van de interne authentieke bronnen en het gebruik van authentieke 
persoonsgegevens. 

 Beslissing ten gronde 45/2022 - 13/16 

ingezet  op  informeel  overleg,  en  ook  heeft  de  functionaris  voor  gegevensbescherming  op  eigen 

initiatief  officiële  adviezen  over  andere  kwesties  uitgebracht.  Ook  heeft  de  Geschillenkamer  nota 

genomen van de aspectgroep en task force waarvan de functionaris voor gegevensbescherming deel 

zal uitmaken.  

51.  Voor  wat  betreft  het  verweer  met  betrekking  tot  artikel  38,  lid  2  AVG  stelt  de  verweerder  dat  de 

functionaris  voor  gegevensbescherming  in  de  regel  toegang  wordt  verschaft  tot  de  gevraagde 

informatie,  met  die  nuance  dat  in  bepaalde  gevallen  het  niet  altijd  mogelijk  is  om  snel  of  in  de 

gevraagde  vorm  de 

informatie 

ter  beschikking 

te  stellen  aan  de 

functionaris  voor 

gegevensbescherming.  Hierbij  onderstreept  de  verweerder  dat  dit  voortvloeit  uit  eventuele 

technische  moeilijkheden,  en  niet  uit  de  onwil  om  de  functionaris  voor  gegevensbescherming  te 

informeren.  In  dat  kader  stelt  de  verweerder  bijkomend  dat  sinds  2 

juni  2020  de  dienst 

Informatiebeheer  en  Gegevensbescherming  werd  opgericht  en  een  uitbreiding  van  het 

personeelsplan van de dienst Informatiebeheer en Gegevensbescherming werd voorzien. Hierbij werd 

gevraagd aan de betrokken diensten om zich op zo’n wijze te organiseren dat de behoeften en vragen 

met  betrekking  tot  de  bescherming  van  persoonsgegevens  beantwoord  kunnen  worden.  De 

verweerder geeft aan voldoende bijkomende middelen te voorzien voor begeleiding en sensibilisering 

met betrekking tot de bescherming van persoonsgegevens. 

52.  Tijdens  de  hoorzitting  licht  de  verweerder  toe  welke  concrete  stappen  ondernomen  werden  met 

betrekking  tot  de  begeleiding  en  sensibilisering  met  betrekking  tot  de  bescherming  van 

persoonsgegevens.  Een  nieuwe 

structuur  die  uitgaat 

van  een 

centralisering 

van 

gegevensbescherming  wordt  uitgewerkt  opdat  de  bestaande  capaciteit  kan  worden  uitgebreid  en 

onmiddellijk ook schaalvoordelen kunnen worden gecreëerd. Onderhandelingen hierover lopen en de 

impact  ervan  wordt  ten  vroegste  verwacht  in  2023.  Bovendien  wordt  er  op  zijn  verzoek  een 

documentatiearchitectuur uitgewerkt zodat de nodige informatie snel aan hem bezorgd kan worden. 

53.  De Inspectiedienst stelde vast dat er een belangenconflict bestond in hoofde van de functionaris voor 

gegevensbescherming7  omwille  van  de  toenmalige  cumul  van 

(interim)  functionaris  voor 

gegevensbescherming  met  de  functie  van  Strategisch  Directeur  die  intussen  werd  stopgezet.  De 

verweerder  benadrukt  dat  op  heden  een  voltijdse  functionaris  voor  gegevensbescherming  werd 

aangesteld.  De  verweerder  onderstreept  dat  om  dezelfde  reden  de  hierboven  vermelde  Dienst 

Informatiebeheer  en  Gegevensbescherming  werd  opgericht,  opdat  de 

functionaris  voor 

gegevensbescherming zich kan toeleggen op zijn kerntaken. 

54.  De Geschillenkamer meent dat de verweerder al stappen in de juiste richting genomen heeft voor wat 

betreft de taken, rol en positie van de functionaris voor gegevensbescherming, maar dat er op heden 

nog  geen  duidelijke  afspraken  geformaliseerd  zijn  over  de  betrokkenheid  van  de  functionaris  voor 

7  Zie  artikel  38, 
verwerkingsverantwoordelijke of de verwerker zorgt ervoor dat deze taken of plichten niet tot een belangenconflict leiden. 

lid  6  AVG:  De  functionaris  voor  gegevensbescherming  kan  andere  taken  en  plichten  vervullen.  De 

 

 Beslissing ten gronde 45/2022 - 14/16 

gegevensbescherming. Ondanks de opstart van corrigerende maatregelen stelt de Geschillenkamer 

bovendien vast dat op heden de capaciteit van de diensten van de verweerder ontoereikend is, en dat 

niet  alle  entiteiten  prioriteit  geven  aan  vragen  van  de  functionaris  voor  gegevensbescherming  om 

toegang  te  krijgen  tot  alle  noodzakelijke  informatie.  De  Geschillenkamer  stelt  vast  dat,  hoewel  de 

cumul  van  functionaris  voor  gegevensbescherming  met  de  functie  van  Strategisch  Directeur  werd 

stopgezet, er wel een belangenconflict bestaan heeft. Hierbij houdt de Geschillenkamer rekening met 

het feit dat de verweerder dit reeds rechtgezet heeft. 

55.  Gelet op het bovenstaande oordeelt de Geschillenkamer dat er een schending is van artikel 38, lid 1, 

2 en 6 en artikel 39, lid 1 AVG. 

III.  Sancties 

54. 

In het licht van het voorgaande, beveelt de Geschillenkamer overeenkomstig artikel 100, §1, 9° WOG 

dat de applicatie SIDIS SUITE, en meer bepaald de bewaartermijnen in overeenstemming  worden 

gebracht  met  de  bewaartermijnen  uit  artikel  9  van  de  wet  van  5  mei  2019  en  dat  de  passende 

technische  en  organisatorische  maatregelen  worden  genomen  om  te  waarborgen  en  te  kunnen 

aantonen  dat  de  verwerking  plaatsvindt  conform  de  AVG  (artikel  24,  lid  1  en  25,  lid  1  AVG).  De 

verweerder dient ook de Geschillenkamer op de hoogte te brengen van: 

o  de toewijzing inzake NewAppEpi, uiterlijk op 30 april 2022; 

o  het AVG-conform verwerkingsregister en verplichtingen inzake de rol, taak en positie van 

de functionaris voor gegevensbescherming, uiterlijk op 30 juni 2022; 

o  het resultaat van de implementatie van de change request, uiterlijk op 15 november 2022. 

55.  Naast dit bevel tot naleving, is de Geschillenkamer van oordeel dat een berisping op basis van artikel 

100,  §1,  5  WOG  in  deze  zaak  is  aangewezen.  De  Geschillenkamer  merkt  op  dat  het  beginsel  van 

opslagbeperking (artikel 5, lid 1, e) AVG) een van de fundamentele beginselen is van de AVG. Zoals de 

Geschillenkamer hierboven reeds heeft gesteld staat het verantwoordingsbeginsel zoals bepaald in 

artikel 24 en artikel 25 AVG centraal in de AVG. Het is eveneens in dit kader dat het belang van het 

verwerkingsregister  naar  voren  komt.  Zoals  reeds  uiteengezet  is  het  verwerkingsregister  een 

essentieel  instrument  om  te  voldoen  aan  die  verantwoordingsplicht.  Ook  de  functionaris  voor 

gegevensbescherming  speelt  een  cruciale 

rol 

in  de  gegevensbescherming  bij  een 

verwerkingsverantwoordelijke. De Geschillenkamer herinnert eraan dat de AVG reeds in werking is 

getreden in 2016, en van toepassing werd op 25 mei 2018. Intussen zijn er bijna 4 jaar verstreken 

sinds de AVG van toepassing werd, een periode die door de verweerder onvoldoende benut geweest 

is om haar werking AVG-conform te maken.   

 

 

 Beslissing ten gronde 45/2022 - 15/16 

IV. Publicatie van de beslissing

56. De  verweerder  verzoekt  de  Geschillenkamer  om  niet  over  te  gaan  tot  de  publicatie  van  deze

beslissing. Zij argumenteert hieromtrent dat de publicatie de uitvoering van onderhavige beslissing

in moeilijkheden kan brengen. De verweerder vreest immers dat de middelen die nodig zijn om de

corrigerende maatregelen in deze zaak uit te voeren, zullen moeten worden aangewend in het kader

van  de  gevolgen  van  de  publicatie  van  deze  beslissing.  Deze  argumenten  overtuigen  de

Geschillenkamer niet.

57. Gelet op het belang van transparantie met betrekking tot de besluitvorming van de Geschillenkamer,

wordt  deze  beslissing  gepubliceerd  op  de  website  van  de  Gegevensbeschermingsautoriteit,  met

vermelding van de identificatiegegevens van de verweerder in verband met het algemeen belang van

onderhavige beslissing in het kader van de voorbeeldfunctie van de verweerder als overheidsdienst,

enerzijds, en de onvermijdelijke heridentificatie van de verweerder in geval van pseudonimisering,

anderzijds.

 Beslissing ten gronde 45/2022 - 16/16 

OM DEZE REDENEN,  

beslist de Geschillenkamer van de Gegevensbeschermingsautoriteit, na beraadslaging, om: 

- op grond van artikel 100, §1 ,5° WOG een berisping te formuleren ten aanzien van de verweerder.

- de verweerder op grond van art. 100, §1, 9° WOG, te gelasten om:

-

-

-

de verwerking van persoonsgegevens in het kader van SIDIS SUITE in overeenstemming te

brengen met artikel 9 van de wet van 5 mei 2019 en artikel 5, 1, e), artikel 24, lid 1 AVG en

artikel 25, lid 1 AVG,

het verwerkingsregister aan te vullen in overeenstemming met het artikel 30, lid 1, a), b), c),

f), g), AVG

de rol, functie en taken van de functionaris voor gegevensbescherming in overeenstemming

te brengen met artikel 38, lid 1, lid 2 en lid 6 en artikel 39 AVG.

De Geschillenkamer kent hiervoor onderstaande termijnen toe en verwacht dat de verweerder haar 

tegen deze onderstaande data rapporteert hieromtrent: 

-

-

-

de toewijzing inzake NewAppEpi uiterlijk op 30 april 2022;

het AVG-conform verwerkingsregister en verplichtingen inzake de rol, taak en positie van de

functionaris voor gegevensbescherming uiterlijk op 30 juni 2022;

het resultaat van de implementatie van de change request uiterlijk op 15 november 2022.

Tegen deze beslissing kan op grond van art. 108, §1 WOG, beroep worden aangetekend binnen een 

termijn  van  dertig  dagen,  vanaf  de  kennisgeving,  bij  het  Marktenhof,  met  de 

Gegevensbeschermingsautoriteit als verweerder. 

(Get)Hielke Hijmans  

Voorzitter van de Geschillenkamer 

