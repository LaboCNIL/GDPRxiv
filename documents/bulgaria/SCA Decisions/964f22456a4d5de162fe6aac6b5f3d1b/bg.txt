По дело 2825 / 2021
РЕШЕНИЕ
 № 7740
София, 29.06.2021
 В ИМЕТО НА НАРОДА
Върховният административен съд на Република България - Пето отделение, в съдебно заседание на двадесет и първи април в състав:
 ПРЕДСЕДАТЕЛ:
ЗДРАВКА ШУМЕНСКА
ЧЛЕНОВЕ:
ДОНКА ЧАКЪРОВА
ЕМИЛ ДИМИТРОВ
  при секретар
Мадлен Дукова
и с участието
на прокурора
Илиана Стойкова
изслуша докладваното
от съдията
ЕМИЛ ДИМИТРОВ

по адм. дело №
2825/2021
Производството е по реда на чл. 208 и сл. от Административнопроцесуалния кодекс (АПК).
Образувано е по касационна жалба, подадена от „А1 България“ ЕАД, чрез процесуален представител, срещу решение №7313/16.12.2020г., постановено по адм.д. №7496/2020г. на Административен съд София-град /АССГ/.
Касаторът навежда доводи за неправилност на обжалваното решение като постановено в нарушение на материалния закон, съществено нарушение на съдопроизводствените правила и необоснованост – отменително основание съгласно чл.209, т.2 и т.3 от АПК. Моли решението да бъде отменено. Подробни съображения излага в касационната жалба. Претендира разноски.
Ответната страна- КЗЛД, чрез процесуален представител оспорва касационната жалба. Съображения излага в писмени бележки. Претендира разноски. Прави възражение по чл.78, ал.5 ГПК.
Ответната страна- К. Маринов не изразява становище по касационната жалба. Не претендира разноски.
Представителят на Върховната административна прокуратура дава мотивирано заключение за допустимост и неоснователност на касационната жалба.
Настоящият състав на Върховния административен съд, пето отделение, приема, че касационната жалба е подадена в срока по чл.211, ал.1 АПК и от страна, за която съдебният акт е неблагоприятен, поради което е допустима. Разгледана по същество, касационната жалба е неоснователна.
С обжалваното решение АССГ е отхвърлил жалбата на дружеството срещу решение № ППН-01-1553/2019 от 06.07.2020г. на Комисията за защита на личните данни (КЗЛД).
С цитираното решение КЗЛД:
1.Обявява жалба рег.№ППН-01-1553/20.09.2019г., подадена от К. Маринов, за основателна;
2.На основание чл.58, параграф 2, буква „и“ от Регламент 2016/679 във вр. с чл.83, параграф 5, буква „б“ налага на администратора на лични данни „А1 България“ ЕАД, административно наказание „имуществена санкция“ в размер на 5000лв. за нарушение на чл.12, §4 във вр. с §3 от Регламент (ЕС) 2016/679.
Правилно АССГ е приел, че оспорения акт на КЗЛД е издаден от компетентен орган, в предвидената писмена форма, при спазване на административнопроизводствените правила, материалния закон и в съответствие с целта на закона.
По делото е установено, че „А1 България“ ЕАД е администратор на лични данни по см. на чл.4, т.7 от ОРЗД, до който е отправено по електронна поща искане от 17.06.2020г. от субекта на лични данни К. Маринов, за упражняване права по чл.15-22 от Общ регламент за защита на личните данни(ЕС) 2016/679 на Европейския парламент и на Съвета от 27.04.2016г./ОРЗД, Регламента/.
По делото няма данни, а и не се спори, че касатора в случая не е предприел действия по искането на Маринов, като едва на 03.12.2019г. е уведомил искателя, че подаденото заявление е ненадлежно, и е дал указания за предоставяне на допълнителни данни.
При тези факти настоящият състав споделя извода на АССГ, че предвид разпоредбата на чл.12, §4 ОРЗД, администраторът на лични данни е бил длъжен да уведоми субекта на данни най-късно в срок от един месец от получаване на искането за причините да не предприеме действия и за възможността за подаване на жалба до надзорен орган и търсене на защита по съдебен ред.
Налице е неизпълнение задължението на „А1 България“ ЕАД, в качеството му на администратор на лични данни, за уведомяване по чл.12, §4 вр. §3 от ОРЗД, на субекта на данни К. Маринов, без забавяне и най-късно в срок от един месец от получаване на искането от този субект за упражняване права по чл.15-22 от Регламента, за причините да не предприеме действия и за възможността за подаване на жалба до надзорен орган и търсене на защита по съдебен ред.
Без значение в този случай са последващите действия на администратора, включително действията, изразени в изпращане на писмо от 03.12.2021г.
Не се кредитират доводите в касационната жалба. Същите са в противоречие с приложимите разпоредби на Глава III, чл.12 §3 и §4 ОРЗД предвид безспорно установените факти по делото.
Противно на тезата на касатора, в случая не се касае за срок на отговор по подадена жалба по чл.37 ЗЗЛД(Отм. - ДВ, бр. 103 от 2005 г). Тази разпоредба не е част от действащото право към датата на подаване на искането от Маринов, както към конкретния казус неприложима е и цитираната от касатора норма на чл.53, ал.6 ЗЗЛД вр. чл.55 ЗЗЛД, предвид заявените искания от Маринов по реда на чл.15-22 ОРЗД и сезирането на КЗЛД по реда на чл.38, ал.1 ЗЗЛД.
По отношение възражението на касатора свързано с прилагане на чл.83 ОРЗД свързани с разглеждане елементите, определящи размера на наложената имуществена санкция по чл.83, §2 от Регламента, следва да се отбележи, че предвид характера на обществените отношения, свързани със обработването на лични данни, и конкретиката на казуса, изцяло се споделят мотивите на първостепенния съд по прилагане от АО на корективните правомощия по чл.58, §2 от регламента, към които мотиви настоящият състав препраща на осн. чл.221, ал.2, изр. второ АПК. В допълнение- решението на надзорния орган, предмет на оспорване пред АССГ, е съответно на целите на ОРЗД по ефективна защита на личните данни, с отчитане законните интереси на и на администратора на лични данни, които не могат да са изразени в неизпълнение на императивно задължение на същия регламентирано в ОРЗД.
На следващо място не се установяват допуснати от административния съд съществени процесуални нарушения. В съответствие с разпоредбата на чл.168, ал.1 от АПК съдът е извършил проверка на законосъобразността на оспорения акт. Доказателствената тежест в процеса е разпределена съобразно изискванията на чл.170 от АПК, при проявена от съдебния състав процесуална активност съгласно чл.171, ал.4 от АПК. Решението на съда е постановено след събиране на допустимите и относимите към предмета на съдебното производство доказателства и след тяхното обсъждане, включително и доводите на страните.
Не се констатира необоснованост на първоинстанционното решение. Изводите на съдебния състав кореспондират със събраните по делото доказателства и са формирани след тяхната правилна преценка.
На основание горното настоящият съдебен състав приема, че при постановяване на обжалваното съдебно решение не са налице сочените от касатора нарушения по чл.209, т.3 от АПК, поради което същото следва да бъде оставено в сила.
Предвид изхода на спора е основателно направеното искане от представителя на КЗЛД за присъждане на юрисконсултско възнаграждение за настоящата инстанция, и такова следва да се присъди на осн. чл.143, ал.3 АПК в размер на 100 лв.
По изложените съображения и на основание чл.221, ал.2 АПК, Върховният административен съд, Пето отделение
РЕШИ:
ОСТАВЯ В СИЛА Решение №7313/16.12.2020г., постановено по адм.д. №7496/2020г. на Административен съд София-град.
ОСЪЖДА „А1 България“ ЕАД[ЕИК], да заплати на Комисия за защита на личните данни, сума в размер на 100/сто/лв. разноски по делото.
Решението не подлежи на обжалване.
  Вярно с оригинала,
ПРЕДСЕДАТЕЛ:
/п/ Здравка Шуменска
секретар:
ЧЛЕНОВЕ:
/п/ Донка Чакърова
/п/ Емил Димитров