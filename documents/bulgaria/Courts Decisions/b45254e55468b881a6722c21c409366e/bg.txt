РЕШЕНИЕ
№ 739

гр. София, 08.02.2019 г.

В ИМЕТО НА НАРОДА
АДМИНИСТРАТИВЕН СЪД - СОФИЯ-ГРАД, Второ отделение 72 състав,
в публично заседание на 22.01.2019 г. в следния състав:
СЪДИЯ: Михаил Малчев

при участието на секретаря Зорница Димитрова, като разгледа дело
номер 8381 по описа за 2018 година докладвано от съдията, и за да се
произнесе взе предвид следното:
Производството е по реда на чл.145 и следващите от АПК, във връзка с
чл.38, ал.6 от Закона за закона за защита на личните данни /ЗЗЛД/. Образувано е
по жалба на С. Г. К. срещу Решение № ППН-01-106/2017г. от 12.06.2018г. на
Комисията за защита на личните данни /КЗЛД/ в частта, в която жалбата на А. А.
е приета за основателна и на С. Г. К., в качеството му на администратор на лични
данни – председател на Управителен съвет на Етажна собственост, находяща се в
[населено място],[жк][жилищен адрес] е наложено административно наказание –
глоба в размер на 500 лв. за нарушение на чл.23, ал.1 ЗЗЛД. Съдът е сезиран с
искане да се отмени решението като незаконосъобразно, да се прогласи
нищожността на същото.
С влязло в сила определение на съда от 25.09.2018г. е оставена без разглеждане
жалбата на С. Г. К. срещу Решение № ППН-01-106/2017г. от 12.06.2018г. на
Комисията за защита на личните данни в частта, в която се оспорва решението като
незаконосъобразно и е прекратено производството по административно дело №
8381/2018г. описа за на Административен съд – София – град в тази му част.
Жалбоподателят смята, че оспорваният административен акт е нищожен. Излага
съображения, че оспореното решение е постановено от некомпетентен орган при
грешена процедура. Сочи, че административнонаказателната му отговорност може да
бъде реализирана единствено по реда на ЗАНН. Поддържа, че съдържането на
оспореното решение е абсолютно неразбираемо. Моли заповедта да бъде отменена и
да му бъдат присъдени сторените в съдебното производство разноски.

Ответникът, Комисията за защита на личните данни, чрез процесуален представител,
излага съображения за неоснователност на жалбата и законосъобразност на
издаденото решение. Моли съда да отхвърли жалбата, както и за присъждане на
юрисконсултско възнаграждение.
Заинтересованата страна – А. Ц. А., редовно призована, в съдебно заседание не се
явява, не изпраща представител и не изразява становище по жалбата. В приложена по
делото молба изразява становище за неоснователност на жалбата.
Прокурор от Софийска градска прокуратура, редовно призована, не взема участие в
производството по делото и не изразява становище по законосъобразността на
оспорения акт.
Административен съд София – град, като взе предвид доводите на страните и като
събра и прецени в тяхната съвкупност всички представени доказателства, приема за
установено от ФАКТИЧЕСКА и ПРАВНА СТРАНА следното:
Жалбата е ПРОЦЕСУАЛНО ДОПУСТИМА.
Подадена е срещу акт, подлежащ на съдебен контрол, от лице с активна процесуална
легитимация – адресат на оспорвания административен акт.
Разгледана по същество жалбата е НЕОСНОВАТЕЛНА.
С процесното Решение № ППН-01-106/2017г. от 12.06.2018г. на Комисията за защита
на личните данни в оспорвата частта, жалбата на А. А. е приета за основателна и на С.
Г. К. в качеството му на администратор на лични данни – председател на Управителен
съвет на Етажна собственост, находяща се в [населено място],[жк][жилищен адрес] е
наложено административно наказание – глоба в размер на 500 (петстотин) лева за
нарушение на чл.23, ал.1 ЗЗЛД.
Съдебната практика е установила ясен критерий единствено при нищожност на
административния акт в хипотезата на липса на компетентност. По отношение на
останалите изисквания за законосъобразност на административния акт твърдо
установен критерий в съдебната практика липсва, което не означава, че
административния акт не може да бъде обявен за нищожен и при липсата на
останалите предпоставки по чл.146 от АПК. Нищожност на административния акт
може да има както поради неспазване на изискванията за форма, така и при тези за
допуснати съществени нарушения на административнопроизводствените правила, при
противоречие с материалния закон и при несъответствие с целта на закона. Най-общо
казано, критерият за нищожност на административния акт при порока материална
незаконосъобразност е налице, когато нарушението на материалния закон е такова, че
нарушава особено съществени изисквания на приложимата норма. Съществените
изисквания могат да бъдат относими както до правното основание за издаване на акта,
така и до съществените елементи или изисквания на същата норма.
Обявяването на нищожност на административен акт е средство за отстраняване на
незаконосъобразни административни актове, засегнати от толкова съществен порок,
че актът изначално, от момента на издаването му не може да породи правните
последици, към които е насочен. За да не създава правна привидност, че съществува,
при констатиране на основание за това, съдът следва да го отстрани от правния мир
чрез прогласяване на неговата нищожност. В правната теория и съдебната практика
безпротиворечиво се приема, че липсата на компетентност на административния
орган и неспазването на установената форма във всички случаи води до нищожност
на административния акт, докато противоречието на акта с материалния закон, е
основание за нищожността му само тогава, когато правните му последици са напълно

несъвместими с правовия ред така, че по никакъв начин, включително, ако би бил
необжалваем, не биха могли да бъдат признати (Решение № 8035 от 01.07.2008 г. на
ВАС по адм. д. № 3988/2008 г., II отд.).
Напълно неоснователни са възраженията на жалбоподателя за некомпетентност на
административния орган и осъществени съществени нарушения на процедурните
правила. Голословни и необосновани са твърденията в жалбата, че оспореното
решение е неразбираемо.
Процесното решение е постановено от компетентен орган. Съгласно чл. 6, ал. 1 от
ЗЗЛД, КЗЛД е независим държавен орган, който осъществява защитата на лицата при
обработването на техните лични данни и при осъществяването на достъпа до тези
данни, както и контрола по спазването на този закон. Тази своя функция комисията
осъществява упражнявайки предоставени от закона правомощия посочени в чл. 10, ал.
1 от ЗЗЛД. Този административен орган е оправомощен да разглежда жалби срещу
актове и действия на администраторите, с които се нарушават правата на физическите
лица по този закон, както и жалби на трети лица във връзка с правата им по този закон
- чл. 10, ал. 1, т. 7 от ЗЗЛД. Органите, които осъществяват контрол за спазване на
ЗЗЛД са: 1. Комисията на основание чл. 10, ал. 1, т. 7 по реда на чл. 38 и чл. 39 от
ЗЗЛД и 2. председателят на КЗЛД и членовете на комисията или упълномощени от тях
лица от администрацията на основание чл. 12 ЗЗЛД. Когато Комисията е сезирана с
жалба от физическо лице, което твърди, че са му нарушени правата по ЗЗЛД, тя се
произнася, съгласно чл. 38, ал. 2 с решение. Съгласно дадените от закона в този
случай правомощия тя постановява решение, с което може да се произнесе в следния
смисъл: а) да даде задължителни предписания, б) да определи срок за отстраняване на
нарушението и в) да наложи административно наказание. Съгласно чл. 2, ал. 1 от
ЗЗЛД лични данни са всяка информация, отнасяща се до физическо лице, което е
идентифицирано или може да бъде идентифицирано пряко или непряко чрез
идентификационен номер или чрез един или повече специфични признаци. Целта на
ЗЗЛД е да се гарантира неприкосновеността на личността и личния живот, като се
защитят физическите лица при неправомерно обработване на свързаните с тях лични
данни и се регламентира правото на достъп до събираните и обработвани такива
данни.
Независимо, че безспорно се установява по делото, че С. Г. К. не е регистриран като
администратор на лични данни, то доколкото срещу извършваното от него
обработване на лични данни е депозирана жалба, същата правилно е разгледана от
КЗЛД и тя не е излязла от правомощията си. Съгласно § 1, т. 1 от ДР на ЗЗЛД
„Обработване на лични данни“ е всяко действие или съвкупност от действия, които
могат да се извършват по отношение на личните данни с автоматични или други
средства, като събиране, записване, организиране, съхраняване, адаптиране или
изменение, възстановяване, консултиране, употреба, разкриване чрез предаване,
разпространяване, предоставяне, актуализиране или комбиниране, блокиране,
заличаване или унищожаване. В случая съдът намира, че се извършва безспорно
обработване на лични данни. Съгласно чл. 3, ал. 1 от ЗЗЛД администратор на лични
данни, е физическо или юридическо лице, както и орган на държавната власт или на
местното самоуправление, който сам или съвместно с друго лице определя целите и
средствата за обработване на личните данни. Същото определение е дадено и в чл. 2,
б. „г“ от Директива 95/46/ЕО на Европейския парламент и на Съвета от 24 октомври
1995 година за защита на физическите лица при обработването на лични данни и за

свободното движение на тези данни /Директива 95/46/ЕО/. Следователно, достатъчно
е да се извършва обработване на лични данни по смисъла на закона, за да се превърне
едно физическо лице, както е в процесния случай, в администратор на лични данни.
Дали то е регистрирано в регистъра по чл. 10, ал. 1, т. 2 от ЗЗЛД е отделен въпрос,
като в тази връзка следва да се има предвид, че КЗЛД следва да регистрира
администратори, само когато те поддържат регистри на личните данни - аргумент от §
3 от ПЗР на ЗЗЛД и чл. 10, ал. 1, т. 2 от ЗЗЛД. Лица, които не поддържат регистри, но
обработват лични данни по смисъла на закона, както е в процесния случай, също
притежават качеството на администратор на лични данни и КЗЛД може да разглежда
жалби срещу тях и съответно да установява или не извършването на нарушения при
обработването на тези данни.
При постановяване на административния акт не са допуснати нарушения на
административнопроизводствените правила. Решението е постановено след като е
дадена възможност на страните да изразят становище и представят писмени
доказателства – чл. 36 от АПК, както и след разглеждане на жалбата по същество в
открито съдебно заседание съгласно чл. 9, ал. 4 от ЗЗЛД и чл. 39, ал. 1 от Правилника
за дейността на КЗЛД и нейната администрация и е прието с необходимото
мнозинство /чл. 9, ал. 3 от ЗЗЛД/. Правилно също така административният орган е
конституирал страните в развилото се пред него производство. Административният
акт е постановен и в предписаната от чл. 59 АПК писмена форма – решение, в което
са посочени мотивите – фактически и правни основания. Въз основа на фактическите
установявания на органа са посочени нарушените правни норми. Спазени са
изискванията на чл. 9, ал. 4 от ЗЗЛД и чл. 39, ал. 1 от Правилника за дейността на
Комисията за защита на личните данни, като жалбата е разгледана в открито съдебно
заседание, с призоваване на страните и събиране на доказателства, а решението е
взето единодушно от членовете на административния орган, при необходимия
кворум.
Съдът счита, че решението е издадена и в съответствие с материалния закон и целта
на същия, с оглед на което то не подлежи на отмяна и съгласно чл. 146, т. 4 и т. 5 от
АПК. Правните му последици са напълно съвместими с правовия ред, като размерът
на наложеното наказание е минималният предвиден такъв в закона.
Предвид изложеното, съдът намира, че не са налице основания за обявяване на
нищожност на оспореното решение. То е законосъобразно – издадено от компетентен
орган, в предвидената форма, при отсъствие на допуснати съществени нарушения на
административно-производствените правила и правилно приложение на материалния
закон, в съответствие с целта му. С оглед на изложеното подадената срещу него жалба
като неоснователна, следва да бъде отхвърлена.
Съгласно изхода на делото и направеното искане за присъждане на юрисконсултско
възнаграждение от процесуалния представител на ответника, както и на основание чл.
143, ал. 4 от АПК, жалбоподателят следва да бъде осъден да заплати на ответника
сумата в размер на 100 лева, представляваща юрисконсултско възнаграждение,
определено по реда на чл. 37, ал. 1 от Закона за правната помощ и чл. 24 от Наредбата
за заплащане на правната помощ.
Водим от горното и на основание чл.172, ал.2 АПК, Административен съд
София-град,
Р Е Ш И:
ОТХВЪРЛЯ жалбата на С. Г. К. срещу Решение № ППН-01-106/2017г. от 12.06.2018г.

на Комисията за защита на личните данни /КЗЛД/ в частта, в която жалбата на А. А. е
приета за основателна и на С. Г. К., в качеството му на администратор на лични данни
– председател на Управителен съвет на Етажна собственост, находяща се в [населено
място],[жк][жилищен адрес] е наложено административно наказание – глоба в размер
на 500 лв. за нарушение на чл. 23, ал. 1 от ЗЗЛД.
ОСЪЖДА С. Г. К. да заплати на Комисията за защита на личните данни
юрисконсулско възнаграждение в размер на 100 /сто/ лева.
Решението може да бъде обжалвано с касационна жалба в 14-дневен срок от
съобщаването му чрез Административен съд София-град пред Върховния
административен съд.
Решението да се съобщи на страните чрез изпращане на препис от него по реда на
чл.137 АПК.
СЪДИЯ:

