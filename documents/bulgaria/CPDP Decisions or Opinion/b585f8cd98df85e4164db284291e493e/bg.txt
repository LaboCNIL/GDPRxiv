
Начало
  » Практика » Решения на КЗЛД за 2021 г.
  
 
 » Решение по жалби с рег. № ППН-01-537/10.06.2019 г. и ППН-02-295/28.05.2019 г. Решение по жалби с рег. № ППН-01-537/10.06.2019 г. и ППН-02-295/28.05.2019 г.
РЕШЕНИЕ
№ ППН-01-537/2019 г.
София, 11.02.2021 г.
 
Комисията за защита на личните данни (КЗЛД) в състав: Председател: Венцислав Караджов и членове: Мария Матева и Веселин Целков на заседание, проведено на 21.10.2020 г., на основание чл. 10, ал. 1 от Закона за защита на личните данни, респективно чл. 57, § 1, буква „е“ от Регламент (ЕС) 2016/679 на Европейския парламент и на Съвета от 27 април 2016 г. относно защитата на физическите лица във връзка с обработването на лични данни и относно свободното движение на такива данни (Регламента/ОРЗД), разгледа по същество жалби № ППН-01-537/10.06.2019 г. и ППН-02-295/28.05.2019 г., подадени съответно от Г.Г. и В.З.
Административното производство е по реда на чл. 38 от Закона за защита на личните данни (ЗЗЛД).
Комисията за защита на личните данни е сезирана с жалба № ППН-01-537/10.06.2019 г., подадена от Г.Г., в която са изложени твърдения за злоупотреба с личните ѝ данни и използването им без нейно знание и съгласие за назначаването ѝ като член на секционната избирателна комисия (СИК) № ****2, по предложение на „Б.Б.Ц.“, във връзка с проведените на 26.05.2019 г. избори за членове на Европейския парламент от Република България. Твърди, че в резултат на неправомерното обработване са ѝ нанесени освен морални и материални вреди, доколкото регистрацията е възпрепятствала участието ѝ в изборите, като анкетьор.
Към жалбата са приложени относими доказателства.
Комисията за защита на личните данни е сезирана и с жалба № ППН-02-295/28.05.2019 г., подадена от В.З. с идентични твърдения, а именно за злоупотреба с личните ѝ данни и използването им без нейно знание и съгласие за назначаването ѝ като член на секционната избирателна комисия (СИК) № ****3, по предложение на „Б.Б.Ц.“ във връзка с проведените избори. 
С оглед изясняване на случая от правна и фактическа страна и в условията на залегналото в административния процес служебно начало от Областния управител на Област Шумен са изискани заверено копие на следните изборните книжа и материали от проведените на 26.05.2019 г. избори за членове на Европейския парламент от Република България, а именно заверено ксерокопие на подадено от коалиция „Б.Б.Ц.“ писмено предложение за състава на СИК № ****2 преди консултациите при кмета на общината, ведно с приложение към него документи, Решение на РИК-Шумен за назначаване на състава на СИК № ****2 и СИК № ****3 за процесните избори, ведно с приложени към тях поименни списъци относно състава на секционните избирателни комисии, както и информация за последвала промяна в състава им. В съответствие с изискванията на Закона за защита на личните данни е указано, че съдържащите се в документите лични данни на останалите членове на СИК, различни от жалбоподателките, следва да бъдат заличени.
В отговор и с писма ППН-01-537#4/15.06.2020 г. и ППН-01-537#5/18.06.2020 г., същите с идентично съдържание и с писмо ППН-02-259#2/17.08.2020 г. изисканите документи са предоставени.
Предвид събраните по преписката доказателства политически партии ПП „П.Б.“ (с предишно наименование „Б.Б.Ц.“), „ВМРО-Б.Н.Д.“, „З.Н.С.“ и „Д.Г.“, в качеството им на коалиционни партньори съгласно Решение от 04.04.2014 г. за образуване/създаване на Коалиция от партии „Б.Б.Ц.“ (с предходно наименование „Б.Б.Ц., „ВМРО-Б.Н.Д.“, „З.Н.С.“ и „Д.Г.“) за участие в изборите за членове на Европейски парламент на 25.05.2014 г., са уведомени за подадените жалби. Указана им е възможността да ангажират писмено становище по изложените твърдения и да представят относними доказателства относно законосъобразното обработване на лични данни на жалбоподателките.
Писмени становища, ведно с относими доказателства, са депозирани от ПП „ВМРО-Б.Н.Д.“, ПП „Д.Г.“ и ПП „З.Н.С.“ с идентични твърдения в насока, че личните данни са обработени от ПП „Д.П.Б.“, с предходно наименование ПП „Б.Б.Ц.“, предвид Споразумение между политическите партии участващи в състава на коалицията за разпределяне на районните и секционни избирателни комисии във връзка с провеждане на избори за членове на Европейски парламент от Република България на 26.05.2019 г.
Комисията за защита на личните данни е независим държавен орган, който осъществява защита на лицата при обработването на личните им данни и при осъществяване на достъпа до тези данни, както и контрол по спазването на ЗЗЛД и ОРЗД.
За да упражни правомощията си, комисията следва да бъде валидно сезирана.
Жалбите съдържа задължително изискуеми реквизити - данни за жалбоподателите, естеството на искането, дата и подписи, с оглед което същите са редовни.
Жалбите са процесуално допустими, подадена в срока по чл. 38, ал. 1 от ЗЗЛД от физически лица с правен интерес срещу надлежна страна. Предмет на жалбите са твърденията за неправомерно обработване на лични данни на жалбоподателките – три имена, единен граждански номер, телефон за връзка, образование, а по отношение на г-жа В.З. и специалност, за назначаването им като членове на секционната избирателна комисия (СИК) № ****2 и № ****3, по предложение на КП „Б.Б.Ц.“, във връзка с проведените на 26.05.2019 г. избори за членове на Европейския парламент от Република България. 
От събраните по преписката доказателства и предвид обстоятелството, че към дата на сезиране на комисията коалицията от партии не съществува, като ответни страни в производството следва да се конституират политическите партии участващи в състава ѝ, а именно: „Д.П.Б.“, „ВМРО-Б.Н.Д.“, „З.Н.С.“ и „Д.Г.“. 
С жалбите е сезиран компетентен да се произнесе орган – КЗЛД, която съгласно правомощията си по чл. 10, ал. 1 от ЗЗЛД във връзка с чл. 57, § 1, буква „е“ от Регламент (ЕС) 2016/679, разглежда жалби срещу актове и действия на администраторите на лични данни, с които се нарушават правата на субекти на данни свързани с обработване на личните данни, като не са налице изключенията по чл. 2, § 2, буква „в“ и чл. 55, § 3 от Регламента предвид обстоятелството, че случаите не касаят дейности по обработване извършвани от физическо лице в хода на чисто лични или домашни занимания и/или дейности извършвани от съдилищата при изпълнение на съдебните им функции.
Предвид събраните по преписките доказателства комисията счита, че са налице предпоставките на чл. 32 от АПК за обединяването и разглеждането на жалбите в едно общо административно производство, с оглед обстоятелството, че правата и задълженията на страните произтичат от еднакво фактическо състояние, подадени са срещу една и съща пасивно легитимира страна и са от компетентността на един и същ административен орган – КЗЛД.
По изложените съображения и предвид липсата на отрицателните предпоставки посочени в чл. 27, ал. 2 от АПК, на проведено на 02.09.2020 г. заседание на КЗЛД жалбите са приети за допустими и предвид предпоставките на чл. 32 от АПК са обединени за разглеждане в едно общо административно производство. Като страни в производството са конституирани: жалбоподатели: Г.Г. и В.З. и ответни страни политическите партии участващи в състава на коалицията, а именно: „Д.П.Б.“, „ВМРО-Б.Н.Д.“, „З.Н.С.“ и „Д.Г.“, в качеството им на самостоятелни администратори на лични данни - коалиционни партньори съгласно Решение от 04.04.2014 г. за образуване на коалиция от партии „Б.Б.Ц.“. 
Насрочено е открито заседание за разглеждане на жалбите по същество на 21.10.2020 г. от 13:00 часа, за което страните са редовно уведомени и им е указано разпределянето на доказателствената тежест в процеса. Заверено копие на депозирани от ПП „ВМРО-Б.Н.Д.“ и ПП „Д.Г.“ писмени отговори са предоставени на останалите страни в производството за запознаване и становище.
От политическа партия „Д.П.Б.“ е изискани информация и доказателства за въведени от политическата партия технически и организационни мерки за защита на обработвани в изборния процес лични данни, както и доказателства и информация били ли са жалбоподателките членове на политическата партия, респективно били ли са преди конкретните избори представители на партията в изборния процес. Указана е правната възможност, до дата на откритото заседание, да изразят писмено становище по събраните доказателства и изложените от жалбоподателките твърдения, да правят искания по доказателствата и да сочат доказателства относно законосъобразността на обработване на личните ми данни. Липсва процесуална активност от страна на политически партии „Д.П.Б.“.
На проведено на 21.10.2020 г. заседание на Комисията, жалбите са разгледани по същество.
Страните редовно уведомени – не ся явяват, не се представляват.
В качеството си на административен орган и във връзка с необходимостта от установяване истинността по случая, като основен принцип в административното производство, съгласно чл. 7 от АПК, изискващ наличието на установени действителни факти и предвид събраните доказателства и наведените твърдения, комисията приема, че разгледани по същество жалби № ППН-01-537/10.06.2019 г. и ППН-02-295/28.05.2019 г. са основателни.
Ноторно е, че на 26.05.2019 г. в Република България са проведени избори за членове на Европейски парламент от Република България, във връзка с провеждане на който са назначени секционни избирателни комисии.
В Изборния кодекс са разписани правилата за назначаване на състава на СИК. В съответствие с нормативно разписаната процедура по чл. 91 от ИК и т. 23 от Решение 150-ЕП от 11.04.2019 г. на ЦИК вече конкретно са посочени правилата касаещи изборите проведени на 26.05.2019 г. за членове на Европейския парламент от Република България. Съгласно нормативно установените правила съставите на СИК се назначават от РИК, като назначаването е предхождано от консултации при кмета на съответната община за сформиране на съставите на СИК. Консултациите са провеждат с представители на парламентарно представени партии и коалиции от партии и коалиции, които имат избрани с техни кандидатски листи членове на Европейския парламент от Република България, но не са парламентарно представени. Последните представят писмено предложение за състава на СИК от квотата на съответния политически субект, което съдържа: три имена и ЕГН на предложените лица, образование и специалност, телефон за връзка с лицето и длъжността в комисията, за която се предлага, съгласно чл. 91, ал. 4 от ИК. Съгласно чл. 92, ал. 6 от ИК при избори членове на Европейския парламент от Република България партиите и коалициите, които имат избрани с техните кандидатски листи членове на Европейския парламент, но не са парламентарно представени, имат право на не повече от две на сто от членовете на секционните избирателни комисии в рамките на общината за съответния изборен район (район).
В съответствие с нормативно разписаната процедура по чл. 91 от ИК и т. 23 от Решение 150-ЕП от 11.04.2019 г. на ЦИК, в община Шумен на 16.04.2019 г. са проведени консултации за назначаване на членове на СИК. Постъпило е писмено предложение от КП Б.Б.Ц., правоимащ субект съгласно чл. 91 от ИК, за съставите на СИК в община Шумен. Видно от съдържанието на предложението е, че за членове на СИК № ****2 и № ****3 са посочени/предложени съответно Г.Г. и В.З. В предложението се съдържат три имената на жалбоподателките, единните им граждански номера, образование, а за г-жа В.З. и специалност „Икономика“, посочени са и телефони за връзка с тях съответно *****1 и *****2, същите посочени като телефони за контакт с тях в подадените до КЗЛД жалби. Към предложението е представено пълномощно видно от съдържанието на което, че членовете на Председателския съвет, който представлява КП „Б.Б.Ц.“ са упълномощили Н.Е. „да представлява КП „Б.Б.Ц.“ при провеждане на консултациите при кмета на общината за назначаване на секционни избирателни комисии при провеждане на Изборите за европейски парламент, насрочени за 26 май 2019 г. на територията на община Шумен“. Към пълномощното е приложено и Решение за създаване на коалицията с дата 04.04.2014 г., както и решение за разпределяне на СИК във връзка с произвеждането на конкретните избори. Видно от последното СИК в община Шумен са разпределени на ПП „Д.П.Б.“. Обстоятелство което се потвърждава и от изразени от ПП „ВМРО-Б.Н.Д.“ и ПП „Д.Г.“ писмени становища депозирани в хода на производството пред КЗЛД.
С Решение № 16 от 30.04.2019 г. на РИК Шумен, жалбоподателките Г.Г. и В.З. са назначени като членове съответно на СИК № ****2 и № ****3. В последствие и въз основа на подадено от Н.Е., упълномощен представител на коалицията, заявление с дата 20.05.2019 г. е извършена промяна в състава на съответните СИК, като на мястото на жалбоподателките, като членове на СИК, са назначени съответно П.Х. и С.В.   
Известно е, че към дата на провеждане на консултациите при кмета на общината и предоставяне на данните на жалбоподателите коалицията като политически субект не съществува. Въпреки това съгласно Изборния кодекс има правата да има представители в секционните избирателни комисии за провеждане на конкретните избори по силата н чл. 91, ал. 2 от ИК. В тази връзка и предвид обстоятелството, че в конкретните избори партиите в състава на коалицията участват самостоятелно или под друга форма на 12.04.2019 г. между коалиционните партньори е подписано Решение за разпределение на секционните избирателни комисии за упражняване на правата произтичащи по чл. 91, ал. 2 от ИК. Видно от съдържанието на споразумението като пълномощник на правоимащия политически субект КП „Б.Б.Ц.“ е определена политическа партия „Д.П.Б.“.
Предоставянето на лични данни за регистрация на членове на СИК за участие в изборите е форма на обработване на личните данни и като такова следва да се осъществява при спазване на разпоредбите на Регламент ЕС 2016/679, в частност тези на чл. 6, § 1 от регламента, същите приложими доколкото данни са предоставени след 11.04.2019 г.
По преписката безспорно се установи, че личните данни на жалбоподателя са обработени от администратора на лични данни политическа партия „Д.П.Б.“ в хипотезата на включването им в списък с лица за назначаването им в секционни избирателни комисии от квотата на коалиция „Б.Б.Ц.“ за участие в изборите на 26.05.2019 г. и предоставянето на тези данни на кмета на община Шумен във връзка с консултациите по чл. 91 от ИК. Не се установи обработване на личните данни на жалбоподателките от останалите конституирани в производството политически партии - ПП „З.Н.С.", ПП „Д.Г." и „ВМРО-Б.Н.Д.“ от състава на КП „Б.Б.Ц.“.
Личните данни на жалбоподателките са обработени от политическа партия „Д.П.Б.“ за регистрирането им като членове на № ****2 и № ****3 от квотата на коалиция „Б.Б.Ц.“, в нарушение на ОРЗД.
Основателни са твърденията на жалбоподателките за незаконосъобразно обработване личните им данни, като следва да се отбележи, че същите не са оспорени от ПП „Д.П.Б.“. Въпреки дадените на партията указания и разпределянето на доказателствената тежест в процеса последната не ангажира доказателства за законосъобразно обработване на личните данни на жалбоподателките за конкретната цел поради което следва, че данните са обработени в нарушение на чл. 6, § 1 от Регламента доколкото липсва условие за законосъобразност на предоставянето.
Липсват доказателства за изразено от жалбоподателките съгласие за обработване на личните им данни за конкретната цел, като твърдения в тази насока дори не са ангажирани от политическата партия, в чиято тежест е да докаже последното. В допълнение, като косвени доказателства за липса на съгласие, могат да се приемат последващите действия от страна на упълномощените представител на правоимащия субект за промяна в състава на съответните СИК, като на мястото на жалбоподателките като членове на СИК са назначени съответно П.Х. и С.В.   
Неприложима е хипотезата на чл. 6, § 1, буква „е“ от Регламента - интересите на администратора, в случай ПП „Д.П.Б.“ не са преимуществен пред интереса на засегнатите физически лица, чиито данни са предоставени за назначаването им като членове на СИК, в представения при консултациите при кмета на общината, без тяхно съгласие, като е безспорно, че последният е приоритетен пред интереса на политическия субект за участие в изборите. Законово задължение за обработване от страна на администратора също липсва, доколкото участието на политическите партии, респективно коалиции от партии, в изборния процес е правна възможност, при реализирането на която следва да бъдат съобразени нормативно установените правила, в частност тези в сферата на защита на личните данни съгласно нормата на чл. 133, ал. 4 от ИК – „личните данни се обработват и предоставят при спазване изискванията за тяхната защита“. Липсват доказателствата които да обосноват приложимостта на  чл. 6, § 1, буква „б“ от ОРЗД - наличие на сключен между страните договор за изпълнението на който да е необходимо обработване на лични данни на г-жа Г.Г. и г-жа В.З. от страна на политическата парти, респективно коалиция или за предприемане на стъпки по искане на субектите на данни преди сключване на договора. Основания по чл. 6, § 1, буква „г“ и „д“ от ОРЗД са неотносими - приложими са в други, различни и несъвместими с настоящата хипотези касаещи обработване на лични данни за защита на жизненоважни интереси свързани с живота и здравето на субекта на данни, изпълнение на задача от обществен интерес, както и при упражняването на официални правомощия, каквито не се делегирани на политическите партии, респективно коалиции от партии.
От събраните по преписката доказателства се налага се извода, че личните данни на жалбоподателките са обработени в нарушение на чл. 6, § 1 от ОРЗД, без да е налице нито едно от посочените в разпоредбата условия за законосъобразност на обработването, като са нарушени правата на лицата сезирали КЗЛД.
Безспорно е, че на 20.05.2019 г. около месец след нарушението са предприети действия за неговото преустановяване. Подадено е заявление от Н.Е., упълномощен представител на коалицията, с дата 20.05.2019 г. за промяна в състава на съответните СИК, в резултат на което на мястото на жалбоподателките, като членове на СИК от квотата на КП „Б.Б.Ц.“, с Решение № 80/13.05.2019 г. на РИК Шумен, са назначени съответно П.Х. и С.В. Предприетите в тази насока действия обаче не санират нарушението. 
С оглед характера на констатираното нарушение комисията счита, че корективните мерки по чл. 58, § 2, буква „а“, „б“, „в“, „г“, „д“, „е“, „ж“, „з“ и „й“ от Регламента са неприложими и нецелесъобразни в случая, предвид тежестта на нарушението и обстоятелството, че същото е довършено. В конкретния случай имуществената санкция по член 58, § 2, буква „и“ от Регламента, се явява най-целесъобразна, ефективна, възпираща и пропорционална за защита на законовия обществен интерес. Следва да се отбележи, че освен чисто санкционна мярка, реакция на държавата към извършеното нарушение на нормативно установените правила, имуществената санкция има и дисциплиниращо действие, с оглед неизвършването на същото нарушение за напред. Администраторът е длъжен да познава закона и да спазва неговите изисквания, още повече, че той дължи необходимата грижа, предвидена в закона и произтичаща от предмета му на дейност, кадровия и икономически ресурс.
Предвид събраните по преписката доказателства комисията счита, че административно-наказателна отговорност за допуснатото нарушение следва да понесе ПП „Д.П.Б.“, доколкото видно от Решението за разпределяне на СИК за конкретните избори данните са обработени от политическия субект, в качеството му администратор на лични данни, пълномощник на коалицията която към дата на обработването не съществува, но е правоимащ субект по смисъла на чл. 91 от ИК.
При определяне на размерът на санкцията и в съответствие с условията по чл.  83, § 2 от Регламента комисията взе предвид, като смекчаващо обстоятелства, че са предприети действия за преустановяване на нарушението – подадено е заявление за промяна в състава на двете СИК, още преди сезиране на КЗЛД. Обстоятелствата по чл. 83, § 2, букви „б“ и „и“ от Регламента са неотносими доколкото се касае за администратор – юридическо лице, което не формира вина, а към момента на извършване на нарушението одобрени кодекси за поведение, респективно одобрени механизми за сертифициране не са въведени.
Като утежняващи комисията квалифицира обстоятелства, че: са нарушени правата на повече от едно лице; обработени са данни за единен граждански номер на двете жалбоподателки, включително информация за техния образователен ценз, а в резултат на регистрацията са ограничени правата на жалбоподателките свързани с изборното законодателство и участието им в изборния процес; нарушенията са станали известни на КЗЛД в следствие сезирането ѝ от потърпевшите лица; липсват информация и доказателства за въведени от администратора технически и организационни мерки за защита на личните данни обработвани във връзка с изборния процес; налице е пасивно поведение на политическия субект в хода на административното производство, липсва съдействие и сътрудничество с надзорния орган за изясняване на случая от фактическа страна и отстраняване на нарушението и смекчаване на евентуални неблагоприятни последици от него. Като утежняващо следва да квалифицира и обстоятелството, че нарушението не е първо за политическия субект, който е санкциониран за идентично нарушение с влязло в сила решение Ж-167/12.02.2018 г. на КЗЛД.
По горните съображения и с оглед принципа на пропорционалност между тежестта на нарушението и размера на наказанието, комисията счита, че наложената имуществена санкция следва да е в размер на 1 000 лв. (хиляда лева). Съобразявайки целта на наказанието, което следва да има възпираща и предупредителна функция, естеството и тежестта на нарушението, обществените отношения които засяга, категориите засегнати лични данни, комисията намира, че упражненото правомощия по вид и размер безспорно отговаря на търсените от ЗЗЛД и Регламент 2016/679 ефективност и възпиращ ефект, като в същото време не нарушава принципа на пропорционалност и изискването за съразмерност. 
Водима от горното и на основание чл. 38, ал. 3 от ЗЗЛД, Комисията за защита на личните данни,
РЕШИ:
1. Обявява жалби № ППН-01-537/10.06.2019 г. и ППН-02-295/28.05.2019 г. за основателни.
2. На основание чл. 83, § 5, буква „а“, във връзка с чл. 58, § 2, буква „и“ от Регламент (ЕС) 2016/679 налага на политическа партия „Д.П.Б.““ с Булстат ***** административно наказание - имуществена санкция в размер на 1 000 лв. (хиляди лева) за обработване на личните данни на жалбоподателките в нарушение на чл. 6, § 1 от Регламента.  
 Решението подлежи на обжалване в 14-дневен срок от връчването му, чрез Комисията за защита на личните данни, пред Административен съд София - град.
След влизане в сила на решението, сумата по наложеното наказание следва да бъде преведена по банков път:
Банка БНБ – ЦУ, IBAN: BG18BNBG96613000158601, BIC BNBGBGSD
Комисия за защита на личните данни, БУЛСТАТ 130961721.
 


 
ПРЕДСЕДАТЕЛ:
ЧЛЕНОВЕ:


 
   Венцислав Караджов /п/
  Мария Матева /п/


 
 
  Веселин Целков /п/


 
 Файлове за сваляне
 Решение по жалби с рег. № ППН-01-537/10.06.2019 г. и ППН-02-295/28.05.2019 г.

 принт 
