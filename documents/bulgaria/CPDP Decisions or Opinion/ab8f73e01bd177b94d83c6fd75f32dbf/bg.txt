
Начало
  » Практика » Решения на КЗЛД за 2021 г.
  
 
 » Решение по жалба с рег. № ППН-01-641/15.07.2019 г. Решение по жалба с рег. № ППН-01-641/15.07.2019 г.
РЕШЕНИЕ
№ ППН-01-641/2019 г.
София, 25.01.2021 г.
 
Комисията за защита на личните данни (КЗЛД) в състав: Председател: Венцислав Караджов и членове: Мария Матева и Цанко Цолов на заседание, проведено на 02.12.2020 г., на основание чл. 10, ал. 1 от Закона за защита на личните данни във връзка с чл. 57, § 1, буква „е“ от Регламент (ЕС) 2016/679 на Европейския парламент и на Съвета от 27 април 2016 г. относно защитата на физическите лица във връзка с обработването на лични данни и относно свободното движение на такива данни (Регламента), постави за разглеждане жалба рег. № ППН-01-641/15.07.2019 г., подадена от М.К.
Административното производство е по реда на чл. 38 от Закона за защита на личните данни (ЗЗЛД).
Комисията за защита на личните данни е сезирана с жалба подадена от М.К. с изложени твърдения за неправомерно обработване на личните ѝ данни от М.Б., в хипотезата на осъществявано видеонаблюдение в жилищна сграда в режим на етажна собственост с адрес *****. Жалбоподателката твърди, че камерата е монтирана на 09.06.2019 г., без съгласието на живущите в сградата, а в обхвата ѝ попадат общи части в етажната собственост, включително асансьора. Моли за проверка по случая, демонтиране на камерата и заличаване на наличните записи от видеонаблюдението.
Към жалбата не са приложени доказателства.
Съгласно принципите на равенство на страните в производството и истинност, М.Б. е уведомена за подадената жалба, като ѝ е указана възможността да представи писмено становище и относими по случая доказателства. 
В отговор г-жа М.Б. оспорва жалбата. Твърди, че след няколко опита за кражби в жилищния комплекс и с цел превенция, е монтирала бутафорна камера до входната врата на жилището си с адрес *****. Твърди, че процесната камера не е свързана със записващо устройство, не осъществява видеонаблюдение в реално време или видеозапис, липсва функционираща система за видеонаблюдение.
Предвид противоречивите твърдения на страните и с оглед служебното начало е извършена проверка по предмета на жалба, резултатите от която са обективирани в констативен акт ППН-02-609/19.11.2019 г., с приложени към него констативен протокол от 14.11.2019 г. и графични изображения на местоположението на камерата. 
Проверката е открита на 14.11.2020 г. на адрес: ***** с връчване на заповедта за проверка на М.Б., която съдейства за възможност за достъп и събиране на доказателства от страна на проверяващия екип на КЗЛД.
От извършената проверка е установено следното:
На адреса се намира затворен комплекс, състоящ се от седем блока, като жилището на жалбоподателката се намира на четвъртия етаж в блок шест, който е пет етажен, с един вход. На въпросния четвърти етаж са разположени още три апартамента, един от които собственост на М.Б***** Над входната врата на жилището на г-жа М.Б. е монтирана бутафорна камера, същата поставена с превантивна охранителна цел. Камерата не е свързана с електрическата мрежа, а се захранва с батерии. Камерата е оборудвана с червен светодиод, който имитира извършване на видеонаблюдение и запис на видеокадри. Не е установено наличието на поставени информационни табели/стикери предупреждаващи за осъществявано видеонаблюдение.
Копие на констативния акт и изразеното от г-жа М.Б. становище по жалбата са предоставени на жалбоподателката за запознаване, с указания, в 7-дневен срок от получаване на документите, да изрази писмено становище по тях и да ангажирате доказателства в подкрепа на изложените в жалбата твърдения, предвид разпределянето на доказателствената тежест в процес. В указания срок, а и до настоящия момент такива не са ангажирани. Констатираните от проверката на КЗЛД факти не са оспорени, не са оспорни и твърденията на г-жа М.Б., липсват доказателства от жалбоподателката в обратна насока.   
Комисията за защита на личните данни е независим държавен орган, който осъществява защита на лицата при обработването на личните им данни и при осъществяване на достъпа до тези данни, както и контрол по спазването на ЗЗЛД и Регламент (ЕС) 2016/679 на Европейския парламент и на Съвета от 27 април 2016 г. относно защитата на физическите лица във връзка с обработването на лични данни и относно свободното движение на такива данни.
За да упражни правомощията си, комисията следва да бъде валидно сезирана.
Жалбата съдържа задължително изискуеми реквизити  - данни за жалбоподателя, естеството на искането, дата и подпис, посочено е лицето срещу което е подадена жалбата, с оглед което същата са редовна. Предмет на жалбата са твърдения за неправомерно обработване на лични данни от М.Б., в хипотезата на осъществявано видеонаблюдение на жилищна сграда в режим на етажна собственост с адрес *****, посредством камера монтирана над входната врата на жилището на г-жа М.Б.
Жалбата е подадена в срока по чл. 38 от ЗЗЛД от физическо лице с правен интерес срещу физическо лице, за което се твърди, че е администратор на лични данни по смисъл чл. 4, ал. 7 Регламент ЕС 2016/679, предвид твърденията, че последното само определя целите и средствата за обработване на лични данни чрез видеонаблюдение. Сезиран компетентен да се произнесе орган – КЗЛД, която съгласно правомощията си по чл. 10, ал. 1 от ЗЗЛД във връзка с чл. 57, § 1, буква „е“ от Регламент (ЕС) 2016/679, разглежда жалби срещу актове и действия на администраторите на лични данни, с които се нарушават правата на субекти на данни свързани с обработване на личните данни, като не са налице изключенията по чл. 2, § 2, буква „в“ и чл. 55, § 3 от Регламента предвид обстоятелството, че случая не касае дейности по обработване извършвани от физическо лице в хода на чисто лични или домашни занимания и/или дейности извършвани от съдилищата при изпълнение на съдебните им функции.
По горните съображения и предвид липсата на предпоставки от категорията на отрицателните по чл. 27, ал. 2 от АПК, се налага извода за допустимост на жалбата.
Комисията счита, че са налице предпоставки по чл. 38, ал. 4 от ЗЗЛД за оставяне на жалбата без разглеждане, като очевидно неоснователна.
Съгласно чл. 10, ал. 1 ЗЗЛД във връзка с чл. 57, § 1, буква „е” от Регламент 2016/679 всеки надзорен орган, в случая КЗЛД, следва да разглежда жалби, подадени от субекти на данни, и да разследва предмета на жалбата, доколкото това е целесъобразно. Целесъобразността при разглеждане на жалбите и развитието на производството е процесуално доразвита и във вътрешното законодателство - в чл. 38, ал. 4 ЗЗЛД. Цитираната разпоредба допуска, когато жалбата е очевидно неоснователна или прекомерна, с решение на Комисията жалбата да бъде оставена без разглеждане. Преценката „дали да остави очевидно неоснователна жалба без разглеждане или да я разгледа по същество и да я отхвърли“ е в рамките на оперативната самостоятелност на КЗЛД, становище което се споделя и в съдебната практика и в частност Определение №5687/29.07.2020 г. по адм. дело 3713/2020 г. на АССГ. 
В конкретния случай се твърди неправомерно видеонаблюдение осъществявано от М.Б. посредством камера монтираната до входната врата на притежаван от нея самостоятелен обект, ап. **, в сграда в режим на етажна собственост с адрес *****. Безспорно установено в случая обаче е, че липсва изградена система за видеонаблюдение. Касае се за камера, която е бутафорна и е обективно невъзможно да осъществява обработване на лични данни. По тези съображения жалбата следва да бъде оставена без разглеждане, като очевидно неоснователна, доколкото видеонаблюдението като съвкупност от действия – записване и съхраняване с автоматично средство – система за видеонаблюдение, която попада в понятието „обработване” на лични данни, не се осъществява. Горния извод, не би се променил при насрочване на жалбата за разглеждане по същество в открито заседание на КЗЛД. Последното само неоснователно би забавило развитието на производството и би било в противоречие с принципа на бързина и икономия в административното производство, доколкото фактическата обстановка е безспорно установена и не е оспорена от жалбоподателката. 
Водима от горното и на основание чл. 38, ал. 4 от Закона за защита на личните данни, Комисията за защита на личните данни,
РЕШИ:
Оставя без разглеждане жалба ППН-01-641/15.07.2020 г., като очевидно неоснователна.
Решението подлежи на обжалване в 14-дневен срок от връчването му, чрез Комисията за защита на личните данни пред Административен съд Бургас.
 


 
ПРЕДСЕДАТЕЛ:
ЧЛЕНОВЕ:


 
   Венцислав Караджов /п/
  Мария Матева /п/


 
 
  Веселин Целков /п/


 Файлове за сваляне
 Решение по жалба с рег. № ППН-01-641/15.07.2019 г.

 принт 
