
Начало
  » Практика » Становища на КЗЛД за 2022 г.
  
 
 » Становище на КЗЛД относно законосъобразност на обработването на лични данни чрез видеозапис при провеждането на устните изпити по конкурсите за първоначално назначаване в органите на съдебната власт Становище на КЗЛД относно законосъобразност на обработването на лични данни чрез видеозапис при провеждането на устните изпити по конкурсите за първоначално назначаване в органите на съдебната власт
СТАНОВИЩЕ
НА
КОМИСИЯ ЗА ЗАЩИТА НА ЛИЧНИТЕ ДАННИ
рег. № ПНМД-01-27/2022 г.
гр. София, 06.04.2022 г.
 
 
ОТНОСНО: Законосъобразност на обработването на лични данни чрез видеозапис при провеждането на устните изпити по конкурсите за първоначално назначаване в органите на съдебната власт
 
Комисията за защита на личните данни (КЗЛД) в състав – членове: Цанко Цолов, Мария Матева и Веселин Целков, на свое редовно заседание, проведено на 30.03.2022 г., разгледа писмо с вх. № ПНМД-01-27/08.03.2022 г. от заместник-председателя на Комисията по атестирането и конкурсите към Съдийската колегия на Висшия съдебен съвет (ВСС). С него се иска становище по отношение на законосъобразността на обработването на лични данни чрез видеозапис при провеждането на устните изпити по конкурсите за първоначално назначаване в органите на съдебната власт. Искането е продиктувано от обсъждане за изработване на проект за изменение и допълнение на Наредба № 1 от 9 февруари 2017 г. за конкурсите за магистрати и за избор на административни ръководители в органите на съдебната власт, която се издава от ВСС на основание чл. 194г от Закона за съдебната власт (ЗСВ). В тази връзка, на КЗЛД е изпратено извлечение от Протокол № 9 от заседание на Комисията по атестирането и конкурсите към Съдийската колегия на ВСС, проведено на 28.02.2022 г., от което е видно, че е взето решение да се изпрати запитване до надзорния орган по този въпрос.  
 
Правен анализ:
Видеонаблюдението е дейност, свързана със събиране и запазване на образни или аудиовизуални данни за лица, попадащи в наблюдавана зона, които подлежат на пряко или косвено идентифициране въз основа на техния външен вид или други специфични признаци. Съществен елемент от тази дейност е, че самоличността на лицата може да бъде установена въз основа на тези данни, а също така се създава възможност за обработване на данни относно присъствието и поведението на лицата в съответната зона.
Съгласно съображение (40) от Регламент (ЕС) 2016/679 (Общ регламент относно защитата на данните, ОРЗД), за да бъде обработването законосъобразно, личните данни следва да бъдат обработвани въз основа на някое от основанията, посочени в чл. 6, пар. 1 и/или чл. 9, пар. 2 от ОРЗД. По отношение на обработването на лични данни, необходимо за спазване на нормативно задължение, за изпълнение на задача от обществен интерес или при упражняване на официални правомощия, предоставени на администратора на лични данни, следва да са налице национални разпоредби, които да уточняват по-нататък реда за прилагане на правилата на ОРЗД.
От друга страна, всяко обработване на лични данни следва да отговаря на принципите, прогласени в чл. 5 от ОРЗД, съгласно които обработването трябва да е законосъобразно и добросъвестно (чл. 5, пар. 1, б. а) от ОРЗД). Наред с това, за физическите лица следва да е ясно по какъв начин отнасящи се до тях лични данни се събират, използват, консултират, предоставят или обработват по друг начин, както и в какъв обхват се извършва или ще се извърши обработването на данните. Принципът за прозрачност (чл. 5, пар. 1, б. а) от ОРЗД) изисква всяка информация и комуникация във връзка с обработването на тези лични данни да бъде лесно достъпна и разбираема и да се използват ясни и недвусмислени формулировки. Този принцип се отнася в особена степен за информацията, която физическите лица (субекти на данни) получават за идентификация на администратора и целите на обработването, и за допълнителната информация, гарантираща добросъвестното и прозрачно обработване на данните по отношение на засегнатите физически лица и тяхното право да получат потвърждение и уведомление за съдържанието на свързани с тях лични данни, които се обработват. Физическите лица следва да бъдат информирани за рисковете, правилата, гаранциите и правата, свързани с обработването на личните им данни, както и за начините, по които могат да ги упражняват. По-специално, конкретните цели (чл. 5, пар. 1, б. б) от ОРЗД), за които се обработват личните данни, следва да бъдат ясни и законни и определени към момента на събирането им. По общо правило, личните данни следва да са адекватни, относими и ограничени до необходимото за целите (чл. 5, пар. 1, б. в) от ОРЗД), за които се обработват. Това налага по-специално да се гарантира, че срокът (чл. 5, пар. 1, б. д) от ОРЗД), за който се съхраняват, е ограничен до строг минимум. Личните данни следва да се обработват, единствено ако целта на обработването не може да бъде постигната в достатъчна степен с други средства. С цел да се гарантира, че срокът на съхранението им не е по-дълъг от необходимия за който се обработват, администраторът трябва да установи съответни срокове за тяхното изтриване, както и да извършва периодичен преглед на същите. Администраторът следва да предприеме всички разумни мерки, за да се гарантира, че неточните лични данни (чл. 5, пар. 1, б. г) от ОРЗД) се коригират или заличават. Личните данни следва да се обработват по начин, който гарантира подходяща степен на сигурност и поверителност (чл. 5, пар. 1, б. е) от ОРЗД), включително за предотвратяване на непозволен достъп до тях и до оборудване за тяхното обработване или за предотвратяване на използването им.
Кумулативното спазване на горепосочените принципи следва да се докаже от администратора (т.нар. принцип за „отчетност”, предвиден в чл. 5, пар. 2 от ОРЗД). Администраторът въвежда подходящи технически и организационни мерки, за да гарантира и да е в състояние да докаже, че обработването се извършва в съответствие с ОРЗД, като взема предвид естеството, обхвата, контекста и целите на обработването, както и рисковете с различна вероятност и тежест за правата и свободите на физическите лица (отговорност на администратора по чл. 24 от ОРЗД). За да бъдат въведените мерки адекватни и да съответстват на основните принципи, същите следва да се преразглеждат и при необходимост да се актуализират от администратора.
Принципно положение е, че целите и средствата за обработването на лични данни се определят или от администратора, или произтичат от правото на ЕС или националното законодателство (арг. чл. 4, т. 7) от ОРЗД). При създаването на нови разпоредби, въвеждащи извършването на видеозапис при провеждането на устни изпити по конкурсите за първоначално назначаване в органите на съдебната власт, ВСС следва ясно да дефинира целта/целите на въпросното обработване на лични данни. В качеството си на администратор – публичен орган, ВСС би могъл да обработва лични данни, чрез видеозапис при провеждането на устни изпити, единствено при условията на чл. 6, пар. 1, б. в) или б. д) от ОРЗД, а именно:
• обработването е необходимо за спазването на законово задължение, което се прилага спрямо администратора; или
• обработването е необходимо за изпълнението на задача от обществен интерес или при упражняването на официални правомощия, които са предоставени на администратора.
Съгласно чл. 6, пар. 3 от ОРЗД посочените основания следва да са установени в правото на Съюза или националното ни законодателство. В съответствие с практиката на Съда на Европейския съюз и на Европейския съд по правата на човека, тези основания трябва да бъдат ясни и точни, а прилагането им предвидимо за лицата, за които се отнасят (арг. съобр. 41 от ОРЗД). Отчитайки това принципно положение, за всяко от посочените основания се изисква да бъдат въведени конкретни разпоредби, които да адаптират прилагането на изискванията на ОРЗД по отношение на следните основни елементи, касаещи обработването на лични данни:
• общите условия, които определят законосъобразността на обработването от администратора (целите на обработването, за което личните данни са предназначени, както и правното основание за това);
• категориите данни, които подлежат на обработване;
• категориите субекти на данни, засегнати от обработването;
• операциите и процедурите за обработване и последиците от тях;
• лицата/органите, пред които могат да бъдат разкривани личните данни и целите, за които се разкриват;
• ограниченията по отношение на целите на разкриването;
• периодът на съхранение;
• информираност на субектите на данни (чл. 13 и/или чл. 14 от ОРЗД) и прозрачност на обработването (чл. 12 от ОРЗД);
• мерки за гарантиране на правата и свободите на засегнатите субекти на данни.
Следователно, въвеждането на видеозапис при провеждане на устните изпити по конкурсите за първоначално назначаване в органите на съдебната власт, налага регламентирането на посочените по-горе елементи с изменението и допълнението на Наредба № 1 от 9 февруари 2017 г. за конкурсите за магистрати и за избор на административни ръководители в органите на съдебната власт.
За пълнота на изложението следва да се отчита и обстоятелството, че видеозаснемане, което включва и звукозапис, засяга в по-висока степен сферата на личната неприкосновеност на субекта на данни. В този смисъл, ако се предвижда и звукозапис, това следва да е изрично посочено в разпоредбите на Наредба № 1, като се предвидят и подходящи допълнителни гаранции за защита правата на засегнатите субекти на данни.
В контекста на настоящото искане за становище е от значение да се отбележи, че КЗЛД се е произнасяла по аналогичен казус, свързан с допустимостта на въвеждането на видеозаснемане при провеждане на изпитите за националните външни оценявания, като в резултат на това министърът на образованието и науката приема конкретни норми, които са обективирани в Наредба № 11 от 1 септември 2016 г. за оценяване на резултатите от обучението на учениците.
По тези съображения и на основание чл. 58, пар. 3, б. б) от Регламент (ЕС) 2016/679 във вр. с чл. 10а, ал. 1 от Закона за защита на личните данни и чл. 51, т. 2 от Правилника за дейността на КЗЛД и на нейната администрация, Комисията за защита на личните данни изразява следното 
СТАНОВИЩЕ:
Висшият съдебен съвет може да въведе разпоредби в Наредба № 1 от 9 февруари 2017 г. за конкурсите за магистрати и за избор на административни ръководители в органите на съдебната власт, които да регламентират извършването на видеозапис при провеждането на устните изпити по конкурсите за първоначално назначаване в органите на съдебната власт, като се отчитат изискванията на Регламент (ЕС) 2016/679 и Закона за защита на личните данни.
 


 
 
ЧЛЕНОВЕ:


 
   

     Цанко Цолов /п/


 
 
     Мария Матева /п/


 
 
     Веселин Целков /п/



 
 
 Файлове за сваляне
 Становище на КЗЛД относно законосъобразност на обработването на лични данни чрез видеозапис при провеждането на устните изпити по конкурсите за първоначално назначаване в органите на съдебната власт

 принт 
