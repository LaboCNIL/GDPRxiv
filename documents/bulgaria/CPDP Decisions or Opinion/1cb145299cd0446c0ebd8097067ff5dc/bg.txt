
Начало
  » Практика » Решения на КЗЛД за 2022 г.
  
 
 » Решение по жалби № ППН-01-88/31.01.2022 г. и № ППН-01-89/31.01.2022 г. Решение по жалби № ППН-01-88/31.01.2022 г. и № ППН-01-89/31.01.2022 г.
РЕШЕНИЕ
№ ППН-01-88/2022
София, 06.07.2022 г.
   
Комисията за защита на личните данни („Комисията”/„KЗЛД”) в състав: Председател – Венцислав Караджов и членове – Цанко Цолов, Мария Матева и Веселин Целков, на редовно заседание, проведено на 18.05.2022 г., на основание чл. 10, ал. 1 от Закона за защита на личните данни (ЗЗЛД) във връзка с чл. 57, § 1, б. „е” от Регламент (ЕС) 2016/679 разгледа по основателност жалби № ППН-01-88/31.01.2022 г. и № ППН-01-89/31.01.2022 г., подадени от И.Г.
Административното производство е по реда на чл. 38 от ЗЗЛД.
Комисията за защита на личните данни разгледа жалби № ППН-01-88/31.01.2022 г. и № ППН-01-89/31.01.2022 г. на И.Г. срещу за това, че администраторът не е отговорил на искане, с което лицето счита, че е упражнило правото си на изтриване по чл. 17 от Регламент (ЕС) 2016/679 г. Жалбоподателят посочва, че иска да призове телевизия Х. да изтрие завинаги всички видеоклипове с негово участие, но въпреки многобройните опити да се свърже с телевизия Х., нямало никакъв резултат.
В съответствие с чл. 26 от АПК за започване на производството е уведомена фондация Х., като регистриран доставчик на линейна медийна услуга (телевизионен оператор) на телевизия Х., въз основа на Решение № РД-05-103/25.09.2019 г. на СЕМ. Жалбоподателят е уведомен за образуваното производство, като му е предоставена възможност да изрази становище по събраните доказателства.
С протокол № ППН-01-88#5/15.03.2022 г. е констатирано, че списъкът от видеоклипове с участието на жалбоподателя, описани в жалбата, се съдържат на YouTube страницата „телевизия Х.“.
В допълнително предоставения срок за отговор е постъпило становище с вх. № ППН-01-88#7/23.03.2022 г. на фондация Х., в което жалбите се оспорват като неоснователни. Представят се Вътрешните правила за защита на личните данни в сдружението, в сила от 01.10.2019 г. В становището се иска жалбите да бъдат оставени без уважение, поради това, че всички предавания, в които е участвало лицето И.Г., са премахнати от официалния YouTube канал „Телевизия Х.“.
С протокол № ППН-01-88#11/28.03.2022 г. е установено, че на въпросния YouTube канал се съдържа един видеоклип с участието на жалбоподателя.
Настоящата жалба е преждевременно подадена – преди едномесечния срок по чл. 12 § 4 от Регламент (ЕС) 2016/679, тъй като лицето е сезирало администратора с искане за изтриване на личните му данни на 25.01.2022 г., а жалбата е подадена на 31.01.2022 г. Доколкото администраторът не е представил отговор по смисъла на чл. 12 § 4 от Регламент (ЕС) 2016/679 след изтичането на едномесечния срок и предвид разпоредбата на чл. 142 от АПК, че съответствието на административния акт с материалния закон се преценява към момента на издаването му, то с решение на Комисията от 30.03.2022 г. жалбите са приети за разглеждане като редовни и допустими. Поради това, че имат идентични страни и предмет, но към жалба № ППН-01-89/31.01.2022 г. са изброени видеоклиповете, за които жалбоподателят прави искане да бъдат изтрити, е взето решение да бъдат разгледани в едно производство със страни: жалбоподател И.Г. и ответник фондация Х.
В становище на администратора № ППН-01-88#25/19.05.2022 г. е посочено, че жалбоподателят е изразил съгласие да участва в заснемането и разпространението на аудио-визуално произведение, проект на телевизия Х. Представена е декларация за съгласие без дата на съставяне и без дата на представяне на администратора.
Жалбата е разгледана по същество на проведено заседание на Комисията за защита на личните данни на 18.05.2022 г., за което страните, редовно уведомени, не се явяват и не се представляват.
От естеството на излъчваните видеа става ясно, че физическото лице не се явява в лично качество, а като кандидат за представител на дадена партия. В излъченото предаване се правят разяснения на политики, мнения и позиции, като целта е да бъдат запознати зрителската аудитория и потенциалните избиратели на съответната партия, от чието име се издига кандидатът за народен представител.
Администраторът се позовава на журналистически цели като правно основание за обработване на лични данни в съответствие с чл. 25з от Закона за защита на личните данни. Дори и когато е налице това правно основание, администраторът следва да има предвид, че обработването на лични данни трябва да е съобразено със зачитане неприкосновеността на личния живот. При обработване на лични данни за журналистически цели законодателят не е предвидил дерогация от разпоредбите на чл. 12 – 21 от Регламент 2016/679. Администраторите, обработващи информация за журналистически цели, е необходимо да съблюдават основните права, с които се ползва субектът на лични данни.
Субектът на лични данни е упражнил правото си да сезира администратора с искане за изтриване на личните му данни. Според чл. 12, § 4 от Регламент (ЕС) 2016/679, ако администраторът не предприеме действия по искането на субекта на данни, администраторът уведомява субекта на данни без забавяне и най-късно в срок от един месец от получаване на искането за причините да не предприеме действия и за възможността за подаване на жалба до надзорен орган и търсене на защита по съдебен ред. В случай че администраторът разполага с правно основание за обработване на лични данни, следва да уведоми субектът на данни, че неговото заявление не може да бъде уважено.
Независимо дали обработването на информация е за журналистически цели или не,  администраторът на лични данни следва да спазва разпоредбите на чл. 12 – чл. 21 от Регламента. В случай, че не уважи искането на субекта на данни, администраторът съобразно чл. 12, § 4 от Регламент (ЕС) 2016/679 следва да уведоми без ненужно забавяне и в срок най-късно от един месец от получаване на искането, че същото няма да бъде уважено, като посочи причините да не бъдат предприети действия и за възможността за подаване на жалба до надзорен орган и търсене на защита по съдебен ред.
В настоящия случай администраторът не е уважил искането на субекта на данни, но е следвало да уведоми лицето за причините. Не биха могли да бъдат възприети аргументите на ответната страна, че обработването на лични данни е въз основа на съгласие на лицето. Представеният документ, озаглавен „декларация“ (без дата и адресат), не представлява предоставяне на съгласие по смисъла на Регламент (ЕС) 2016/679, а би имал характеристиките на писмен договор за участие в телевизионно предаване, в случай че същият беше двустранно подписан. В разписаните клаузи е предвиден различен от Регламента начин на обработване на лични данни и за предявяване на претенциите на лицето, които имат различни правни последици от предоставянето и оттеглянето на съгласие по смисъла на Регламента. Според писмените договорености, в случай че съгласието бъде оттеглено, администраторът ще преустанови занапред да обработва личните данни на лицето и да употребява образа му в своята рекламна кампания. Предвидено е организаторът и обработващите лични данни да съхраняват личните данни за идентификация на всички участници в 6-месечен срок от приключване на състезанието. В случая този срок е изтекъл и според възприетото между страните е следвало да бъде преустановено излъчването на въпросното предаване.
Поради това, че не е предоставено съгласие по смисъла на Регламента за защита на личните данни, жалбоподателят не може да се позове на т. нар. право „да бъде забравен“ съобразно чл. 17 от Регламент 2016/679.
Независимо от гореизложеното, администраторът следва да се произнесе по искането на субекта на лични данни, като изрично посочи на какво основание обработва личните му данни. В настоящия случай администраторът не се е произнесъл не само в едномесечния срок за отговор, а изобщо по искането на лицето, поради което е нарушена разпоредбата на чл. 12, § 4 от Регламента.
Надзорният орган може да извърши преценка по целесъобразност кое корективно правомощие по чл. 58 § 2 от Регламента на упражни, така че същото да бъде подходящо и възпиращо.
Предвид гореизложеното и вземайки предвид, че от непроизнасянето в срок за субекта на данни не са произтекли вреди по смисъла на Регламента, както и че нарушението е с относително ниска степен на опасност, то подходящо би било на администратора да се отправи официално предупреждение за нарушение на чл. 12, § 4 от Регламента.
Така мотивирана и на основание чл. 38, ал. 3 от ЗЗЛД, Комисията за защита на личните данни
РЕШИ:
1. Обявява жалби № ППН-01-88/31.01.2022 г. и № ППН-01-89/31.01.2022 г. за основателни.  
2. На основание чл. 58, § 2, б. „б” от Регламент (ЕС) 2016/679 отправя официално предупреждение на Фондация Х. за неспазване на чл. 12, § 4 от Регламента. 
 Настоящото решение може да бъде обжалвано в 14-дневен срок от връчването му чрез Комисията за защита на личните данни, пред Административен съд София-град.
 


 
ПРЕДСЕДАТЕЛ:
ЧЛЕНОВЕ:


 
   Венцислав Караджов /п/
   Цанко Цолов /п/


 
 
   Мария Матева /п/


 
 
   Веселин Целков /п/


 
 
 Файлове за сваляне
 Решение по жалби № ППН-01-88/31.01.2022 г. и № ППН-01-89/31.01.2022 г.

 принт 
