
Начало
  » Практика » Решения на КЗЛД за 2022 г.
  
 
 » Решение по жалба с рег. № ППН-01-414/15.06.2020 г. Решение по жалба с рег. № ППН-01-414/15.06.2020 г.
РЕШЕНИЕ
№ ППН-01-414/2020 г.
София, 19.09.2022 г.
 
Комисията за защита на личните данни (КЗЛД) в състав: Председател: Венцислав Караджов и членове: Мария Матева и Веселин Целков на заседание, проведено на 20.07.2022 г., на основание на основание чл. 10, ал. 1 от Закона за защита на личните данни, респективно чл. 57, § 1, буква „е“ от Регламент (ЕС) 2016/679 на Европейския парламент и на Съвета от 27 април 2016 г. относно защитата на физическите лица във връзка с обработването на лични данни и относно свободното движение на такива данни (Регламента, ОРЗД), разгледа по същество жалба № ППН-01-414/15.06.2020 г., подадена от Ц.В.
Административното производство е по реда на чл. 38 от Закона за защита на личните данни (ЗЗЛД).
Комисията за защита на личните данни е сезирана с жалба, подадена от Ц.В. срещу „Националната лотария“ АД с твърдения за злоупотреба с личните ѝ данни – имена и единен граждански номер, за деклариран пред НАП доходи от участие е хазартни игри, получени през 2019 г.
Жалбоподателката информира, че на 15.04.2020 г., при подаване на данъчна декларация по чл. 50 от ЗДДФЛ и направена справка за платени доходи по трудови и различни от трудовите правоотношение, установила, че освен коректно посочените от работодателите ѝ по основен и допълнителен трудов договор доходи и доходи по граждански договор, фигурират и декларирани на нейно име доходи от парични и предметни печалби, получени от участие в хазартни игри организирани от „Националната лотария“ АД в размер на 245 217,40 лв. (двеста четиридесет и пет хиляди, двеста и седемнадесет лева и четиридесет стотинки). Твърди, че такива доходи под формата на парични или предметни печалби не е печелила и не са ѝ изплащани от „Националната лотария“ АД през календарната 2019 г. Допълва, че през 2017 г. и 2018 г. има спечелени парични награди от организирани от дружеството игри, които са коректно отразени в справките за получени през посочените години доходи и твърди, че дружеството е използвало личните ѝ данни, за да декларира „фалшива печалба през 2019 г.“ Моли комисията за проверка по случая и прилага копие на справка от НАП за изплатени доходи/трудови и различни от трудови/ на физически лица за периода от 2019 г. до 2019 г. към 08.05.2020 г.
С оглед застъпените в административния процес принципи на равенство на страните и истинност, дружеството е информирано за образуваното по случая административно производство, указана му е възможността да ангажира писмено становище по изложените в жалбата твърдения. Писмото се е върнало в цялост в КЗЛД с отбелязване „получателят отказва да получи пратката“, същото обаче следва да се счита за редовно получено доколкото по аргумент на чл. 44 от ГПК отказа за получаване на засега редовността на връчването. Дружеството е уведомено за производството и по реда на чл. 18а, ал. 9 от АПК, чрез уведомление залепено на адреса посочен в Търговския регистър, като седалище и адрес на управление на дружеството.
На проведено на 28.04.2021 г. заседание на КЗЛД жалбата е приета за редовна и допустима - съдържа задължително изискуеми реквизити, подадена е в срока по чл. 38, ал. 1 от ЗЗЛД от физическо лице с правен интерес срещу надлежна страна - администратор на лични данни по смисъла на чл. 4, § 7 от ОРЗД, каквото качество притежава „Националната лотария“ АД относно обработвани за жалбоподателката данни предоставени в НАП, а и обработвани във връзка с регистрация на жалбоподателката за участие в организирани от дружеството лотарийни игри чрез сайта *****. Сезиран е компетентен да се произнесе орган – КЗЛД, която съгласно правомощията си по чл. 10, ал. 1 от ЗЗЛД във връзка с чл. 57, § 1, буква „е“ от Регламент (ЕС) 2016/679, разглежда жалби срещу актове и действия на администраторите на лични данни, с които се нарушават правата на субекти на данни свързани с обработване на личните данни, като не са налице изключенията по чл. 2, § 2, буква „в“ и чл. 55, § 3 от регламента предвид обстоятелството, че случая не касае дейности по обработване извършвани от физическо лице в хода на чисто лични или домашни занимания и/или дейности извършвани от съдилищата при изпълнение на съдебните им функции. Не са налице отрицателните предпоставки посочени в чл. 27, ал. 2 от АПК. 
Предвид горното като страни в производството са конституирани: като страни в производство са конституирани: жалбоподател – Ц.В. и ответна страна – „Националната лотария“ АД. Насрочено е открито заседание за разглеждане на жалбата по същество на 07.07.2021 г. от 13.00 часа, за което страните са редовно уведомени и им е указано разпределянето на доказателствената тежест в процеса.
С оглед изясняване на случая от фактическа страна от ответната страна са изискани конкретно доказателства за вида и обема от лични данни обработвани за жалбоподателката във връзка с деклариран от дружеството в НАП доход в размер на 245 217,40 лева и информация за правното основание за обработване на личните ѝ данни от страна на дружеството; вътрешни правила за участие в лотарийните игри организирани от дружеството, информация за направените от жалбоподателката залози и спечелени суми; правила, политика или друг акт уреждащ обработването на лични данни на участниците в организираните от дружеството игри.
На проведено на 07.07.2021 г. заседание на КЗЛД жалбата е поставена за разглеждане по същество. Страните – редовно уведомени, не се явяват, не се представляват. Изисканите от ответната страна доказателства не са предоставени, което е пречка за произнасяне по съществото на жалбата, доколкото случая не е изяснен от фактическа страна, поради което разглеждането на жалбата по същество е отложено за 29.09.2021 г.
На ответникът „Национална лотария ЕАД са дадени повторно указания за предоставяне на информация и доказателства за вида и обема от лични данни обработвани за жалбоподателката във връзка с деклариран от дружеството в НАП доход в размер на 245 217,40 лева, информация за правното основание за обработване на личните ѝ данни от страна на дружеството, както и информация за направените от жалбоподателката залози и спечелени суми за 2019 г. Изискани са правила, политика или друг акт уреждащ обработването на лични данни на участниците в организираните от дружеството игри.
Писмото с указания е получено от дружеството на 09.08.2021 г., но в указания 7-дневен срок от получаване на писмото, а и до 29.09.2021 г. не са представени изисканите от комисията доказателства. Липсва активно участие на дружеството в производството, писмено становище по случая не е депозирано, твърденията на жалбоподателката не са оспорени, конкретно изисканите доказателства не са предоставени.
Национална агенция за приходите е информирана за подадената жалба и от агенцията е изискана информация за хода и резултатите от извършена по случая проверка. В отговор от НАП информират, че агенцията не е сезирана със случая.
Доколкото случая не е изяснен от фактическа страна, с решение на КЗЛД от проведено на 29.09.2021 г. разглеждането на жалбата по същество е отложено за следващо заседание на комисията. Предвид служебното начало застъпено в административния процес е взето решение да се извърши проверка на място в дружеството, за да се установят вида и обема от лични данни обработвани за жалбоподателката във връзка с деклариран от дружеството в НАП доход в размер на 245 217, 40 лева; направените от жалбоподателката залози и спечелени суми през 2019 г.; да се изискат заверено копие на вътрешни правила за участие в лотарийните игри организирани от дружеството, в които жалбоподателката е участвала през 2019 г., а също и заверено копие на правила, политика или друг акт уреждащ обработването на лични данни на участниците в организираните от дружеството игри, от които е генериран декларирания в НАП доход.
В изпълнение на решението на КЗЛД е извършена проверка по премета на жалбата обективирана в констативен акт КА ППН-02-616/03.12.2021 г. с приложени към него относими доказателства.
Проверката на място е открита на 23.11.2021 г. на адрес: гр. София, бул. „Цар Борис III“ № 126, като екземпляр от заповедта за проверка е връчен на М.И. – изпълнителен директор, в присъствието на В.С.
Проверяващият екип разяснява задачите и целите на проверката от КЗЛД по отношение на постъпилата жалба от Ц.В.
За констатациите по време на проверката е изготвен двустранно подписан констативен протокол, с приложени становище от „Национална лотария“ АД и относими документи (на USB flash памет), както следва:
· Игрални условия и правила за организиране на онлайн залагания в игрално казино;
· Задължителни игрални условия и правила за провеждане залагания за играта „Национална лотария – онлайн игри“;
· Политика за защита на личните данни;
· Становище от НАП с изх. № 24-39-53#1/20.07.2018 г. относно прилагането на чл. 73, ал. 1, т. 4 от ЗДДФЛ;
· Заповед от 19.02.2018 г. на изпълнителния директор на „Национална лотария“ АД;
· Инструкции относно приложението на Регламент 2016/679 на Европейския парламент и на Съвета от 27 април 2016;
· Игрална история на Ц.Р. за 2019 г. (Excel таблицата съдържа следните колони: дата, идентификационен номер на игра, номер на залога, вид на операцията WIN/BET, сума, ip на залога);
· История на теглене и депозити на  Ц.Р. за 2019 г. (Excel таблицата съдържа следните колони: дата и час на заявката, пеймънт метод, сума депозит, потребител, дата и час на изпълнение);
· Подадени до НАП файлове (2 бр.).
Копие от констативен протокол е предоставено на проверяваното лице.
От предоставеното по време на проверката становище на НАП с изх. № 24-39-53#1/20.07.2018 г. относно прилагането на чл. 73, ал. 1, т. 4 от ЗДДФЛ е видно, че „Национална лотария“ АД е лицензиран организатор на хазартни игри по Закона за хазарта (ЗХ). В качеството си на платец на доходи по чл. 13, ал. 1, т. 20 от ЗДДФЛ дружеството има задължение да предоставя информация по реда на чл. 73, ал. 1 от същия закон за изплатените доходи на физически лица. Справките се изготвят на база печалбите, изплатени по игралните сметки на участниците в хазартните игри съгласно чл. 6, ал. 1, т. 4 от ЗХ, във връзка с издаването на лиценз за организиране на онлайн залагания, едно от изискванията е централната компютърна система (ЦКС) на организатора да има система за регистрация и идентификация на участниците в игрите, както и система за съхраняване и подаване в реално време към сървър на Държавната комисия по хазарта (ДКХ) и НАП на информация за едновременните игрални сесии, направения залог от всеки участник и изплатената на всеки участник печалба. Участието в онлайн хазартни игри от гледна точка на играча, а именно извършване на залози и получаване на печалби, се осъществява посредством игралната му сметка в ЦКС на организатора. Игралната сметка се дебитира с всеки направен залог и се кредитира с всяка захранена парична сума и всяка печалба, като резултатът е моментното салдо на нетната наличност на участника. ЦКС захранва игралната сметка на участника с всички негови печалби и допуска той да изтегли всички средства по игралната си сметка. В момента, в който игралната сметка на участника се захрани с печалба, той може да я „осребри“ или да направи нов залог с нея. Изплатените по игралната сметка печалби може да не съответстват на размера на изплатеното на участника през платежната сметка на организатора. В случай, че участникът е взел решение да заложи част или цялата изплатена печалба в игралната си сметка и залогът не е печеливш, то изплатената през платежната сметка на организатора сума (салдото по игралната сметка) ще бъде съответно по-малка или равна на нула.
В становището се посочва, че по смисъла на чл. 6, ал. 1, т. 3 от ЗХ, отново във връзка с издаването на лиценз за организиране на онлайн залагания, е необходимо да бъде открита сметка за депозиране на залози и изплащане на печалби в банка, лицензирана в Р. България, или в банка, лицензирана в друга държава – членка на Европейския съюз, в друга държава – страна по Споразумението за Европейското икономическо пространство, или в Конфедерация Швейцария, която извършва дейност на територията на Р. България съгласно Закона за кредитните институции. Тази сметка касае случаите, в които участникът реши да изтегли пари от игралната си сметка. Там обаче се съхраняват/отразяват не само печалби, но и депозирани средства за извършване на залози. При тази хипотеза, когато участникът „осребрява“ от игралната си сметка, изтеглените средства трудно могат да бъдат квалифицирани по отношение на техния генезис – дали са спечелени от залог или са от депозираните наличности.
На основание чл. 73, ал. 1 от ЗДДФЛ предприятията и самоосигуряващите се лица по смисъла на Кодекса за социално осигуряване – платци на доходи, изготвят справка по образец за изплатените през годината доходи на физически лица, посочени в цитираната разпоредба. В чл. 73, ал. 1, т. 4 от ЗДДФЛ изрично са посочени и доходите, освободени от облагане по силата на чл. 13, ал. 1, т. 20 от същия закон, когато годишният им размер, изплатен на физическо лице, превишава 5 000 лв. В този смисъл паричните и предметните печалби, получени от физически лица от участие в хазартни игри, организирани с лиценз, издаден по реда на ЗХ, трябва да се описват във формуляра, когато годишният размер, изплатен на физическото лице от съответния организатор, превишава 5 000 лв. Според общото правило на чл. 11, ал. 1 от ЗДДФЛ, ако не е предвидено друго в този закон, доходът се смята за придобит на датата на: плащането – при плащане в брой; заверяването на сметката на получателя на дохода или получаването на чека – при безналично плащане; получаването на престацията – за непаричен доход.
От НАП посочват, че предвид цитираната данъчна норма, в конкретния случай паричната печалба ще се счита за получена от физическото лице (съответно изплатена от организатора на хазартната игра) на датата на постъпването ѝ по кредита на игралната му сметка. Сборът от тези печалби, следва да се посочи в справката по чл. 73, ал. 1 от ЗДДФЛ, ако размерът му превишава 5 000 лв. за конкретното физическо лице. Фактът, че лицето може да използва печалбите си или част от тях. за да прави нови залози, не променя това данъчно третиране – на практика лицето се разпорежда с придобит от него доход, който е освободен от облагане на основание чл. 13, ал. 1, т. 20 от ЗДДФЛ.
В предоставеното по време на проверката становище от „Национална лотария“ АД относно обявения размер на получените печалби от участие в хазартните игри, организирани онлайн на сайта ****** от „Национална лотария“ АД излагат следното:
По силата на чл. 73, ал. 1 във връзка с чл. 13, ал. 1, т. 20 от ЗДДФЛ предприятията – платци на доходи, са длъжни да изготвят справка по образец за изплатените през годината доходи от паричните и предметните печалби, получени от участие в хазартни игри, организирани с лиценз, издаден по реда на ЗХ, в случаите, когато годишният размер на съответния доход, изплатен на физическо лице, превишава 5000 лв. Съгласно чл. 73, ал. 4 от същия закон справката се предоставя в срок до 28 февруари на следващата година на териториалната дирекция на НАП по мястото на регистрация на платеца на дохода.
В нормата на чл. 13, ал. 1, т. 20 от ЗДДФЛ, към която чл. 73, ал. 1 от същия закон препраща, е употребен термина печалби, получени от участие в хазартни игри, организирани с лиценз, издаден по реда на ЗХ, а не изплатени суми. Също така, разпоредбата на чл. 10, ал. 3 от Общите технически и функционални изисквания към игралния софтуер и комуникационното оборудване за хазартните игри от разстояние, приети от тогавашната Държавната комисия по хазарта, указва, че при хазартните игри, организирани онлайн, спечелените печалби се отразяват незабавно в игралната сметка на участника, веднага след спечелването им.
Предвид императивния характер на цитираните разпоредби „Национална лотария“ АД е задължена да обявява пред НАП точния размер на спечелените печалби от хазартните игри, организирани онлайн, така както са постъпили по игралната сметка на участника. Без правно значение е фактът, че участникът може да е разходвал начислената печалба по игралната му сметка за други залози, и/или е изтеглил от същата сметка пари в по-малък размер.
Съгласно чл. 13, ал. 1, т. 20 от ЗДДФЛ доходи от паричните и предметните печалби, получени от участие в хазартни игри, организирани с лиценз, издаден по реда на ЗХ са необлагаеми доходи, съответно върху тях не се дължи данък.
По изложените съображения „Национална лотария“ АД обявява размера на спечелените през годината печалби, а не размера на средствата, изтеглени от участника от игралната му сметка през същата година.
По отношение на жалбата в становището на дружеството се посочва, че в конкретния случай има неразбиране от страна на жалбоподателя относно начина на деклариране на печалбите от хазартни игри.
По време на проверката на място е указан 2-дневен срок за предоставяне на допълнително становище относно жалбата и игралното досие на Ц.В., с прилагане на относими документи, от които да е видно, е създаденият от Ц.В. профил в сайта за онлайн залози кореспондира с предоставените таблици за тегления/депозити от нейна страна и игралната ѝ история.
В указания срок, на 26.11.2021 г. е получено електронно писмо от М.И., в което са изложени твърдения, че е в обективна невъзможност да предостави исканата от екипа информация, поради факта, че не му е предадена и не разполага с базата данни на дружеството с играчите и тяхната игрална история. Посочва, че многократно е изисквал данните да му бъдат предадени от предишния представляващ дружеството Д.Г., като за момента няма резултат.
Към писмото М.И. прилага screenshot от подадената информация към НАП и Excel таблица „Обобщена справка“ за залозите на жалбоподателя, като твърди, че същите са му изпратени от Г.Ц., която била счетоводител на „Национална Лотария“ АД, а понастоящем по негова информация работи при Д.Г. Предоставя координати за връзка с Д.Г.: електронна поща и телефон.
В тази връзка, на 29.11.2021 г. проверяващият екип изпраща електронно писмо на горепосочения електронен адрес, в което е указан 3-дневен срок за свързване с екипа за изясняване на факти и обстоятелства по подадената жалба.
Същия ден лице, представило се за Д.Г., позвънява на предоставения от екипа за връзка служебен стационарен телефон от номер **** (разменени последните две цифри от предоставения от М.И. номер), за което е съставен протокол. След като лицето е запознато с предмета на жалбата, изяснява дейността по обработване на данни на лица, участвали в игри, организирани от „Национална лотария“ АД и становището на НАП относно прилагането на чл. 73, ал. 1, т. 4 от ЗДДФЛ. Лицето излага твърдения, че сървърите и информационната система на дружеството се намират при фирма, която е осигурявала техническата поддръжка (отказва да назове нейното име), както и че „Национална лотария“ АД имала сключен договор с фирмата (по време на проверката М.И. твърди, че не разполага с такъв договор).
Лицето, представило се за Д.Г. потвърждава, че в указания от проверяващия екип 3-дневен срок ще предостави писмено информация (по електронен път) по отношение на гореизложените твърдения, като приложи относими документи, в т. ч. цитирания договор, но същите не са получени в КЗЛД.
С решение от 08.06.2022 г. на КЗЛД е насрочено ново открито заседание за разглеждане на жалбата по същество на 20.07.2022 г. от 13.00 часа, за което страните са редовно уведомени. Страните са информирани за извършената от КЗЛД проверка по случая, като заверено копие на констативният акт от проверката им е изпратен за запознаване и становище.
Предвид събраните по преписката доказателства от жалбоподателката е изискан конкретен отговор на следните въпроси:
1. Осъществява ли сте залагания през 2019 г. в организираните от „Националната лотария“ АД хазартни игри чрез сайта ****** или по друг начин?
2. Какъв е размерът на получените от Вас, през 2019 г., доходи от участие в организираните от „Националната лотария“ АД хазартни игри?
2.1. Каква сума от дохода сте придобила чрез плащане в брой?
2.2. Каква част от получените през 2019 г. печалби сте използвала за нови залози?
Жалбоподателката не е депозирала отговор на поставените въпроси, възражение по констативния акт също липсва.
За пълнота на преписката от НАП е изискана насрещна информация за направени от жалбоподателката залози и печалби през 2019 г., както и пореден номер и код на играта в която е участвала, брой залагания във всяка игра, както и общо направените залози и печалби за всяка игра, подадени от „Национална лотария“ АД в качеството му на организатор на хазартни игри от разстояние по автоматизиран път към информационната система на НАП.
В отговор от НАП информират, че при извършена проверка, от приложена извадка от базата данни на НАП, в качеството ѝ на правоприемник на Държавна комисия по хазарта, е установено подадена от „Национална лотария“ АД – организатор на хазартни игри, информация за направени от жалбоподателката, периода 01.01.2019 г. – 31.12.2019 г., 138 броя участия с общ размер на направените залози 258 044,06 лв. и общ размер на печалбата – 245 227,15 лв. Уточняват, че посочените суми за залози и печалби се отразяват в игралната сметка на участника, без това задължително да означава, че всеки път се депозират нови суми с цел залагане, както и че реално се изтеглят сумите, посочени като печалба.
На проведено на 20.07.2022 г. заседание на комисията, жалбата е разгледана по същество.
Страните – редовно уведомени, не се явяват, не се представляват.
В качеството си на административен орган и във връзка с необходимостта от установяване истинността по случая, като основен принцип в административното производство, съгласно чл. 7 от АПК, изискващ наличието на установени действителни факти и предвид събраните доказателства и наведените твърдения, комисията приема, че разгледана по същество жалба № ППН-01-414/15.06.2020 г. е неоснователна.
Предмет на жалбата са твърдения за неправомерно обработване на лични данни на жалбоподателката във връзка с подадена в НАП информация за получен през 2019 г. доход в размер на 245 217, 40 лв. (двеста четиридесет и пет хиляди, двеста и седемнадесет лева и четиридесет стотинки) от „Националната лотария“ АД.
Не е спорно, че към дата на обработване на личните данни на жалбоподателката, дружеството е лицензиран организатор на хазартни игри, организирани онлайн на сайта ******, в това число и на играта „Национална лотария – онлайн игри“, организирани онлайн с издаден лиценз по силата на Решение № 00030-10086/20.10.2015 г. на Държавна комисия по хазарта, Игри в игрално казино, онлайн с лиценз по силата на Решение № 00030-1389/12.02.2016 г. и Залагания върху резултати от спортни състезания, надбягване с коне и кучета, организирани онлайн в съответствие с лиценз по силата на Решение № 000030-2644/16.04.2014 г. на ДКХ. Игрите имат доброволен характер и участието в тях, респективно регистрацията, зависи от личната преценка на всяко лице. С регистрация в играта се предполага и следва извода, че участникът е запознат и съгласен с правилата на играта, в това число с обработването на личните му данни за целите ѝ, още от момента на регистрацията.
От събраните по преписката доказателства се установи, а и между страните не е спорно, че жалбоподателката е регистриран потребител на сайта ****** и в тази връзка участник в организирани от „Национална лотария“ АД лотарийни игри, в каквото качество дружеството обработва личните ѝ данни, същите доброволно предоставени при регистрацията на сайта. Установено, от направената от КЗЛД проверка и приложени доказателства, в това число информация от НАП, неоспорени от жалбоподателката, че през 2019 г. г-жа Ц.В. е направила 138 броя участия с общ размер на направените залози 258 044,06 лв. и общ размер на печалбата – 245 227,15 лв., същите необлагаем доход по смисъла на чл. 13, ал. 1, т. 20 от ЗДДФЛ, реализирана печалба по реда на чл. 73, ал. 1 от ЗДДФЛ. По данни от преписката, неоспорени от жалбоподателката, едва 4 750 лв. (четири хиляди седемстотин и петдесет лева) от спечелените суми жалбоподателката е получила в брой, като останалите са използвани за нови залагания.
Безспорно установено е, че дружеството е предоставило в НАП информация за получения от жалбоподателката доход през 2019 г., респективно е обработило лични ѝ данни за декларирането му пред приходната агенция. Действията на ответника са законосъобразни и в хипотезата на чл. 6, § 1, буква „в“ от ОРЗД, а именно обработването е необходимо спазването на законово задължение, което се прилага спрямо администратора на лични данни, в качеството му на задължено лице по смисъла на ЗДДФЛ. За дружеството, като платец на дохода по смисъла на чл. 13, ал. 1, т. 20 от ЗДДФЛ, е налице нормативно установено задължение да декларира изплатен доход на физически лица в НАП по смисъла на чл. 73 от ЗДДФЛ, като в изпълнение на това си задължение „Национална лотария“ АД е подало в НАП справка за доход на участника Ц.В., като регистриран потребител и печеливш участник в онлайн организирани хазартни игри. За последното и доколкото условията за законосъобразност на обработването по чл. 6, § 1 от ОРЗД не са дадени кумулативно, съгласие на лицето не е необходимо - същото е ирелевантно в случая.
За пълнота и предвид твърденията на жалбоподателката, че не е получавала декларираните от организатора на хазартната игра печалби, следва да се отбележи, че съгласно указанията на НАП относно прилагане на чл. 73, ал. 1 от ЗДДФЛ „паричната печалба се счита за получена от физическото лице (съответно изплатена от организатора на хазартната игра) на дата на постъпването ѝ по кредита на игралната му сметка. Фактът, че лицето може да ползва печалбите или част от тях, за да прави нови залози, не променя това данъчно третиране.“, не променя и задължението на платеца на дохода да предостави информацията на НАП. Печалбите в хазартните игри, организирани онлайн се отразяват в игралната сметка на участника, съгласно разпоредбата на чл. 10, ал. 3 от Общите технически и функционални изисквания към игралния софтуер и комуникационното оборудване на хазартните игри от разстояние, приети от Държавната комисия по хазарта на основание Закона за хазарта. Предвид императивния характер на цитираните разпоредби, задълженото лице – организаторът на хазартните игри обявява пред НАП точния размер на печалбите, така както са отразени по игралната сметка на участника. Изплатените по игралната сметка печалби може да не съответства на размера на изплатеното на участника през платежната сметка на организатора на игрите, в случай, че участникът е взел решение да заложи част или цялата изплатена печалба, по игралната си сметка и залогът не е печеливш. Задължение на платеца на дохода, организатора на хазартната игра, е да изготвя, респективно предоставя в НАП, справка за общия размер на спечелените през годината печалби (т.е. сборът от сумите резултат от всички печеливши залози на участника, отразени в игралната му сметка), а не размера на средствата, изтеглени от участника от игралната му сметка. Именно в изпълнение на горното ответникът в настоящето производство е предоставил в НАП лични данни на г-жа Ц.В. и е декларирал спечелените от г-жа Ц.В. суми от хазартни игри, а не само реално изтеглените от участника средства в размер на 4 750 лв.
Водима от горното и на основание чл. 38, ал. 3 от ЗЗЛД, Комисията за защита на личните данни,
РЕШИ:
Остава без уважение жалба № ППН-01-414/15.06.2020 г., подадена от Ц.В., като неоснователна. 
Решението подлежи на обжалване в 14-дневен срок от връчването му, чрез Комисията за защита на личните данни, пред Административен съд София - град.
 


 
ПРЕДСЕДАТЕЛ:
ЧЛЕНОВЕ:


 
   Венцислав Караджов /п/
   Мария Матева /п/


 
 
   Веселин Целков /п/


 
 Файлове за сваляне
 Решение по жалба с рег. № ППН-01-414/15.06.2020 г.

 принт 
