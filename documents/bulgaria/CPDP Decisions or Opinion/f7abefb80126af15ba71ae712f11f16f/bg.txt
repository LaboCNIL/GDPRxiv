
Начало
  » Практика » Решения на КЗЛД за 2018 г.
  
 
 » Решение по жалба с рег. № ППН-01-28/18.01.2018 г. Решение по жалба с рег. № ППН-01-28/18.01.2018 г.
РЕШЕНИЕ
№ ППН-01-28/2018 г.
София, 08.05.2018 г.
 
Комисията за защита на личните данни (КЗЛД) в състав, председател – Венцислав Караджов и членове: Цанко Цолов, Цветелин Софрониев и Мария Матева на редовно заседание, проведено на 14.03.2018 г. и обективирано в протокол № 12/14.03.2018 г., на основание чл. 10, ал. 1, т. 7 от Закона за защита на личните данни, разгледа по същество жалба рег. № ППН-01-28/18.01.2018 г., подадена от Ц.Н.М.-Н., в качеството й на управител на „Т.Ф.“ ЕООД срещу Ч.Д., за нарушаване на Закона за защита на личните данни.
Административното производство е по реда на чл. 38 от Закона за защита на личните данни (ЗЗЛД).
Жалбоподателката, в качеството й на управител на „Т.Ф.“ ЕООД информира, че притежава къща, ******, която е съсобственост с къща № ** от същия комплекс, със собственик Ч.Д.
Жалбоподателката сочи, че г-н Ч.Д. е монтирал камера за видеонаблюдение в общия им парцел, която е насочена към обшия им двор и наблюдава къщата на жалбоподателката.
Г-жа Ц.Н.М.-Н. счита тези действия за дискриминативни и незаконосъобразни. Моли за извършване на проверка и установяване на нзвършеното нарушение.
Предвид твърденията в жалбата се предлага относимостта на разпоредбата на чл. 1, ал. 9 от ЗЗЛД, съгласно която, този закон не се прилага за обработването на лични данни, извършвано от физически лица за техни лични или домашни дейности.
Мотивите за предложението са свързани с конкретно посоченото място, на което е монтирана камерата, както и липсата на твърдение за заснемане на обществени пространства или места извън съсобствения на страните имот.
Намира се за относимо и в подкрепа на настоящото предложение произнасянето на Съда на Европейския съюз по дело № С-212/13 с предмет преюдициално запитване за тълкуване на чл. 3, параграф 2 от Директива 95/46/ЕО – понятието „в хода на (изцяло) лични или домашни занимания“ – записване с камера за видеонаблюдение на входа към жилището на използващото записващата система лице, на обществено пространство и на подстъпа към съседна къща“, като формулировка от заключението на Генералния адвокат.
Горепосоченото произнасяне анализира ситуация при която физическо лице „е инсталирало и използвало система за видеонаблюдение, разположена под стряхата на семейната му къща … с единствената причина за използването на тази камера защитата на неговото собствено и на семейството му имущество, здраве и живот“ – т. 12, т. 13 от решение на Съда от 11 декември 2014 г.
В допълнение е изложението, че “Член 3, параграф 2, второ тире от Директива 95/46/ЕО на Европейския парламент и на Съвета от 24 октомври 1995 г. за защита на физическите лица при обработването на лични данни и за свободното движение на тези данни трябва да се тълкува в смисъл, че използването на система за видеонаблюдение, извършваща видеозаснемане на хора, съхранявано върху устройство за дълготрайно запаметяване, а именно твърд диск, която е инсталирана от физическо лице в семейната му къща за защита на собствеността, здравето и живота на собствениците на къщата, като системата покрива и обществените места, не представлява обработване на лични данни при извършване на изцяло лични или домашни занимания по смисъла на тази разпоредба“.
Вследствие на цитираното произнасяне, както и в резултат на обвързващия характер на решенията на Съда на ЕС се прави изводът за стеснено разглеждане на изключението в чл. 1, ал. 9 от ЗЗЛД, съгласно което при обработване на личните данни за лични и домашни дейности се изключва приложението на разпоредбите на специалния ЗЗЛД, единствено в хипотези на твърдения за заснемане на обществени места или други, които са извън собствеността на физическото лице монтирало видеокамерите.
Конкретният предмет на жалба № ППН-01-28/018.01.2018 г. засяга твърдения за монтирани камери единствено в дома на Ч.Д., като поземлен имот с идентификатор *****, видно от приложената скица, се явява съсобствен и на жалбоподателката.
В този смисъл се намира удачен изводът, в съответствие и с произнасянето на Съда на Европейския съюз по дело № С-212/13, че г-н Ч.Д. е монтирал система за видеонаблюдение в дома си единствено и само за защита на собственото си имущество и личното си спокойствие и неприкосновеност, предвид което е приложима разпоредбата на чл. 1, ал. 9 от ЗЗЛД.
В допълнение се отбелязва още, че жалбата е подадена от Ц.Н.М.-Н., в качеството й на управител на „Т.Ф.“ ЕООД. Разпоредбата на чл. 1, ал. 1 от ЗЗЛД урежда защитата на правата на физическите лица при обработването на личните им данни. В конкретния случай Комисията е сезирана с жалба, подадена от юридическо лице.
С оглед задължението на административния орган за установяване на предпоставките за допустимост на искането, регламентирано в разпоредбата на чл. 27, ал. 2 от Административнопроцесуалния кодекс се изразява мнението, че в настоящото административно производство същите не са налице, поради което се обявява недопустимостта на жалба № ППН-01-28/18.01.2018 г. и прекратяване на административното производство, като жалбата остане без разглеждане.
В тази връзка и на основание чл. 27, ал. 2, т. 6 от АП, КЗЛД  се произнесе със следното
РЕШЕНИЕ:
На основание разпоредбата на чл. 27, ал. 2, т. 6 от АПК във връзка с чл. 1, ал. 1 и ал. 9 от ЗЗЛД, поради факта, че обработването на личните данни е извършено за лични и домашни цели, оставя без разглеждане като недопустима и прекратява административното производство по жалба с рег. № ППН-01-28/18.01.2018 г. подадена от Ц.Н.М.-Н., в качеството й на управител на „Т.Ф.“ ЕООД срещу Ч.Д.
Решението подлежи на обжалване в 14-дневен срок от връчването му, чрез Комисията за защита на личните данни пред Административен съд - София - град.
 


 
ПРЕДСЕДАТЕЛ:
ЧЛЕНОВЕ:


 
   Венцислав Караджов /п/
   Цанко Цолов /п/


 
 
   Цветелин Софрониев /п/


 
 
   Мария Матева /п/


 Файлове за сваляне
 Решение по жалба с рег. № ППН-01-28/18.01.2018 г.

 принт 
