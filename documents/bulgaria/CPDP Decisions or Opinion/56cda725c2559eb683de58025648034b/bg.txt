
Начало
  » Практика » Решения на КЗЛД за 2021 г.
  
 
 » Решение по жалба с рег. № ППН-01-544/30.07.2020 г. Решение по жалба с рег. № ППН-01-544/30.07.2020 г.
РЕШЕНИЕ
№ ППН-01-544/2020
София, 20.01.2021 г. 
   
Комисията за защита на личните данни („Комисията”/„KЗЛД”) в състав: Председател – Венцислав Караджов и членове – Цанко Цолов, Мария Матева и Веселин Целков, на редовно заседание, проведено на 16.09.2020 г., на основание чл. 10, ал. 1 от Закона за защита на личните данни във връзка с чл. 57, параграф 1, буква „е” от Регламент 2016/679, разгледа жалба рег. № ППН-01-544/30.07.2020 г., подадена от В.В.
Административното производство е по реда на чл. 38 от Закона за защита на личните данни (ЗЗЛД).
Жалбоподателят посочва, че на 09.06.2020г. му е връчена нотариална покана от лицето Д.Й., чрез нотариус рег. № ***, с район на действие Районен съд Пловдив. Поканата е връчена лично от служител на нотариалната кантора в присъствието на двама свидетели (съпругата и сина на жалбоподателя).
След като се запознал със съдържанието ѝ, г-н В.В. установил, че е налице неправомерно разкриване на личните му данни (трите имена, ЕГН, адрес по местоживеене) в поканата. Декларира, че не е давал съгласие личните му данни да бъдат обработвани за посочената цел – както пред нотариуса, така и пред лицето-подател. Наясно е, че нотариусите са администратори на лични данни, но същото не се отнася до лицето-подател, което разполага неправомерно с тях.
Жалбоподателят счита, че присъствието на личните му данни във връчената нотариална покана представлява нарушение на правата, предоставени му от Закона за защита на лични данни и Регламент (ЕС) 2016/679. Моли Комисията да ангажира административно-наказателната отговорност на лицето-подател на нотариалната покана за обработване на лични данни в нарушение на ЗЗЛД, в резултат на което неправомерно действие личните ми данни са достьпни и са станали достояние пред външни за жалбоподателя лица. Моли Комисията да съдейства при установяване източника и лицата, пред които те са станали достояние. Предвид възникналия между жалбоподателя и подателя на нотариалната покана имотен спор, за него са налице опасения за възможна продължаваща нерегламентирана и недобросъвестна употреба на личните му данни. Моли Комисията да предприеме необходимите действия във връзка с представената информация.
Разглежданата жалба е съобразена с изискванията за редовност по чл. 29 от АПК, чл. 38, ал. 2 от ЗЗЛД и по чл. 28, ал. 1 от Правилник за дейността на Комисията за защита на личните данни и нейната администрация (ПДКЗЛДНА) – налице са данни за жалбоподателя; естество на искането; дата на узнаване на нарушението; лице, срещу което се подава жалбата; дата и подпис.
Жалбата е процесуално допустима – подадена в срока по чл. 38, ал. 1 от ЗЗЛД от субект на данни с правен интерес. Същата има за предмет твърдение за нарушаване на права по Регламент 2016/679 или ЗЗЛД. С жалбата е сезиран компетентен да се произнесе орган – Комисията за защита на личните данни, която съгласно правомощията си по чл. 10, ал. 1 ЗЗЛД във връзка с чл. 57, параграф 1, буква „е” от Регламент 2016/679 разглежда жалби, подадени от субекти на данни. Налице са предпоставките за допустимост и по чл. 27, ал. 2 от АПК.  
Комисията за защита на личните данни е независим надзорен орган, който осъществява защита на лицата при обработване на техните лични данни и при осъществяване на достъпа до тези данни, както и контрола по спазване на Регламент (ЕС) 2016/679 на Европейския парламент и на Съвета от 27 април 2016 г. относно защитата на физическите лица във връзка с обработването на лични данни и относно свободното движение на такива данни (накратко „Регламента” или Регламент 2016/679) и Закона за защита на личните данни (ЗЗЛД).
Една от задачите на КЗЛД по чл. 10, ал. 1 ЗЗЛД във връзка с чл. 57, параграф 1, буква „е” от Регламент 2016/679 е да разглежда жалби, подадени от субекти на данни, и да разследва предмета на жалбата, доколкото това е целесъобразно. Оперативната самостоятелност при разглеждане на жалбите е процесуално доразвита в чл. 38, ал. 4 ЗЗЛД – когато жалбата е очевидно неоснователна или прекомерна, с решение на Комисията жалбата може да бъде оставена без разглеждане.
С Регламент 2016/679 и Закона за защита на личните данни (ЗЗЛД) се определят правилата по отношение на защитата на физическите лица във връзка с обработването на личните им данни, както и правилата по отношение на свободното движение на лични данни. Целта е да се защитават основни права и свободи на физическите лица, и по-специално тяхното право на защита на личните данни.
Обработването на лични данни от администратори на лични данни, както в публичната, така и в частната сфера, е законосъобразно и допустимо, ако е налице някое от правните основания, изчерпателно изброени в чл. 6, параграф 1 от Регламент (ЕС) 2016/679:
a) субектът на данните е дал съгласие за обработване на личните му данни за една или повече конкретни цели;
б) обработването е необходимо за изпълнението на договор, по който субектът на данните е страна, или за предприемане на стъпки по искане на субекта на данните преди сключването на договор;
в) обработването е необходимо за спазването на законово задължение, което се прилага спрямо администратора;
г) обработването е необходимо, за да бъдат защитени жизненоважните интереси на субекта на данните или на друго физическо лице;
д) обработването е необходимо за изпълнението на задача от обществен интерес или при упражняването на официални правомощия, които са предоставени на администратора;
е) обработването е необходимо за целите на легитимните интереси на администратора или на трета страна, освен когато пред такива интереси преимущество имат интересите или основните права и свободи на субекта на данните, които изискват защита на личните данни, по-специално когато субектът на данните е дете.
Съгласието по буква „а” е едно от основанията за събиране и обработване на лични данни. Независимо от факта, че то е посочено на първо място, всички правни основания са алтернативни и равнопоставени, като същите не са подредени в йерархична зависимост. Наличието на което и да е от тях прави обработването законосъобразно, при условие, че са спазени и другите изисквания на регламента.
Когато администратор на лични данни прави преценка дали да обработва личните данни на базата на съгласие, той трябва да изследва обстоятелството дали не е налице друго правно основание за тяхното обработване. В случай че друго основание е налице, не е необходимо изискването и на съгласие от субекта на данни.
Съгласно чл. 2, ал. 1 от Закона за нотариусите и нотариалната дейност (ЗННД) нотариусът е лице, на което държавата възлага извършване на предвидените в законите нотариални действия.
Връчването на нотариална покана (както и други съобщения, предупреждения и отговори във връзка с гражданскоправни отношения) по чл. 592 от Гражданския процесуален кодекс (ГПК) представлява именно такова нормативно установено нотариално действие, което е посочено систематично в Глава петдесет и четвърта от ГПК, озаглавена „Нотариални производства“.
Нотариалната покана има широко приложение в гражданския оборот. Най-общо чрез нотариалната покана се осигурява едно доказателствено средство за този, който я е отправил, в един бъдещ правен спор с поканеното лице. В други случаи, като настоящия, нотариалната покана служи като опит за доброволно уреждане на спорове и уведомяване за евентуално преприемане на последващи действия при невъзможност да бъде уреден доброволно спорът.
Съгласно чл. 23 от ЗННД нотариусът разглежда всички отправени до него искания за съдействие, освен ако е заинтересуван от извършване на поисканото действие или се намира със страната в особени отношения, които пораждат основателно съмнение в неговата безпристрастност.
Чл. 592, ал. 1 от ГПК предвижда, че нотариалната покана следва да бъде изготвена в 3 или повече (в зависимост от броя на адресатите) еднообразни екземпляра, а ако поканата се отправя от пълномощник, се представя и неговото пълномощно.
При представяне на поканата, нотариусът не извършва удостоверяване на съдържанието или подписа на лицето, което я отправя, а само се удостоверява факта на представяне на поканата. Нотариусът не проверява съдържанието на поканата и верността на твърденията в нея. Той не удостоверява нито съдържанието на поканата, нито подписа на изпращащото я лице. С нотариалната покана се удостоверява актът на връчване на поканата на нейния адресат.
Нотариусът е длъжен да извърши проверка само относно законосъобразността ѝ поради изричното правило на чл. 574 от ГПК – „Не могат да се извършват нотариални действия относно противоречащи на закона или на добрите нрави сделки, документи или други действия.“
Следователно, нотариусът не може да откаже изпращането на нотариална покана, освен в случаите на чл. 23 от ЗННД и чл. 574 от ГПК. Дейността на нотариуса при връчването на нотариалните покани се състои в това да удостовери от кого е била представена поканата, да организира надлежното ѝ връчване съобразно реда, предвиден в ГПК, и да удостовери факта на връчването.
Предвид горното, при изпращане на нотариална покана нотариусът обработва лични данни на основание чл. 6, параграф 1, буква „д“ от Регламент 2016/679 – за изпълнение на официалните му правомощия, предоставени му с ЗННД и ГПК, при което съгласие от субекта по буква „а“ не е дължимо.
Тук следва да се посочи, че самото връчване на нотариалната покана е регламентирано по начин, който да не позволява личните данни да стават достояние на неограничен кръг лица. чл. 50 от ЗННД предвижда, че нотариусът може да възложи на определен служител в нотариалната кантора да връчва съобщения и книжа при условията и по реда на чл. 37-58 от ГПК. В случая нотариалната покана е връчена именно по този ред – от служителя в кантората на нотариуса и лично на адресата (жалбоподателя). По този начин личните данни са станали известни единствено на администратора (нотариуса и нотариалната му кантора) в хода на обичайната му нормативно установена дейност.
Що се отнася до лицето, отправило поканата, за него съществува легитимен интерес да защитава правата си с всички законно предвидени средства. Както беше посочено, изпращането на нотариална покана е нормативно установена възможност за защита на права, поради което легитимният интерес на подателя на поканата има преимущество пред този на адресата на поканата (жалбоподателя). Следователно, в случая обработването е законосъобразно на основание чл. 6, параграф 1, буква „е“ от Регламент 2016/679, при което съгласие от жалбоподателя отново не е необходимо. Предвид наличието на основание за обработване, в случая не е налице недобросъвестност на обработването, каквото твърдение е изложено в жалбата.
Така мотивирана и на основание чл. 38, ал. 4 от ЗЗЛД във връзка с чл. 38, ал. 1 от Правилника за дейността на КЗЛД и нейната администрация, Комисията за защита на личните данни 
 
РЕШИ:
Оставя жалба рег. № ППН-01-544/30.07.2020 г., подадена от В.В., без разглеждане като очевидно неоснователна.
 
Настоящото решение може да бъде обжалвано в 14-дневен срок от връчването му чрез Комисията за защита на личните данни, пред Административен съд Пловдив.
 


 
ПРЕДСЕДАТЕЛ:
ЧЛЕНОВЕ:


 
   Венцислав Караджов /п/
   Цанко Цолов /п/


 
 
   Мария Матева /п/


 
 
   Веселин Целков /п/


 
 Файлове за сваляне
 Решение по жалба с рег. № ППН-01-544/30.07.2020 г.

 принт 
