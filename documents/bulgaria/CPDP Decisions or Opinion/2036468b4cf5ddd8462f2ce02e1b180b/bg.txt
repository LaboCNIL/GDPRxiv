
Начало
  » Практика » Решения на КЗЛД за 2022 г.
  
 
 » Решение по жалба с рег. № ППН-02-480/07.10.2021 г.  Решение по жалба с рег. № ППН-02-480/07.10.2021 г. 
РЕШЕНИЕ
№ ППН-02-480/2021 г.
София, 03.11.2022 г.
 
Комисията за защита на личните данни (КЗЛД) в състав: председател: Венцислав Караджов и членове: Цанко Цолов, Мария Матева и Веселин Целков на заседание, проведено на 14.09.2022 г., на основание чл. 10, ал. 1 от Закона за защита на личните данни във връзка с чл. 57, § 1, буква „е” от Регламент (ЕС) 2016/679 на Европейския парламент и на Съвета от 27 април 2016 г. относно защитата на физическите лица във връзка с обработването на лични данни и относно свободното движение на такива данни (Регламента, ОРЗД), разгледа по същество жалба № ППН-02-480/07.10.2021 г. 
Административното производство е по реда на чл. 38 от Закона за защита на личните данни (ЗЗЛД).
Комисията за защита на личните данни е сезирана с жалба № ППН-02-480/07.10.2021 г., подадена от А.Я. срещу политическа партия, с твърдения за неправомерно обработване на личните му данни чрез включването им в списък на лицата (стр. **, ред ***), подкрепящи регистрацията на политическия субект за участие в проведените за 11.07.2021 г. избори за народни представители.
Жалбоподателят твърди, че е установил нарушението след извършена справка по електронен път в Централната избирателна комисия, копие от която прилага. Декларира, че не се е подписвал в подкрепа на регистрацията на политическия субект и не е давал съгласието си за обработване на личните му данни за конкретната цел.
С оглед застъпените в административния процес принципи на равенство на страните и истинност, политическата партия е информирана за образуваното по случая административно производство, указана ѝ е възможността да ангажира писмено становище по изложените в жалбата твърдения. Изискани са относими по случая доказателства за законосъобразно обработване на личните данни на жалбоподателя, заверено копие на вътрешни правила и/или Политика за защита на личните данни относно обработването на лични данни от политическа партия в изборния процес, предприети технически и организационни мерки за защита на личните данни, инструкция, заповед или друг акт за обучение на представителите на партията за събиране на лични данни в изборния процес, а също и информация и резултати от извършена по случая вътрешна проверка, ако такава е възложена.
В отговор е депозирано писмено становище, без приложени доказателства, за неоснователност на жалбата, с аргументи, че данните на жалбоподателя „са нанесени лично от него” в списъците, като е изключено да са вписани от активист на партията. В допълнение е посочено, че подписите са събирани на обществени места, съобразно действащото законодателство и вътрешните правила на партията, без да е правена проверка на самоличността на лицата, доколкото последното се възприема като „правомощие единствено на полицията”. Изрично е посочено, че не е изключена възможността жалбоподателят да е недобронамерен към партията и да цели преднамерено злепоставянето ѝ.
В условията на служебното начало и за изясняване на случая от фактическа страна от ЦИК е изискано и в отговор и с писма ППН-02-480#4/29.03.2022 г. и ППН-01-762#5/31.03.2022 г., с идентично съдържание, е предоставено копие на страница 92, ред 915 от списъка на лицата подкрепящи регистрацията на политически субект за участие в проведените на 11.07.2021 г. избори за народни представители.
Комисията за защита на личните данни е независим държавен орган, който осъществява защита на лицата при обработването на лични  данни и при осъществяване на достъпа до тези данни, както и контрол по спазването на ЗЗЛД и ОРЗД.
За да упражни правомощията си, комисията следва да бъде валидно сезирана.
Жалба ППН-02-480/07.10.2021 г. съдържа задължително изискуемите реквизити, посочени в разпоредбата на чл. 28, ал. 1 от Правилника за дейността на Комисията за защита на личните данни и на нейната администрация, а именно: налице са данни за жалбоподателя, естеството на искането, дата и подпис, с оглед което същата е редовна.
Предмет на жалбата са твърденията за неправомерно обработване на лични данни на жалбоподателя – имена и единен граждански номер от политическата партия чрез включването им в предоставен в ЦИК списък на лицата, подкрепящи регистрацията на политическия субект за участие в проведените на 11.07.2021 г. избори за народни представители.
По данни от преписката, резултати от извършена на сайта на ЦИК справка, жалбоподателят е узнал за твърдяното от него нарушение на 07.10.2021 г. В тази връзка и предвид законоустановените в Изборния кодекс срокове за регистрация на участници в изборния процес и доколкото КЗЛД е сезирана с жалба на същата дата на която е установено твърдяното нарушение, касаещо злоупотреба с лични данни в изборния процес при регистрация на политически субект за участие в проведени на 11.07.2021 г. избори, следва изводът, че жалбата са подадена в срока по чл. 38, ал. 1 от ЗЗЛД. Жалбата е подадена от физическо лице с правен интерес, срещу надлежна страна – администратор на лични данни. Сезиран е компетентен да се произнесе орган – КЗЛД, която съгласно правомощията си по чл. 10, ал. 1 от ЗЗЛД във връзка с чл. 57, § 1, буква „е” от Регламент (ЕС) 2016/679, разглежда жалби срещу актове и действия на администраторите на лични данни, с които се нарушават правата на субекти на данни свързани с обработване на личните данни, като не са налице изключенията по чл. 2, § 2, буква „в” и чл. 55, § 3 от ОРЗД предвид обстоятелството, че случая не касае дейности по обработване извършвани от физическо лице в хода на чисто лични или домашни занимания и/или дейности извършвани от съдилищата при изпълнение на съдебните им функции.
По изложените съображения и липсата на отрицателните предпоставки по чл. 27, ал. 2 от АПК, на проведено на 13.04.2022 г. заседание на комисията жалбата е приета за допустима и като страни в производство са конституирани: жалбоподател А.Я. и ответна страна – политическа партия. Предвид противоречивите твърдения на страните и с оглед изясняване на случая от правна и фактическа страна е допуснато извършването на почеркова експертиза на подписа положен на стр. **, ред *** от представения в ЦИК списък на избирателите, подкрепящи регистрацията на политическата партия за участие в проведените на 11.07.2021 г. избори за народни представители. Жалбоподателят е уведомен за възможността да представи сравнителен материал за изследване, но въпреки дадените от комисията указания, в посочения от КЗЛД срок, а и след него, сравнителен материал за изготвяне на допусната експертиза не е предоставен. 
 Насрочено е открито заседание за разглеждане на жалбата по същество на 14.09.2022 г. от 13.00 часа в административната сграда на КЗЛД в гр. София, бул. „Проф. Цветан Лазаров” № 2, Заседателна зала, ет. 4, за което страните са редовно уведомени. Жалбоподателят повторно е уведомен, че до дата на заседанието следва да приложи доказателства в подкрепа на твърдения си, предвид оспорването им от ответната страна и разпределянето на доказателствената тежест в процеса. Отново е информиран, че с оглед изясняване на случая от правна и фактическа страна, именно с цел установяване на истинността, респективно неистинността на положения подпис, е допуснато извършването на почеркова експертиза на подписа положен на стр. **, ред *** от представения в ЦИК списък на избирателите, подкрепящи регистрацията на политическата партия за участие в процесните избори, за целите на която следва да представи сравнителен материал за изследване.
На проведено на 14.09.2022 г. открито заседание на КЗЛД, жалбата е разгледана по същество.
Страните – редовно уведомени, не се явяват, не се представляват.
В качеството си на административен орган и във връзка с необходимостта от установяване истинността по случая, като основен принцип в административното производство, съгласно чл. 7 от АПК, изискващ наличието на установени действителни факти и предвид събраните доказателства и наведените твърдения, комисията приема, че разгледана по същество жалба № ППН-02-480/07.10.2021 г. е неоснователна.
Предмет на жалбата са твърденията за неправомерно обработване на лични данни на жалбоподателя – имена и единен граждански номер от политическата партия чрез включването им в предоставен в ЦИК списък на лицата, подкрепящи регистрацията на политическия субект за участие в проведените на 11.07.2021 г. избори за народни представители.
Ноторен е фактът, че на 11.07.2021 г. са проведени избори за народни представители. С решение на ЦИК № 136-НС София, 26 май 2021 г. политическата партия е регистрирана за участие в изборите. Към заявлението за регистрация на политическия субект, същото заведено с вх. № 3/24.05.2021 г. в регистъра на партиите за участие в изборите, е представен списък съдържащ трите имена, единния граждански номер и саморъчен подпис на 3030 гласоподаватели, подкрепящи регистрацията на политическия субект, същите лични данни, тъй като са достатъчни за безспорно индивидуализиране на лица.
Събраните по преписката доказателства, в частност представените от ЦИК материали, свидетелстват, че личните данни на жалбоподателя, в обем от три имена и единен граждански номер, присъстват на стр. **, ред *** от списъка на гласоподавателите, подкрепящи регистрацията на политическата партия за участие в процесните избори. Срещу имената и единния граждански номер на лицето е положен подпис.
Приложените от г-н А.Я. доказателства, справки от ЦИК, свидетелстват само за употреба на личните му данни от политическия субект, но не и че обработването е незаконосъобразно. Твърденията на жалбоподателя за обработване на личните му данни за конкретната цел без негово знание и съгласие не намират опора в събраните по преписката доказателства. Същите са оспорени от ответната страна, а въпреки дадените на жалбоподателя конкретни указания за разпределяне на доказателствената тежест в процеса, г-н А.Я. не ангажира доказателства в подкрепа на твърденията си, не предоставя сравнителен материал за изготвяне на експертиза на подписа положен на стр. **, ред *** от представения в ЦИК списък на избирателите, подкрепящи регистрацията на политическата партия за участие в проведените на 11.07.2021 г. избори за народни представители.
В тази връзка, с оглед разпределяне на доказателствената тежест в процеса, при направено оспорване от ответника и поради липсва на процесуална активност от страна на жалбоподателя жалбата следва да бъде оставена без уважение, като неоснователна и недоказана, доколкото съгласно принципа на истинност по чл. 7 от АПК административните актове се основават на действително установени факти по случая. В конкретния случай, в приложения към заявлението за регистрация на партията списък на избирателите подкрепящи регистрацията ѝ за участие в конкретните избори, срещу имената и единния граждански номер на жалбоподателя е положен саморъчен подпис, който свидетелства за съгласие на лицето за обработване на данните за конкретната цел. Липсват доказателства подписът да е положен от лице различно от г-н А.Я., предвид което обработването на личните му данни, в хипотезата на предоставянето им от политически субект на ЦИК, в законово регламентирана процедура по реда на Изборния кодекс, за регистрацията на политическата партия за участие в конкретните изборите, е законосъобразно по аргумент от чл. 6, § 1, буква „а” от ОРЗД. Доказателства в обратна насока не са ангажирани, като за пълнота следва да се отбележи, че бездействие на жалбоподателя не може да бъде компенсирано от служебното начало, доколкото съгласно чл. 36, ал. 2 от АПК страните следва да оказват съдействие на органа при събиране на доказателства.
Водима от горното и на основание чл. 38, ал. 3 от Закона за защита на личните данни, Комисията за защита на личните данни,
РЕШИ:
Обявява жалба ППН-02-480/07.10.2021 г., подадена от А.Я. срещу политическа партия за неоснователна и недоказана.
Решението подлежи на обжалване в 14-дневен срок от връчването му, чрез Комисията за защита на личните данни пред Административен съд София - град.
 


 
ПРЕДСЕДАТЕЛ:
ЧЛЕНОВЕ:


 
   Венцислав Караджов /п/
   Цанко Цолов /п/


 
 
   Мария Матева /п/


 
 
   Веселин Целков /п/


 
 Файлове за сваляне
 Решение по жалба с рег. № ППН-02-480/07.10.2021 г. 

 принт 
