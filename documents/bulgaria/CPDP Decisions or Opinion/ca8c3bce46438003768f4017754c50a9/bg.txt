
Начало
  » Практика » Решения на КЗЛД за 2022 г.
  
 
 » Решение по жалба с рег. № ППН-01-266/23.03.2021 г. Решение по жалба с рег. № ППН-01-266/23.03.2021 г.
РЕШЕНИЕ
№ ППН-01-266/2021 г.
София, 20.06.2022 г.
 
Комисията за защита на личните данни (КЗЛД) в състав: Председател: Венцислав Караджов и членове: Цанко Цолов, Мария Матева и Веселин Целков на заседание, проведено на 20.04.2022 г., на основание чл. 10, ал. 1 от Закона за защита на личните данни, респективно чл. 57, § 1, буква „е“ от Регламент (ЕС) 2016/679 на Европейския парламент и на Съвета от 27 април 2016 г. относно защитата на физическите лица във връзка с обработването на лични данни и относно свободното движение на такива данни (Регламента, ОРЗД), разгледа по същество жалба № ППН-01-266/23.03.2021 г. подадена от В.Й.
Административното производство е по реда на чл. 38 от Закона за защита на личните данни (ЗЗЛД).
Комисията за защита на личните данни е сезирана с жалба подадена от В.Й., в която са изложени твърдения за злоупотреба с личните ѝ данни в изборния процес и използването им без нейно знание и съгласие за назначаването ѝ като член на секционна избирателна комисия № ***, *** РИК във връзка с проведените на 04.04.2021 г. избори за народни представители.
Жалбоподателката информира, че на местните избори проведени през октомври 2019 г. е участвала като член на комисията от квотата на политическа партия „Атака“. Допълва, че в изборите за народни представители на 04.04.2021 г. предпочела да участва като анкетьор на EXIT-POLL, но регистрацията ѝ била отказа с мотива, че е регистрирана за участие в изборите в друго качество -  като член на секционна избирателна комисия № ***, *** РИК от квотата на ПП „Атака“. Сочи, че на 11.03.2021 г. е уведомила политическата партия за допуснатото нарушение. Изразява възмущението си от безотговорното отношение на служителите на политическата партия. Твърди, че личните ѝ данни са обработени от политическата партия без нейно знание и съгласие, а опитите ѝ нарушението да бъде преустановено са неуспешни.
Към жалбата не са приложени доказателства.
С оглед застъпените в административния процес принципи на равенство на страните и истинност, политическа партия „Атака“ е информирана за образуваното по случая административно производство, указана ѝ е възможността да ангажира писмено становище по изложените в жалбата твърдения. Изискани са относими по случая доказателства за законосъобразно обработване на личните данни на жалбоподателката В.Й., заверено копие на вътрешни правила и/или Политика за защита на личните данни относно обработването на лични данни от политическа партия в изборния процес, предприети технически и организационни мерки за защита на личните данни, инструкция, заповед или друг акт за обучение на представителите на партията за събиране на лични данни в изборния процес, а също и информация и резултати от извършена по случая вътрешна проверка, ако такава е възложена.
В отговор е депозирано писмено становище за неоснователност на жалбата от адв. Я., процесуален представител на ПП „Атака“. Адв. Я. оспорва твърденията, че политическия субект е подал заявление, в което е посочено, че В.Й. ще участва като член на секционна избирателна комисия ***, *** РИК и уточнява, че „ако по някаква причина името ѝ е фигурирало в списъка, то това е защото е останало от предходните избори през 2019 год., в които тя изрично е дала своето съгласие да участва“. Информира, че ПП „Атака“ е подала заявление за заличаване на лицата, които преди това са били регистрирани като участниците в секционните избирателни комисии, поради което счита, че са приложени организационни мерки за тяхната защита. 
Моли жалбата да бъде оставена без уважение, като неоснователна, алтернативно, моли комисията да съобрази упражненото корективно правомощие с целта на наказанието, което следва да има възпитателна, възпираща и предупредителна функция, а не да създава икономически затруднения на администратора на лични данни, допуснал нарушението. Претендира присъждане на направени разноски, включително за платено адвокатско възнаграждение.
Към становището е приложено копие на: Вътрешни правила за политика за защита на личните данни относно обработването на лични данни от ПП „Атака“; Инструкция от 18.02.2020 год.; Политика за поверителност на данните за служителите на ПП „Атака“; План за действие при нарушение на сигурността на личните данни; Общи условия за ползване на интернет сайтове на ПП „Атака“; Регистър на ПП „Атака“ за обработване на личните данни; Заповед за обучение на представителите на ПП „Атака“; пълномощно.
Предвид изложените от страните противоречиви твърдения и с оглед застъпеното в административния процес служебно начало са направени екранни разпечатки на публикувани на сайта на РИК *** Решение № 22-НС София *** ИР, 28.02.2021 г. за назначаване на съставите на 79 броя секционни избирателни комисии и Решение № 86-НС София *** МИР, 17.03.2021 г. за промени в съставите на секционни избирателни комисии в район „Лозенец“.
С оглед изясняване на случая от фактическа страна от Областния управител на област София са изискани заверено ксерокопие на предложение от кмета на район „Лозенец“ с вх. № ***** за назначаване на съставите на ** СИК, ведно с приложените към него документи в частта касаеща назначаването на В.Й. за член на СИК № ******, както и заверено копие на предложение от кмета на район „Лозенец“ с вх. № **** с приложените към него документи касаещи искане за промяна в състава на СИК № ****** и освобождаване на жалбоподателката от състава на СИК.
Комисията за защита на личните данни е независим държавен орган, който осъществява защита на лицата при обработването на личните им данни и при осъществяване на достъпа до тези данни, както и контрол по спазването на ЗЗЛД и Регламент (ЕС) 2016/679 на Европейския парламент и на Съвета от 27 април 2016 г.
За да упражни правомощията си, Комисията следва да бъде валидно сезирана.
Жалбата съдържа задължително изискуемите реквизити, посочени в разпоредбата на чл. 28, ал. 1 от Правилника за дейността на Комисията за защита на личните данни и на нейната администрация, а именно: налице са данни за жалбоподателя, естеството на искането, дата и подпис, с оглед което същата е редовна.
Предмет на жалбата са твърденията за неправомерно обработване на лични данни на жалбоподателката от ПП Атака за назначаването ѝ като член на СИК ***, *** МИР във връзка с проведените на 04.04.2021 г. избори за народни представители.
Жалбата подадена в срока по чл. 38, ал. 1 от ЗЗЛД от физическо лице с правен интерес, срещу надлежна страна - политическа партия „Атака“ - юридическо лице - администратор на лични данни по смисъл чл. 4, ал. 7 от Регламент ЕС 2016/679 и Изборния кодекс, доколкото личните данни на жалбоподателката са обработени-предоставени от последната за регистрацията на г-жа В.Й. като член на СИК № ****** във връзка с проведените на 04.04.2021 г. избори за народни представители. Сезиран е компетентен да се произнесе орган – КЗЛД, която съгласно правомощията си по чл. 10, ал. 1 от ЗЗЛД във връзка с чл. 57, § 1, буква „е“ от Регламент (ЕС) 2016/679, разглежда жалби срещу актове и действия на администраторите на лични данни, с които се нарушават правата на субекти на данни свързани с обработване на личните данни, като не са налице изключенията по чл. 2, § 2, буква „в“ и чл. 55, § 3 от Регламента предвид обстоятелството, че случая не касае дейности по обработване извършвани от физическо лице в хода на чисто лични или домашни занимания и/или дейности извършвани от съдилищата при изпълнение на съдебните им функции.
По изложените съображения и предвид липсата на отрицателните предпоставки посочени в чл. 27, ал. 2 от АПК, на проведено на 02.03.2022 г. заседание на комисията жалбата е приета за допустима и като страни в производство са конституирани: жалбоподател - В.Й. и ответна страна – политическа партия „Атака“. Насрочено е открито заседание за разглеждане на жалбата по същество на 20.04.2022 г. от 13.00 часа, за което страните са редовно уведомени.
От ответната страна са изискани заверено копие на заповед или друг акт за обучение на представителите на партията за обработване на лични данни в изборния процес, информация и резултати от извършена по случая вътрешна проверка, ако такава е възложена, както и доказателства за сроковете за съхранение на личните данни на лицата представлявали ПП „Атака“, като членове на СИК, в изборите проведени през октомври 2019 г., респективно протоколи за тяхното унищожаване. Изрично е изискано и цитирано в становището на ответника до КЗЛД „заявление за заличаване на лицата, които преди това са били регистрирани като участници в секционните избирателни комисии“, за което се твърди, че политическия субект е подал, като уточни къде и кога е депозирано.
В отговор са предоставени заверено копие на Инструкция от 18.02.2020 г. на ПП „Атака“ за обработване на лични данни и защитата им от незаконни форми на обработване, Политика за поверителност на данните за служителите на ПП „Атака“ и План за действие при нарушение на сигурността на личните данни.
Повторно от Областния управител на София град е изискано заверено ксерокопие на предложение от кмета на район „Лозенец“ с вх. № *** за назначаване на съставите на ** СИК, ведно с приложените към него документи в частта касаеща назначаването на В.Й. за член на СИК № ******, както и заверено копие на предложение от кмета на район „Лозенец“ с вх. № **** с приложените към него документи касаещи искане за промяна в състава на СИК № ****** и освобождаване на жалбоподателката от състава на СИК. Изисканите документи са предоставени.
На проведено на 20.04.2022 г. заседание на комисията, жалбата е разгледана по същество.
Страните  – редовно уведомени, не се явяват, не се представлява в заседанието пред комисията.
В качеството си на административен орган и във връзка с необходимостта от установяване истинността по случая, като основен принцип в административното производство, съгласно чл. 7 от АПК, изискващ наличието на установени действителни факти и предвид събраните доказателства и наведените твърдения, комисията приема, че разгледана по същество жалба № ППН-01-266/24.03.2021 г. е основателна.
Предмет на жалбата са твърденията за неправомерно обработване на лични данни на жалбоподателката от ПП „Атака“ за назначаването ѝ като член на СИК ***, ** МИР във връзка с проведените на 04.04.2021 г. избори за народни представители.
Ноторен е фактът, че на 04.04.2021 г. са проведени избори за народни представители, с участието на политическа партия „Атака“. От събраните по преписката доказателства се установи, че с решение № 22-НС София ** ИР, 28.02.2021 г. са назначени съставите на 79 броя секционни избирателни комисии в район „Лозенец“ и са утвърдени списъците с резервни членове. Видно от съдържанието на решението жалбоподателката е назначена като член на СИК ****** от квотата на ПП „Атака“. Назначаването е по реда на Раздел IV от ИК и след проведени консултации при кмета на общината. Назначаването е инициирано от ПП Атака с предложение по чл. 91, ал. 4, ат.1 от ИК с вх. № РЛЦ21-ИЗ04-1(29) подадено по електронен път на 25.02.2021 г. от имейл адрес ****** до Столична община, район „Лозенец“. В предложението се съдържат данни на жалбоподателката в обем три имена, ЕГН, образование и телефонен номер, същите са лични данни доколкото лицето може да бъде безспорно индивидуализирано. В предложението съобразно разпоредбата на чл. 91, ал. 4,  т. 1 от ИК са посочени и длъжност в комисията и партия от която изхожда предложението. С решение № 86-НС София *** ИР, 17.03.2021 г. са направени промени в съставите на секционните избирателни комисии в район „Лозенец“, видно от съдържанието на което жалбоподателката е освободена и на нейно място като член на ****** от квотата на ПП „Атака“ е вписана Ц.К. Видно от представените от Областния управител на София град писмени доказателства, по-конкретни предложение с вх. № РЛЦ21-УЗ04-1(72) от 15.03.2021 г. е, че промяната е инициирана от ПП Атака, чрез подадено по електронен път от имейл ****** изрично искане за замяна на жалбоподателката като член на СИК от квотата на ПП Атака.
Предоставянето на лични данни от политически субект на кмета на съответната община, в случая община София, район Лозенец“ за провеждане на консултации в процедура за назначаване на СИК е форма на обработване на личните данни и като такова следва да се осъществява при спазване на разпоредбите на Регламент ЕС 2016/679, в частност тези на чл. 6, § 1 от регламента, същите приложими предвид препращата норма на ИК и доколкото данни са обработени-предоставени на 25.02.2021 г.
Твърденията на жалбоподателката за незаконосъобразно обработване личните ѝ данни от ПП „Атака“ за регистрацията ѝ като член на СИК, макар и оспорени от ПП „Атака“, са основателни. В противоречие със събраните по преписката писмени доказателства са твърденията на партията, че лични данни на жалбоподателката не са предоставени от партията за назначаване на г-жа В.Й. като член на СИК *** в конкретните избори. Приложените от Областния управител на София град писмени доказателства свидетелстват точно обратното, а именно на 25.02.2021 г. лични данни на жалбоподателката в обем изискуем от ИК, а именно три имена, ЕГН и образование, са предоставени от ПП „Атака“ при консултации при кмета на Столична община, район „Лозенец“ за назначаване на състава на СИК във връзка с изборите на 04.04.2021 г. Факт е, че на 15.03.2021 г. от ПП „Атака“ е подадено искане за замяна на жалбоподателката като член на СИК от квотата на партията, но това обстоятелство не санира допуснатото нарушение и не променя факта на предоставяне на данните на по-ранен етап за назначаване на г-жа В.Й. като член на СИК, без нейно съгласие и следователно при липса на годно правно основание.
Въпреки предоставената на ответната страна правна възможност и указанията свързани с разпределяне на доказателствената тежест в процеса, администраторът – ПП „Атака“ не е ангажирал доказателства за наличието на условие за законосъобразност на обработване на лични данни на жалбоподателката за конкретната цел, а твърдението че жалбоподателката е дала съгласие за участие като представител на партията в избори проведени през 2019 г. е неотносимо. За липсата на съгласие  на жалбоподателката за обработване на личните ѝ данни в процесните избори, проведени на 04.04.2021 г. и назначаването ѝ като член на СИК от квотата на партията, свидетелстват и предприети в последствие действия инициирани по молба на партията за освобождаването на г-жа В.Й. от състава на СИК *** и замяната и с друг представител на политическия субект.
Обработването на личните данни на жалбоподателката за назначаването ѝ като член на СИК от квотата на ПП „Атака“ в изборите на 04.04.2021 г. е извършено без нейно съгласие – конкретно и информирано волеизявление по смисъла на ал. 4, § 11 от Регламента. В конкретния случай не е налице и нито едно от останалите условия посочени чл. 6, § 1 от Регламента, като доказателства в обратен смисъл не са ангажирани, нито пък такива се твърдят от ответната страна. Неприложима е хипотезата на чл. 6, § 1, буква „е“ от Регламента - интересите на администратора не са преимуществен пред интереса на засегнатото физическо лице, чиито данни, без негово съгласие, са включени в представеното пред кмета на общината предложение за състав на СИК. Безспорно е, че интересът на физическото лице, субект на данните, е приоритетен пред интереса на политически субект за участие в изборите. Законово задължение за обработване от страна на администратора също липсва, доколкото участието в изборния процес е правна възможност, при реализирането на която следва да бъдат съобразени нормативно установените правила, в частност тези в сферата на защита на личните данни. Липсват доказателствата които да обосноват приложимостта на  чл. 6, § 1, буква „б“ от ОРЗД - наличие на сключен между страните договор за изпълнението на който да е необходимо обработване на лични данни на жалбоподателката от ответника или за предприемане на стъпки по искане на субекта на данни преди сключване на договора. Основания по чл. 6, § 1, буква „г“ и „д“ от ОРЗД са неотносими - приложими са в други, различни и несъвместими с настоящата хипотези касаещи обработване на лични данни за защита на жизненоважни интереси свързани с живота и здравето на субекта на данни, изпълнение на задача от обществен интерес, както и при упражняването на официални правомощия, каквито не се делегирани на политическите партии.
Обработването на лични данни в изборния процес е допустимо и строго регламентирано. В Изборният кодекс се съдържат конкретни правила по отношение обработването на лични данни в изборния процес по отношение целите на обработване, категориите лични данни и др., като по отношение на членовете на СИК са уредени в разпоредбите на Раздел IV от кодекса. Съгласно последните районните или общинските избирателни комисии назначават секционните избирателни комисии в страната, в състав от председател, заместник-председател, секретар и членове, не по-късно от 25 дни преди изборния ден. Назначаването на СИК се предхожда от провеждане на консултации при кмета на съответната община, в които участват парламентарно представените партии и коалиции, като се допуска възможността за участие и на други партии и коалиции. Съгласно чл. 91, ал. 4, т. 1 от ИК при консултациите партиите и коалициите представят писмено предложение за състава на СИК, което съдържа имената на предложените лица, единен граждански номер, длъжност в комисията, образование, специалност и партия или коалиция, която го предлага. При постигнато в хода на консултациите съгласие за състава на СИК кметът представя в районната или общинската избирателна комисия писмено предложение за състава на СИК, заедно със списък на резервните членове, което съдържа имената на предложените лица, единен граждански номер, длъжност в комисията, образование, специалност и партия или коалиция, която го предлага. В случаите на постигнато съгласие районната или общинската избирателна комисия назначава на състава на СИК по предложението на кмета.
В тази връзка и макар данните на жалбоподателката да са обработени в законоустановена процедура, то изпълнението на нормативно установеното задължение, респективно реализиране на законните интереси на администратора на лични данни, в случая политическата партия, възникват само ако лицето, чийто лични данни фигурират в предложението направено от партията в консултациите при кмета на общината, действително е дало съгласието си за участие в конкретните избори и в конкретното качество. Когато обаче последните предпоставки не са налице, съответният политически субект не може да си служи с личните данни на лицето, за да реализира законните си интереси по участие в изборния процес. В тази насока са и приети от ЦИК и КЗЛД съвместни указания относно обработването и защитата на личните данни в изборния процес. В документа, публикуван на 12.02.2021 г., достъпен и на сайта на КЗЛД, на адрес https://www.cpdp.bg/?p=element&aid=1199 са дадени подробни разяснения относно правна рамка за защита на личните данни, както и относно правата и задълженията на всички участници в изборния процес – политически партии, коалиции от партии, инициативни комитети, кандидати, представители, застъпници, наблюдатели, представители на средствата за масово осведомяване и избирателни комисии в различните видове избори. Указанията имат за цел да улеснят участниците в изборния процес и да предотвратят допускането на нарушения.
По изложените съображение и събраните по преписката доказателства се налага се извода, че личните данни на жалбоподателката са обработени от ПП „Атака“ в нарушение на чл. 6, § 1 от Регламента, без да е налице нито едно от посочените в разпоредбата условия за допустимост на обработването, като са нарушение правата на лицето сезирало КЗЛД.
С оглед характера на констатираното нарушение комисията счита, че корективните мерки по чл. 58, § 2, буква „а“, „в“, „г“, „д“, „е“, „ж“, „з“ и „й“ от Регламента са неприложими и нецелесъобразни в случая, а налагането на санкция за допуснатото нарушение намира за прекомерна предвид обстоятелството, че администраторът е предприел действие по преустановяване на нарушението още преди сезирана на КЗЛД и образуване на производството. Предвид установената фактическа обстановка комисията счита за пропорционално упражняването на корективно правомощие по чл. 58, § 2, буква „б“ от ОРЗД – официално предупреждение, като счита, че упражненото корективно правомощие безспорно отговаря на търсените от ЗЗЛД и Регламент 2016/679 ефективност и възпиращ ефект, като в същото време не нарушава изискването за съразмерност. 
Водима от горното и на основание чл. 38, ал. 3 от ЗЗЛД, Комисията за защита на личните данни,
РЕШИ:
1. Обявява жалба № ППН-01-266/24.03.2021 г. за основателна.
2. На основание чл. 58, § 2, буква „а“ от Регламент ЕС 2016/679 отправя официално предупреждение до политическа партия „Атака“, в качеството ѝ на администратора на лични данни, за допуснато нарушение на чл. 6, § 1 от ОРЗД относно обработването - предоставянето на лични данни на жалбоподателката за назначаването ѝ като член на СИК ***, ** МИР във връзка с проведените на 04.04.2021 г. избори за народни представители. 
Решението подлежи на обжалване в 14-дневен срок от връчването му, чрез Комисията за защита на личните данни, пред Административен съд София - град.
 


 
ПРЕДСЕДАТЕЛ:
ЧЛЕНОВЕ:


 
   Венцислав Караджов /п/
   Цанко Цолов /п/


 
 
   Мария Матева /п/


 
 
   Веселин Целков /п/


 Файлове за сваляне
 Решение по жалба с рег. № ППН-01-266/23.03.2021 г.

 принт 
