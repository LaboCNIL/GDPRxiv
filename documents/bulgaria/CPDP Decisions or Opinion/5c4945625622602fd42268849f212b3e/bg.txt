
Начало
  » Практика » Решения на КЗЛД за 2022 г.
  
 
 » Решение по жалба с рег. № ППН-01-209/10.03.2021 г. Решение по жалба с рег. № ППН-01-209/10.03.2021 г.
РЕШЕНИЕ
№ ППН-01-209/2021 г.
София, 03.08.2022 г.
 
Комисията за защита на личните данни (КЗЛД) в състав: Цанко Цолов, Мария Матева и Веселин Целков на заседание, проведено на 13.07.2022 г., на основание чл. 10, ал. 1 от Закона за защита на личните данни респективно чл. 57, § 1, буква „е“ от Регламент (ЕС) 2016/679 на Европейския парламент и на Съвета от 27 април 2016 г. относно защитата на физическите лица във връзка с обработването на лични данни и относно свободното движение на такива данни (Регламента, ОРЗД), постави за разглеждане жалба ППН-01-209/10.03.2021 г. подадена от С.К.
Административното производство е по реда на чл. 38 от Закона за защита на личните данни (ЗЗЛД).
Комисията за защита на личните данни е сезирана с жалба, подадена от С.К., с изложени твърдения за неправомерно обработване на личните му данни от ЕТ „К.Н.М.“ във връзка с регистриран в Национална агенция за приходите (НАП) трудов договор с дата 21.12.2007 г., какъвто твърди, че не е подписвал.
Жалбоподателят сочи, че е установил нарушението през месец юли 2020 г. при справка в НАП и моли комисията да извърши проверка по случая. Счита, че е налице злоупотреба с личните му данни. Категоричен е, че не е имал трудово-правни отношения с едноличния търговец и не е получавал възнаграждения от ЕТ „К.Н.М.“, въпреки подадените от търговеца декларации образец № 1 и № 6 за периода януари 2008 г. – юни 2009 г.
Към жалбата е приложено копие на писмо № *** от Изпълнителна агенция „Главна инспекция по труда“.
С оглед застъпените в административния процес принципи на равенство на страните и истинност, ЕТ „К.Н.М.“ е информирано за образуваното по случая административно производство, указана му е възможността да ангажира писмено становище по изложените в жалбата твърдения и да представи относими по случая доказателства, но такива не са депозирани в КЗЛД.   
За изясняване на случая от правна и фактическа страна от НАП е изискана и в отговор е предоставена справка за актуалното състояние на всички регистрирани в агенцията трудови договори с жалбоподателя.
От агенцията информират, че при извършена проверка в информационната им система е установено, че за жалбоподателя е подадено уведомление по чл. 62, ал. 2 от КТ за сключен на 21.12.2007 г. трудов договор с ЕТ „К.Н.М.“, същият прекратен на основание чл. 327, ал. 2 от КТ на 21.12.2021 г. Допълват, че уведомлението за сключен трудов договор е подадено на хартиен носител на 12.09.2009 г., като същото е с изтекъл срок за съхранение и е унищожено с Акт № ***.
Комисията за защита на личните данни е независим държавен орган, който осъществява защита на лицата при обработването на личните им данни и при осъществяване на достъпа до тези данни, както и контрол по спазването на ЗЗЛД и ОРЗД
За да упражни правомощията си, комисията следва да бъде валидно сезирана.
Жалбата съдържа задължително изискуемите реквизити: данни за жалбоподателя, естеството на искането, дата и подпис, посочено е пасивно легитимираната страна и дата на установяване на нарушението, с оглед което жалбата е редовна.
Съгласно чл. 27, ал. 2 от АПК, приложим в настоящето производство по силата на препращащата разпоредбата на чл. 38, ал. 7 от ЗЗЛД, административният орган проверява предпоставките за допустимостта на искането, с което е сезиран, а именно:
1. липса на влязъл в сила административен акт със същия предмет и страни;
2. липса на висящо административно производство със същия предмет, пред същия орган и с участието на същата страна, независимо дали е във фазата на издаване или оспорване;
3. наличие на въпрос от компетентност на друг орган, когато актът не може да бъде издаден без предварителното решаване на този въпрос;
4. дееспособност на гражданите и процесуална правоспособност на организациите;
5. наличие на правен интерес на заявителя, привлечените и встъпилите граждани и организации;
6. наличие на други специални изисквания, установени със закон.
Условията са кумулативно, а не алтернативно дадени, при наличието на които - отрицателни процесуални предпоставки или при липсата на които - положителни процесуални предпоставки, административното производство се прекратява, като недопустимо за разглеждане по същество.
Процесната жалба удовлетворява изискванията на чл. 27, ал. 2, т. 1, 2, 3, 4 и 5 от АПК. Жалбата е подадена от физическо лице с правен интерес срещу надлежна страна – администратор на лични данни, сезиран е компетентен да се произнесе орган.
Жалбата обаче не удовлетворява изискванията посочения в специалния закон – ЗЗЛД относно сроковете за сезиране на КЗЛД.
Съгласно чл. 38, ал. 1 от ЗЗЛД при нарушаване на правата му свързани с обработване на лични данни субектът на данни има право да сезира комисията в срок 6 месеца от узнаване на нарушението, но не по-късно от две години от извършването му. В § 44, ал. 2 от Преходните и заключителни разпоредби на ЗЗЛД е посочено, че за нарушения извършени до влизането в сила на закона – март 2019 г., срокът за сезиране на комисията по чл. 38 е една година от узнаването на нарушението, но не по-късно от 5 години от извършването му.
В конкретния случая приложими са сроковете посочени в § 44, ал. 2 от ПЗР на ЗЗЛД. Видно от събраните по преписката доказателства твърдяното нарушение е извършено през 2009 г. с еднократно действие - подаване на уведомление по чл. 62, ал. 5 от КТ до НАП за регистриран трудов договор със страни работодател ЕТ „К.Н.М.“ и работник С.К. Макар, че жалбоподателят е сезирал комисията в едногодишния срок от узнаване на твърдяното нарушение, от извършването му – предоставяне на данните в НАП, са изминали повече от 11 години, поради което жалбата е просрочена, подадена след изтичане на преклузивния 5-годишен срок, и в тази връзка е недопустима за разглеждане по същество.
По изложените съображения и на основание чл. 38, ал. 3 от Закона за защита на личните данни, Комисията за защита на личните данни,
РЕШИ:
На основание чл. 27, ал. 2, т. 6 от АПК, във връзка с чл. 38, ал. 1 от ЗЗЛД и § 44, ал. 2 от ПЗР на ЗЗЛД оставя жалба ППН-01-209/10.03.2021 г. без разглеждане по същество, като недопустима – просрочена и прекратява производството.
Решението подлежи на обжалване в 14-дневен срок от връчването му, чрез Комисията за защита на личните данни пред Административен съд София - град.
 


 
 
ЧЛЕНОВЕ:


 
  
   Цанко Цолов /п/


 
 
   Мария Матева /п/


 
 
   Веселин Целков /п/


 
 Файлове за сваляне
 Решение по жалба с рег. № ППН-01-209/10.03.2021 г.

 принт 
