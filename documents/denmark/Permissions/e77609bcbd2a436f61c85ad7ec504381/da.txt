Videregivelse fra Region Hovedstaden til American Journal of Obstetrics & Gynecology og Mendeley Data (§ 10, stk. 3, nr. 1 og 3)
Dato: 28-03-2022
Tilladelse
Offentlige myndigheder
Datatilsynet har meddelt tilladelse til Region Hovedstadens videregivelse af personoplysninger fra undersøgelsen ”Fitmum” med henblik på offentliggørelse i tidsskriftet "American Journal of Obstetrics & Gynecology" og i databasen "Mendeley Data"

1. Datatilsynet har modtaget Region Hovedstadens anmodning om tilladelse efter databeskyttelseslovens § 10, stk. 3, til videregivelse af personoplysninger fra en statistisk eller videnskabelig undersøgelse benævnt ”Fitmum”.
Region Hovedstaden har oplyst, at videregivelsen sker med henblik på offentliggørelse i tidsskriftet American Journal of Obstetrics & Gynecology og i databasen Mendeley Data, hvorved videregivelsen er omfattet af databeskyttelseslovens § 10, stk. 3, nr. 3.
Region Hovedstaden har endvidere oplyst, at der i forbindelse med publicering i tidsskriftet ønskes offentliggjort pseudonymiserede personoplysninger om 220 gravide kvinder visiteret til fødsel på Gynækologisk Obstetrisk Afdeling på Nordsjællands Hospital, Hillerød.
Vedrørende offentliggørelsen i Mendeley Data har Region Hovedstaden oplyst, at de uploadede data ikke vil være frit tilgængelige, men at adgang til de pågældende data betinges af de udgivende forskeres samtykke hertil (en såkaldt ”begrænset adganglicens” som beskrevet i Region Hovedstadens e-mails af 9. februar 2022 og 2. marts 2022).
Endelig har Region Hovedstaden oplyst, at overførslen til tidsskriftet American Journal of Obstetrics & Gynecology sker til behandling uden for databeskyttelsesforordningens territoriale anvendelsesområde, jf. databeskyttelsesforordningens artikel 3, da tidsskriftet er hjemmehørende i Storbritannien. Overførslen er således omfattet af databeskyttelseslovens § 10, stk. 3, nr. 1 og 3.
2. Datatilsynet meddeler – efter at sagen har været behandlet på et møde i Datarådet – hermed en sådan tilladelse, jf. databeskyttelseslovens § 10, stk. 3, nr. 1 og 3.
Datatilsynet har lagt vægt på, at tidsskriftet American Journal of Obstetrics & Gynecology fremgår af BFI-listen på Uddannelses- og Forskningsministeriets hjemmeside på niveau 2 (højt niveau). Datatilsynet har endvidere lagt vægt på, at oplysningerne i Mendeley Data ikke vil være frit tilgængelige, men at adgang hertil betinges af de udgivende forskeres samtykke.
Om baggrunden for nedenstående vilkår 8 bemærker Datatilsynet, at en vid offentliggørelse af en undersøgelses ”rådata” med henblik på offentliggørelse af en videnskabelig artikel i et anerkendt videnskabeligt tidsskrift el.lign. efter tilsynets opfattelse ikke kan rummes inden for rammerne af databeskyttelseslovens § 10, stk. 3, nr. 3.
3. Tilladelsen gives med vilkår om, at tilgængeliggørelse af data i Mendeley Data sker med en begrænset adgang-licens, jf. også vilkår 8 nedenfor.
Endvidere gives tilladelsen på følgende vilkår, som Region Hovedstaden har ansvaret for at overholde:
1. Der må kun videregives personoplysninger, når videregivelse er nødvendig som led i viderebehandling til statistiske eller videnskabelige formål. Oplysningerne må ikke senere behandles i andet end videnskabeligt eller statistisk øjemed. Hvis Region Hovedstaden over for den registrerede har oplyst, at oplysningerne ikke vil blive videregivet, må der ikke ske videregivelse.
2. Videregivelse af personoplysninger skal ske i pseudonymiseret form, således at oplysningerne ikke er umiddelbart personhenførbare for den modtagende dataansvarlige.
3. Hvis personoplysningerne videregives ved overførsel over internettet eller andet eksternt netværk, skal den afgivende dataansvarlige træffe passende sikkerhedsforanstaltninger. Ved transmission af fortrolige og følsomme personoplysninger over internettet eller eksterne netværk skal den dataansvarlige som minimum anvende passende kryptering.
4. Der skal i øvrigt i overensstemmelse med databeskyttelsesforordningens artikel 32 gennemføres passende tekniske og organisatoriske foranstaltninger under hensyntagen til det aktuelle tekniske niveau, implementeringsomkostninger og den pågældende behandlings karakter, omfang, sammenhæng og formål samt risiciene af varierende sandsynlighed og alvor for fysiske personers rettigheder og frihedsrettigheder med henblik på at sikre et sikkerhedsniveau, der passer til disse risici.
5. Det skal inden videregivelsen påses, at personoplysningerne udelukkende videreanvendes til statistiske eller videnskabelige undersøgelser. Endvidere skal det påses, at den modtagende dataansvarlige overholder vilkår 7-12.
6. Fra tidspunktet for videregivelsen og efterfølgende skal det kunne dokumenteres, at vilkår 5 er overholdt. Dokumentation skal ske ved indhentelse af en skriftligt begrundet erklæring eller lignende fra den modtagende dataansvarlige.
Vilkår vedrørende den modtagende dataansvarlige
7. Videregivelse skal ske til personer, som af den modtagende dataansvarlige er autoriseret til at have adgang til de pågældende personoplysninger. Der må kun autoriseres personer, der er beskæftiget med personoplysningerne. De enkelte personer må ikke autoriseres til anvendelser, som de ikke har behov for.
8. Ved videregivelse der sker med henblik på offentliggørelse i et anerkendt videnskabeligt tidsskrift el.lign. – eksempelvis med henblik på udførelse af en fagfællebedømmelse – må personoplysninger hos den modtagende dataansvarlige alene gøres tilgængelig for personer, der har et konkret og sagligt formål med behandlingen heraf.
9. Der skal gives den fornødne instruktion til de medarbejdere, som har adgang til personoplysningerne. Medarbejderne skal i den forbindelse gøres bekendt med, at personoplysningerne alene må behandles med henblik på udførelse af statistiske eller videnskabelige undersøgelser, og at personoplysningerne ikke senere må behandles i andet end videnskabeligt eller statistisk øjemed.
10. Der må ikke behandles flere oplysninger, end hvad der er nødvendigt som led i viderebehandling til statistiske eller videnskabelige formål.
11. Der skal i øvrigt i overensstemmelse med databeskyttelsesforordningens artikel 32 gennemføres passende tekniske og organisatoriske foranstaltninger under hensyntagen til det aktuelle tekniske niveau, implementeringsomkostninger og den pågældende behandlings karakter, omfang, sammenhæng og formål samt risiciene af varierende sandsynlighed og alvor for fysiske personers rettigheder og frihedsrettigheder med henblik på at sikre et sikkerhedsniveau, der passer til disse risici.
12. Personoplysninger skal ved undersøgelsens afslutning slettes, anonymiseres, tilintetgøres eller tilbageleveres, således at det efterfølgende ikke er muligt at identificere fysiske personer ud fra oplysningerne eller i kombination med andre oplysninger.
Ovenstående vilkår er supplerende og præciserende i forhold til reglerne i databeskyttelsesforordningen og databeskyttelsesloven. Det skal understreges, at databeskyttelsesforordningen og databeskyttelsesloven således finder anvendelse i det omfang, at der er tale om forhold, som ikke er reguleret i de ovenstående vilkår.
 


