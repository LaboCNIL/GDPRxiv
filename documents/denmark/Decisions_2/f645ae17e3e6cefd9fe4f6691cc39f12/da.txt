Kommune indstillet til bøde
Dato: 09-12-2020
Afgørelse
Offentlige myndigheder
Politianmeldelse
Klage
Anmeldelse af brud på persondatasikkerheden
Underretning af registrerede ved brud på persondatasikkerheden
Utilsigtet videregivelse
Datatilsynet vurderer, at Guldborgsund Kommune i forbindelse med et sikkerhedsbrud ikke har udvist den fornødne agtpågivenhed.
Datatilsynet har politianmeldt Guldborgsund Kommune og indstillet til en bøde på 50.000 kr. Datatilsynet blev opmærksom på sagen, da en borger i Guldborgsund Kommune klagede til Datatilsynet i anledning af et alvorligt brud på persondatasikkerheden, som fandt sted i 2018.
Kommunen havde ved en fejl via Digital Post sendt en afgørelse indeholdende oplysninger om klagers barns opholdssted til klagers barns far, selvom faren var frakendt forældremyndigheden. Konkret havde sikkerhedsbruddet store konsekvenser for klager og klagers barn. Klager var ikke blevet behørigt underrettet af kommunen, sådan at klager kunne tage sine forholdsregler, og kommunen havde heller ikke anmeldt sikkerhedsbruddet til Datatilsynet.
Store konsekvenser
"Det er vigtigt, at borgere kan være trygge, når deres oplysninger behandles af kommunen. Hvis det alligevel sker, at kommunen i en sag som denne, hvor konsekvenserne for borgeren er store, får sendt en afgørelse til en forkert modtager, er det vigtigt, at kommunen hurtigt begrænser skadevirkningerne. Og dette gælder i særdeleshed, når konsekvensen ved uautoriseret adgang er særlig høj for borgeren," siger Frederik Viksøe Siegumfeldt, kontorchef i Datatilsynet.
I de fleste europæiske lande kan de nationale datatilsyn selv udstede administrative bøder, men reglerne er anderledes i bl.a. Danmark.
Her fungerer det på den måde, at Datatilsynet efter at have belyst og vurderet sagen politianmelder den dataansvarlige. Herefter undersøger politiet, om der er grundlag for at rejse en sigtelse mv., og endelig vil en eventuel bødestraf blive afgjort ved en domstol.
Vil du vide mere?
Pressehenvendelser kan rettes til kommunikationskonsulent Anders Due på tlf. 29 49 32 83.