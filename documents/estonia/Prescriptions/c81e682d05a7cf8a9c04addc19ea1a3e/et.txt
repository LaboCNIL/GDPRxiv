ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235   ETTEKIRJUTUS-HOIATUS isikuandmete kaitse asjas nr. 2.1.-6/21/9   Ettekirjutuse tegija  Andmekaitse Inspektsiooni jurist Sirgo Saar Ettekirjutuse tegemise aeg ja koht  19.04.2021, Tallinn  Ettekirjutuse adressaat – isikuandmete töötleja OÜ Aravon, Tartu maakond, Tartu linn, Tartu linn, Aardla tn 25b, 50110, registrikood 11476148. E-posti aadress info@aravon.ee  Isikuandmete töötleja vastutav isik  Juhatuse liige    RESOLUTSIOON: Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1, elektroonilise side seaduse (ESS) § 133 lõike 4 ning isikuandmete kaitse üldmääruse (IKÜM) artikli 58 lõike 1 punkt a ning arvestades sama lõike punkti e teeb inspektsioon täitmiseks kohustusliku ettekirjutuse:  1. Vastata OÜ Aravon-il Andmekaitse Inspektsiooni 05.04.2021 nr 2.1.-1/21/814 saadetud järelepärimisele.  Inspektsioon määrab ettekirjutuse täitmise tähtajaks 29.04.2021. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.   VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: sunniraha 2000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.    VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 2 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 69 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteomenetluse kohtuväline menetleja on Andmekaitse Inspektsioon.  FAKTILISED ASJAOLUD: Andmekaitse Inspektsioon sai 03.03.2021 XX pöördumise, mille kohaselt ta on saanud elektroonilist otsepostitust ettevõttelt OÜ Aravon. Kaebaja tegi eelmine aasta tellimuse veebilehelt https://placentactiv.ee/ musta reede kampaania osas. Seejärel hakkas kaebaja saama reklaam e-kirju ja SMSe. Kaebaja sai kinnituse, et ta on listist kustutatud, kuid teadmata jäi põhjus/õiguslik alus miks ettevõte kaebajale reklaami saatis.  Lähtuvalt eeltoodust alustas inspektsioon isikuandmete kaitse seaduse § 56 lg 3 punkti 8 alusel järelevalvemenetluse. Inspektsioon selgitas järelepärimises, et tulenevalt elektroonilise side seaduse (ESS) § 1031 lg 1 kohaselt on füüsilisest isikust sideteenuse kasutaja või kliendi elektrooniliste kontaktandmete kasutamine otseturustuseks lubatud üksnes tema eelneval nõusolekul. Nõusolek peab vastama Euroopa Parlamendi ja nõukogu määruses sätestatud tingimustele. Nõusoleku tingimused on vabatahtlik, konkreetne, teadlik ja ühemõtteline tahteavaldus. Lisaks peab nõusolek üldmääruse artikli 7 punktide 1 ja 3 järgi olema tõendatav ja seda peab saama igal ajal sama kergelt tagasi võtta, kui selle esialgset andmist.  Andmekaitse Inspektsioon saatis 05.04.2021 OÜ Aravonile järelepärimise, millele oli adressaat kohustatud vastama 15.04.2021. Inspektsioon küsis järelepärimises järgnevat:  1. Millisel õiguslikul alusel saatis Aravon OÜ kaebajale elektroonist otseturustust? 2. Miks saadeti kaebajale elektroonilist otseturustust, kuigi kaebaja ei olnud andnud selleks vastavat nõusolekut? Põhjendada. 3. Palun vaadata üle tehnilised lahendused otsepostituste saatmisel, et saadetakse e-kirju ja SMSe füüsilistele inimestele, kes on selleks tulenevalt ESS-st andnud selge nõuoleku. Nõusoleku tõendamise kohustus on andmetöötlejal OÜ Aravonil. 4. Kinnitada, et kaebaja XX ei saadeta enam otsepostitusi aadressile metsar2@gmail.com. 5. Kinnitada, et kaebaja XX ei saadeta enam SMS reklaame numbrile +372 555 827 38.   OÜ Aravon inspektsioonile tähtaegselt vastanud ei ole. Järelepärimise raames juhtis inspektsioon tähelepanu ettekirjutuse ja sunniraha määramisele juhul, kui andmetöötleja järelepärimisele tähtaegselt ei vasta.  Inspektsioon saatis järelepärimise äriregistris toodud e-posti aadressile info@aravon.ee ning selgitas, et haldusmenetluse seaduse (HMS) § 25 lg 1 kohaselt toimetatakse haldusakt, kutse, teade või muu dokument menetlusosalisele kätte postiga, dokumendi väljastanud haldusorgani poolt või elektrooniliselt.   HMS § 27 lg 2 kohaselt elektrooniliselt kättesaadavaks tehtud või edastatud dokument loetakse kätte toimetatuks järgmistel juhtudel: 3) dokument või teade dokumendi kättesaadavaks tegemise kohta on edastatud äriühingu äriregistrisse kantud elektronposti aadressil.  Käesolevaks ajaks ei ole OÜ Aravon juhatuse liige vastanud inspektsiooni järelepärimisele ega küsinud vastamiseks ajapikendust.   ISIKUANDMETE TÖÖTLEJA SELETUS: Inspektsioon palus OÜ Aravon juhatusel vastata järelepärimisele, millele korteriühistu õigeaegselt vastanud ei ole. Inspektsioon andis korteriühistule vastamiseks mõistliku aja.  Sellega on inspektsioon täitnud oma haldusmenetluse seaduse § 40 lõike 1 kohustuse anda menetlusosalisele enne haldusakti andmist võimaluse esitada asja kohta oma arvamus ja vastuväited.  ANDMEKAITSE INSPEKTSIOONI PÕHJENDUSED: Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 1 punktile a ning arvestades sama lõike punkti e, on inspektsioonil õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist.   Haldusmenetluse seaduse (HMS) § 25 lg 1 kohaselt toimetatakse haldusakt, kutse, teade või muu dokument toimetatakse menetlusosalisele kätte postiga, dokumendi väljastanud haldusorgani poolt või elektrooniliselt.  Võttes arvesse, et haldusorgani järelevalvemenetluse raames tehtud järelepärimisele vastamine on kohustuslik, kuid OÜ Aravon ei ole inspektsiooni järelepärimistele vastanud, leiab inspektsioon, et kohustusliku ettekirjutuse tegemine on antud asjas vajalik järelevalveasja oluliste asjaolude väljaselgitamiseks.    Lugupidamisega,  /allkirjastatud digitaalselt/  Sirgo Saar jurist peadirektori volitusel