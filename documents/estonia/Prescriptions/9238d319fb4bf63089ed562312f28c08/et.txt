ERAELU KAITSE JA RIIGI LÄBIPAISTVUSE EEST Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235      ETTEKIRJUTUS-HOIATUS isikuandmete kaitse asjas nr 2.1.-6/21/4   Ettekirjutuse tegija  Andmekaitse Inspektsiooni jurist Raiko Kaur  Ettekirjutuse tegemise aeg ja koht  23.02.2021, Tallinn  Ettekirjutuse adressaat ja vastutav isik                               Vladislav Krivorutško (ik 38909223728) xxx xxx xxx xxx      RESOLUTSIOON: Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse (IKÜM) artikli 58 lõike 1 punkti d ning lõike 2 punktide f ja g, samuti arvestades IKÜM artiklitega 5, 6, 12 ja 13, teeb Andmekaitse Inspektsioon Vladislav Krivorutško´le täitmiseks kohustusliku ettekirjutuse:  1. Lõpetada võrgulehel www.44finance.com isikuandmete kogumine (sh kaotada ära võimalused isikuandmete sisestamiseks); 2. Lõpetada võrgulehel www.44finance.com isikuandmete avalikustamine; 3. Kustutada kõik isikuandmed, mis on võrgulehe www.44finance.com kaudu kogutud; 4. Lõpetada võrgulehel www.intral.ee isikuandmete kogumine (sh kaotada ära võimalused isikuandmete sisestamiseks); 5. Lõpetada võrgulehel www.intral.ee isikuandmete avalikustamine; 6. Kustutada kõik isikuandmed, mis on võrgulehe www.intral.ee kaudu kogutud; 7. Kontrollida üle kõik Teie nimele registreeritud domeenidega (sh saksa-auto.ee, dvaa.ee, kloostriait.ee, lepk.ee, voimalused.ee, wiris.ee, karuvald.ee, kiisatamme.ee, tantsufestival.ee, kiirlaenupakkumised.ee, graniidist.ee, e-laen.ee, superchat.ee, merkotartu.ee, kiatallinn.ee, vaa.ee, gryyne.ee, hausma.ee, marble.ee, kivikasukas.ee, 1kiirlaen.ee, venelased.ee, rabota-v-estonii.ee, genomics.ee, illukavv.ee, esec.ee, revalcredit.ee, krediidikassa.ee, monetti.ee) seotud võrgulehed ning lõpetada ka nimetatud võrgulehtedel ebaseaduslik isikuandmete töötlemine (sh kaotada ära võimalused isikuandmete sisestamiseks ning kustutada kõik isikuandmed, mis on kogutud). Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235 8. Lõpetada ära selline tegevus (praktika), kus Te registreerite domeeninime, kasutate eelmise registreerija võrgulehe sisu ning kogute selle kaudu ebaseaduslikult isikuandmeid. Määrame ettekirjutuse täitmise tähtajaks 10.03.2021.a. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: Sunniraha iga täitmata jäetud ettekirjutuse punkti eest 1000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioon (inspektsioon) sai 28.09.2020 inimese kaebuse, milles oli märgitud muuhulgas järgmist: Pöördun Andmekaitse Inspektsiooni poole seoses minu, aga ka paljude teiste eraisikute sõnumiandmete ebaseadusliku avaldamisega veebilehel https://44finance.com/et/. Avalikustatud isikuandmed on leitavad siit: https://44finance.com/et/laenud/kiirlaen/ Arvestades eeltooduga algatas inspektsioon IKS § 56 lg 3 punkti 8 alusel järelevalvemenetluse. Võrgulehel https://44finance.com/et/ avaneb automaatselt aken (Konsultant), kuhu tulevad kaks küsimust: „Tere. Kas tahad laenu?“ ja „Kuidas ma saan aidata?“. Inspektsioon kirjutas sinna avanevasse aknasse, mille peale tuli vastus „Ma vastan Teile eposti kaudu“ ja „Jätke oma kontaktandmed ja me vastame teie küsimustele“. Inspektsioon sisestas sinna oma e-posti aadressi, mille järel hakkasid e-posti aadressilt info@intral.ee saabuma inspektsioonile erinevate ettevõtete laenupakkumised. Seejärel kontrollis inspektsioon ka võrgulehte www.intral.ee ning tuvastas, et ka nimetatud võrgulehel on avalikustatud isikuandmeid: https://intral.ee/laenud/kiirlaen/. Samuti kogutakse nimetatud võrgulehele kaudu isikuandmeid, näiteks on laenupakkumiste saamiseks kohustuslik sisestada e-posti aadress ning samuti on võimalik sisestada nii nimi, vanus kui telefoninumber. Seejärel saatis inspektsioon Eesti Interneti SA-le järelepärimise, milles soovisime teada Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235 järgmist: 1. Edastada domeeni intral.ee registreerimisel esitatud andmed (eelkõige nimi, isiku-/äriregistrikood, e-posti aadress, elu-/asukoht). 2. Ühtlasi palume edastada omapoolsed seisukohad, selgitused ning põhjendused, mida peate vajalikuks lisada.  Eesti Interneti SA vastas, et domeeninime intral.ee registreerija on Vladislav Krivorutško (ik 38909223728). Samuti märgiti vastuses järgmist: Muus osas märgime, et antud isik kasutab teatavat mustrit, kus isik registreerib kustunud domeeninimesid ning laeb veebilehtedele üles sama sisu, mis oli kustunud domeeninimega seotud veebilehel.  ISIKUANDMETE TÖÖTLEJA SELETUS Haldusmenetluse seaduse § 40 lõike 3 punkti 1 kohaselt võib haldusmenetluse läbi viia menetlusosalise arvamust ja vastuväiteid ära kuulamata, kui viivitusest tuleneva kahju ärahoidmiseks või avalike huvide kaitseks on vaja viivitamatult tegutseda.  Inspektsioon on seisukohal, et olukord, kus andmetöötleja registreerib kustunud domeeninime ning laeb võrgulehele üles sama sisu, mis oli kustunud domeeninimega seotud võrgulehel, arvestamata sellega, et isikuandmete töötlemisel (sh kogumisel, avalikustamisel) peab lähtuma isikuandmete kaitse üldmäärusest, on tegemist olulise rikkumisega, mis tuleb lõpetada esimesel võimalusel.   Seejuures võttis inspektsioon arvesse seda, mis on avalikustatud võrgulehel https://44finance.com/et/laenud/kiirlaen/ koos inimese nimega ehk näiteks järgmist: “Upun pisaratesse, sest keegi ei anna mulle seda 200 eurot. Pääsesime lastega vägivalla st, aga nüüd nägime. Meil pole kusagilt abi paluda“ ja „Mull oli viimane sissetulek 3 kuud tagsi ( praegu ainult latseraha 60, eurot . Aga raha vaja vaga . Saan alimendit katte ja tootan kas aga mitte ametlikult“. Ehk lisaks inimese enda, kes on võrgulehe kaudu sõnumi saatnud, õiguste kahjustamisele, võib kahjustada võrgulehel avalikustatud teave ka laste õigusi. Arvestades sellega, et eeltoodud teave on avalik (sh Google otsingumootori kaudu leitav) ning kaebuse materjalist on ka näha, et kolmandad isikud on näiteks kaebuse esitaja sõnumiandmeid ka kasutanud, tuleb viivitamata selline isikuandmete töötlemine lõpetada, et edasist tekkivat kahju ära hoida.  Lisaks võtab inspektsioon siin arvesse ka seda, et inimestel endal ei ole võimalik andmetöötlejaga kontakteeruda, kuna võrgulehtedel puuduvad toimivad kontaktandmed.   ANDMEKAITSE INSPEKTSIOONI PÕHJENDUSED: Isikuandmeteks on igasugune teave tuvastatud või tuvastatava füüsilise isiku kohta. Tuvastatav füüsiline isik on isik, keda saab otseselt või kaudselt tuvastada, eelkõige selle identifitseerimistunnuse põhjal nagu näiteks nimi, isikukood, kontaktandmed (vt IKÜM artikkel 4 punkt 1).   Võrgulehel www.44finance.com on mitmeid kohti, kus kogutakse isikuandmeid, nt eesnime, perekonnanime, isikukoodi, telefoninumbrit ja e-posti aadressi. Seega toimub eeltoodud võrgulehe kaudu isikuandmete töötlemine. Kui inspektsioon sisestas võrgulehele www.44finance.com oma e-posti aadressi, hakati e-posti aadressilt info@intral.ee saatma inspektsioonile laenupakkumisi. Sellest lähtuvalt on näha, et võrgulehe www.44finance.com kaudu kogutavad andmed liiguvad domeeni intral.ee haldajale. Domeeninime intral.ee registreerijaks on Vladislav Krivorutško. Seega töötleb võrgulehe www.44finance.com kaudu isikuandmeid Vladislav Krivorutško.  Kontrollides järelevalvemenetluse käigus üle ka võrgulehe www.intral.ee, on ka nimetatud Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235 võrgulehel mitmeid kohti kus kogutakse isikuandmeid, sh nime, vanust, e-posti aadressi, telefoninumbrit. Seega toimub ka nimetatud võrgulehel isikuandmete töötlemine. Arvestades sellega, et domeeninime intral.ee on registreerinud Vladislav Krivorutško, töötleb Vladislav Krivorutško isikuandmeid ka võrgulehe www.intral.ee kaudu.  Arvestades eeltoodust on Vladislav Krivorutško kohustatud isikuandmete töötlemisel lähtuma IKÜM-s sätestatud nõuetest. Seejuures tuleb isikuandmete töötlemisel tagada, et töötlemine vastaks IKÜM artikkel 5 sätestatud põhimõtetele, sh lõike 1 punktidele a, b ja f: - töötlemine on seaduslik, õiglane ja inimesele läbipaistev; - isikuandmed kogutakse täpselt ja selgelt kindlaksmääratud ning õiguspärastel eesmärkidel; - Isikuandmeid töödeldakse viisil, mis tagab isikuandmete asjakohase turvalisuse, sh kaitseb loata või ebaseadusliku töötlemise eest. Kui isikuandmete töötlemine ei vasta IKÜM artikkel 5 sätestatud põhimõtetele, on isikuandmete töötlemine keelatud. Nende põhimõtete täitmist eest vastutab ja nende täitmist peab tõendama andmetöötleja ise (vt IKÜM artikkel 5 lõige 2).  IKÜM artikkel 5 lg 1 punkti a kohaselt peab isikuandmete töötlemine olema seaduslik, õiglane ja inimesele läbipaistav. Läbipaistvuse põhimõte eeldab aga seda, et kogu isikuandmete töötlemisega seotud teave ja sõnumid on lihtsalt kättesaadavad, arusaadavad ning selgelt sõnastatud. Ehk koostatud peavad olema andmekaitsetingimused. Andmekaitsetingimuste sisu reguleerivad IKÜM artiklid 12 – 14. Siinjuures peab arvestama ka sellega, et IKÜM artiklis 13 sätestatud teave tuleb inimesele anda juba andmete kogumise ajal, ehk inimene peab juba andmete sisestamise ajal saama aru muuhulgas sellest, kes on isikuandmete vastutav töötleja ning millisel seaduslikul alusel (IKÜM artikkel 6 lõikes 1 sätestatud alusel) ja (täpselt ja selgelt kindlaksmääratud) eesmärkidel isikuandmeid võrgulehel töödeldakse. Vaadates võrgulehti www.44finance.com ning www.intral.ee, siis nimetatud võrgulehtedel eeltoodud teave puudub.  Lisaks tuleb IKÜM artikkel 5 lg 1 punkti f kohaselt isikuandmeid töödelda viisil, mis tagab isikuandmete asjakohase turvalisuse, sh kaitseb loata või ebaseadusliku töötlemise eest. Vaadates võrgulehti www.44finance.com ning www.intral.ee (https://intral.ee/laenud/kiirlaen/), siis mõlemal lehel on avalikustatud inimeste nimesid ja nende pöördumise sisud. Võrgulingil https://44finance.com/et/laenud/kiirlaen/ on avaldatud näiteks järgmise sisuga kirjad: - „Mull oli viimane sissetulek 3 kuud tagsi ( praegu ainult latseraha 60, eurot . Aga raha vaja vaga . Saan alimendit katte ja tootan kas aga mitte ametlikult“; - “Upun pisaratesse, sest keegi ei anna mulle seda 200 eurot. Pääsesime lastega vägivalla st, aga nüüd nägime. Meil pole kusagilt abi paluda.“. Lisaks on kaebuse esitaja ka välja toonud, et võrgulehel www.44finance.com avaldatud tema kirja sisu on hakanud (taas)avaldama (kasutama) ka kolmas isik (uus ettevõte oma võrgulehel). Lähtuvalt sellest on ka näha, et avalikustatud andmete mõju inimestele on suur, sh kasutavad seda teavet kolmandad osapooled. Lisaks on inimeste kirja sisud ka sellised (nt pääsesime lastega vägivallast), mille puhul andmete avalikustamine on inimest (sh lapsi) ülemäära kahjustav. Ja isegi juhul, kui inimene on näiteks kirjutamise hetkel teadlik, et see avalikustatakse, peab inimesel olema siiski võimalik igal ajal andmetöötlejale kirjutada ja nõuda oma andmete eemaldamist. Konkreetsel juhul puudub aga võrgulehtedel www.44finance.com ja www.intral.ee igasugune teave selle osas, kes on vastutav töötleja ning kellele tuleks oma pöördumine edastada (sh puuduvad toimivad kontaktandmed).  Lähtuvalt eeltoodust on võrgulehtedel www.44finance.com ja www.intral.ee isikuandmete töötlemine (sh kogumine, avalikustamine) keelatud ning kõik kogutud andmed tuleb viivitamata kustutada.  Lisaks on Eesti Interneti SA inspektsioonile märkinud, et Vladislav Krivorutško registreerib Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235 kustunud domeeninimesid ning laeb võrgulehtedele üles sama sisu, mis oli kustunud domeeninimega seotud võrgulehel. Seega on kaheldav, et ka teised Vladislav Krivorutško registreeritud domeenimedega seotud võrgulehed vastavad IKÜM-s sätestatud nõuetele. Seetõttu tuleb Vladislav Krivorutško´l üle kontrollida kõik tema nimele registreeritud domeenidega (sh saksa-auto.ee, dvaa.ee, kloostriait.ee, lepk.ee, voimalused.ee, wiris.ee, karuvald.ee, kiisatamme.ee, tantsufestival.ee, kiirlaenupakkumised.ee, graniidist.ee, e-laen.ee, superchat.ee, merkotartu.ee, kiatallinn.ee, vaa.ee, gryyne.ee, hausma.ee, marble.ee, kivikasukas.ee, 1kiirlaen.ee, venelased.ee, rabota-v-estonii.ee, genomics.ee, illukavv.ee, esec.ee, revalcredit.ee, krediidikassa.ee, monetti.ee) seotud võrgulehed ning lõpetada ka nimetatud domeenidega seotud võrgulehtedel ebaseaduslik isikuandmete töötlemine (sh kaotada ära võimalused isikuandmete sisestamiseks ning kustutada kõik isikuandmed, mis on kogutud). Samuti tuleb ära lõpetada selline edasine praktika (tegevus), kus registreeritakse domeeninimi, kasutatakse eelmise registreerija võrgulehe sisu ning kogutakse selle kaudu ebaseaduslikult isikuandmeid.  -  Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 2 punktidele f ja g, on inspektsioonil õigus kehtestada ajutine või alaline isikuandmete töötlemise piirang, sh töötlemiskeeld ning anda korraldus, et isikuandmed kustutataks.  Võttes arvesse faktilisi asjaolusid ja asjaolu, et konkreetsel juhul töödeldakse (sh kogutakse, avalikustatakse) isikuandmeid ebaseaduslikult (andmetöötlus ei vasta IKÜM artiklites 5, 6, 12 ja 13 sätestatud nõuetele), leiab inspektsioon, et kohustusliku ettekirjutuse tegemine antud asjas on vajalik, et lõpetada õigusrikkumine võimalikult kiiresti.   /allkirjastatud digitaalselt/  Raiko Kaur jurist peadirektori volitusel