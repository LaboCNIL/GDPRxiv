ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235   ETTEKIRJUTUS-HOIATUS isikuandmete kaitse asjas nr. 2.1.-6/21/10   Ettekirjutuse tegija  Andmekaitse Inspektsiooni jurist Sirgo Saar Ettekirjutuse tegemise aeg ja koht  20.04.2021, Tallinn  Ettekirjutuse adressaat – isikuandmete töötleja Mooni 73b, Tallinn, Harjumaa Mooni 26-1, Tallinn, Harjumaa  Sinika 1a-11, Tallinn, Harjumaa Akadeemia tee 22-43, Tallinn, Harjumaa, e-post XX    Isikuandmete töötleja vastutav isik  XX   RESOLUTSIOON: Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse (IKÜM) artikli 58 lõike 1 punkt a ning arvestades sama lõike punkti e teeb inspektsioon täitmiseks kohustusliku ettekirjutuse:  1. Vastata XX Andmekaitse Inspektsiooni 24.03.2021 nr 2.1.-1/21/393 saadetud järelepärimisele ja ettepanekule.  Inspektsioon määrab ettekirjutuse täitmise tähtajaks 30.04.2021. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.   VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: sunniraha 1000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.    VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 2 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 69 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteomenetluse kohtuväline menetleja on Andmekaitse Inspektsioon.  FAKTILISED ASJAOLUD: Andmekaitse Inspektsioonile laekus 01.02.2021 kaebus seoses valvekaamera paigaldamisega aadressil Mooni 73b, mis on ülesse seatud kõrge posti otsa. Kaebaja on seisukohal, et tema õigust privaatsusele ja kodu puutumatusele on rikutud ning rikkumine on kestev (filmitakse tema aknaid). Mooni 73b aadressiga on tegemist garaažiboksiga, mis kuulub XX.  Lähtuvalt eeltoodust alustas inspektsioon isikuandmete kaitse seaduse § 56 lg 3 punkti 8 alusel järelevalvemenetluse. Inspektsioon selgitas järelepärimises, et valvekaamerad peavad olema paigaldatud eesmärgipäraselt ning arvestama peab naabrite õigustega. Samuti peab arvestama sellega, et kaamera tuleb paigaldada naabreid vähimal riivamal määral nii, et oleks ka tagatud enda vara kaitse. Antud juhul nähtub kaebaja kaasa lisatud piltidest, et tegemist on kuppelkaameraga, mille suund on teadmata ning mida eeldatavasti saab reguleerida ning pilti suumida.  Kaamerast saab vajadusel väljavõtteid õigusrikkumise tuvastamiseks edastada selleks õigustatud asutustele konkreetse menetluse raames. Samuti saavad andmesubjektid, kes on jäänud kaamera vaatevälja, taotleda vajadusel videosalvestisest väljavõtet ehk neil on õigus saada enda kohta kogutud andmeid tulenevalt isikuandmete kaitse üldmääruse artiklist 15. Inspektsioon märkis, et kui kaamera pilt võimaldab näha ka avalikule teele, millele jäädvustatakse kolmandad isikud, tuleb andmesubjektidele teavitada kaamera olemasolust kaamerasildi abil. Selleks on vaja genereerida teavitussilt.  Andmekaitse Inspektsioon saatis 24.03.2021 XX järelepärimise ja ettepaneku, millele oli adressaat kohustatud vastama 05.04.2021. Inspektsioon küsis järelepärimises järgnevat:  1. Põhjendada kaamerate paigaldamise eesmärki. 2. Põhjendada kaamerate paigaldamise õiguslikku alust. 3. Kui kaua säilitatakse videosalvestiste andmeid? 4. Palun selgitada, miks on vajalik, et kaamera asetseb nii kõrgel posti otsas? Mis on see  eesmärk? Mis on kuppelkaamera eesmärk, kuigi kasutate ka teist kaamerat? 5. Kas olete laadinud valvekaamera salvestisi mingisse keskkonda avalikult nähtavalt ülesse? 6. Kas tegemist on kuppelkaameraga, mille pöördenurka saab muuta? 7. Kas kaamera salvestab videot või on tegemist reaalajas jälgitava kaameraga? Kui salvestab, kas see salvestatakse arvuti kõvakettale, või on salvestamiseks tellitud teenus? 8. Edastada kaamerast väljavõte pildina alast, mis jääb kaamera vaatevälja. Pilt edastada info@aki.ee. 9. Haldusmenetluse seaduse § 40 lõike 1 kohaselt on Teil õigus esitada Andmekaitse Inspektsioonile asja kohta oma arvamus ja vastuväited.  Inspektsioon tegi XX ettepaneku väljastada inspektsioonile paigaldatud kaamerast kuvatõmmis ehk väljavõte alast, mis jääb kaamera vaatevälja. Samuti tegi inspektsioon ettepaneku muuta kaamerate nurka nii, et kaamera vaatevälja ei jääks naabermajade kinnistud, majad ja aknad.  Lisaks palus inspektsioon kaamerat seadistada madalamale, kui ei ole selgelt põhjendatud kaamera posti otsas olemist. Samuti oli andmetöötleja kohustatud genereerima valvekaamerast teavitamise silt ning see tuli edastada inspektsioonile.  XX inspektsioonile tähtaegselt vastanud ei ole. Järelepärimise raames juhtis inspektsioon tähelepanu ettekirjutuse ja sunniraha määramisele juhul, kui andmetöötleja järelepärimisele tähtaegselt ei vasta.  Inspektsioon saatis järelepärimise rahvastikuregistris toodud e-posti aadressile XX. Käesolevaks ajaks ei ole XX vastanud inspektsiooni järelepärimisele ega küsinud vastamiseks ajapikendust. Käesolev ettekirjutus saadetakse ka postiga.  ISIKUANDMETE TÖÖTLEJA SELETUS: Inspektsioon palus XX vastata järelepärimisele, millele kaameraomanik õigeaegselt vastanud ei ole. Inspektsioon andis andmetöötlejale vastamiseks mõistliku aja.  Sellega on inspektsioon täitnud oma haldusmenetluse seaduse § 40 lõike 1 kohustuse anda menetlusosalisele enne haldusakti andmist võimaluse esitada asja kohta oma arvamus ja vastuväited.  ANDMEKAITSE INSPEKTSIOONI PÕHJENDUSED: Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 1 punktile a ning arvestades sama lõike punkti e, on inspektsioonil õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist.   Haldusmenetluse seaduse (HMS) § 25 lg 1 kohaselt toimetatakse haldusakt, kutse, teade või muu dokument toimetatakse menetlusosalisele kätte postiga, dokumendi väljastanud haldusorgani poolt või elektrooniliselt.  Võttes arvesse, et haldusorgani järelevalvemenetluse raames tehtud järelepärimisele vastamine on kohustuslik, kuid XX ei ole inspektsiooni järelepärimistele vastanud, leiab inspektsioon, et kohustusliku ettekirjutuse tegemine on antud asjas vajalik järelevalveasja oluliste asjaolude väljaselgitamiseks.    Lugupidamisega,  /allkirjastatud digitaalselt/  Sirgo Saar jurist peadirektori volitusel