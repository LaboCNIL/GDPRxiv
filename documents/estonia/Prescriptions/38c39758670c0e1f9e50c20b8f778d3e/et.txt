ERAELU KAITSE JA RIIGI LÄBIPAISTVUSE EEST Väike-Ameerika 19 / 10129 Tallinn / 627 4135 / info@aki.ee / www.aki.ee Registrikood 70004235    ETTEKIRJUTUS-HOIATUS isikuandmete kaitse asjas nr 2.1.-6/18/6   Ettekirjutuse tegija  Andmekaitse Inspektsiooni vaneminspektor Helina-Aleksandra Lettens Ettekirjutuse tegemise aeg ja koht  06.09.2018 Tallinnas  Ettekirjutuse adressaat – isikuandmete töötleja  OÜ Pärnu Perearstid e-posti aadress: post@pak.ee                           xxxxxxxx@pak.ee   Isikuandmete töötleja vastutav isik   juhatuse liige   RESOLUTSIOON: Korrakaitseseaduse (KorS) § 28 lõike 1, isikuandmete kaitse seaduse (IKS) § 32 lõike 1, § 40 lõike 1 ning § 33 lõike 2 punkti 4 alusel teen täitmiseks kohustusliku ettekirjutuse:  Kustutada 18.04.2018 Xxxxxx Xxxxxxx (ik xxxxxxxxxxx) ambulatoorsesse epikriisi kantud tekst „Pt viibinud kinnipidamiskohas 11 aastat (uimastite levitamine, tarvitamist eitab). Juhilube pikendatud viimati 2012.a. kinnipidamiskohas viibimise ajal.“.  Määran ettekirjutuse täitmise tähtajaks 13. september 2018.  Ettekirjutuse täitmisest või täitmist takistavatest asjaoludest teatage hiljemalt 13. septembriks 2018 Andmekaitse Inspektsioonile.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 40 lõike 2 alusel:  sunniraha 1000 (üks tuhat) eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad  sunnirahale kohtutäituri tasu ja muud täitekulud.   FAKTILISED ASJAOLUD: Andmekaitse Inspektsioonis registreeriti Xxxxx Xxxxxxx kaebus, mille kohaselt käis ta 18.04.2018 perearsti juures saamaks teise taseme tervisetõend alarmsõiduki juhtimisõiguse jaoks. Kaebusest nähtub, et talle väljastatud tervisetõendile oli lisaks kirjutatud järgmist. Pt viibinud kinnipidamiskohas 11 aastat (uimastite levitamine, tarvitamist eitab). Juhilube pikendatud viimati 2012.a. kinnipidamiskohas viibimise ajal.  Xxxxx Xxxxxxx käis 01.08.2018 osaühingus Pärnu Perearstid kohapeal ning palus nimetatud tekst eemaldada. Teksti eemaldamisest keelduti.  ISIKUANDMETE TÖÖTLEJA SELETUS: Seoses Xxxxx  Xxxxxxx (ik xxxxxxxxxxx) kaebusega selgitan, et Pärnu Perearstid OÜ-l  on iskuandmete töötlemiseks Andmekaitse Inspektsiooni luba ja delikaatsete isikuandmete töötlemine toimub vastavalt nõuetele.  Mootorsõidukijuhi tervisetõendite väljastamisel lähtun Vabariigi Valitsuse määrusest "Mootorsõidukijuhi ja juhtimisõiguse taotleja ning trammijuhi ja trammi juhtimisõiguse taotleja tervisekontrolli tingimused ja kord, tervisetõendite vormid ning tervisenõuded, sealhulgas meditsiinilised vastunäidustused, mille puhul mootorsõiduki ja trammi juhtimine ei ole lubatud".  § 6. Meditsiinilised vastunäidustused 2. gruppi kuuluvale juhile ..... 8) alkoholisõltuvuse korral; 9) sõltuvuse korral kannabinoididest, opioididest, stimulaatoritest, rahustitest, uinutitest, hallutsinogeenidest ja lenduvatest lahustitest või nende ainete kuritarvitamise korral; 10) psühhotroopsete ainete ja juhtimisvõimet alandavate ravimite tarvitamise ajal; ..... § 4. Meditsiinilised vastunäidustused 1. gruppi kuuluvale juhile ..... 3) alkoholisõltuvuse korral; 4) sõltuvuse korral kannabinoididest, opioididest, stimulaatoritest, rahustitest, uinutitest, hallutsinogeenidest ja lenduvatest lahustitest või nende ainete kuritarvitamise korral; 5) psühhotroopsete ainete ja juhtimisvõimet alandavate ravimite tarvitamise ajal; .....  Selgitan: alarmsõidukijuhi juht on kõrge vastutusega amet, mistõttu on oluline põhjalik tervisekontroll, mille hulka kuulub anamneesi võtmine, sh eluanamnees, mis aitab hinnata patsiendi tausta. Kogutud terviseandmed kantakse ambulatoorsesse epikriisi.  Mootorsõidukijuhi tervisetõend on Ei või Jah vormis (mootorsõiduki juhtimine on / ei ole lubatud). Tervisetõendile ei lisandu ambulatoorses epikriisis olevad andmed, st kaebuses ära toodud teksti tervisetõendil ei ole  ja seda ei ole tervisetõendile kunagi kantud.  Antud juhul võib X.Xxxxxxxxxx kasu olla teadmisest, et digiloo puhul ei ole tegemist avaliku internetiga ega kõigile kättesaadava informatsiooniga. Ravidokumendid ja terviseinfo on nähtavad ainult patsiendile endale ning teda ravivale meedikule. Patsiendil on võimalus sulgeda oma andmeid digiloos kas dokumentide kaupa või terve digilugu. (Kui patsient on otsustanud sulgeda kogu digiloo, siis hoiatab tervise infosüsteem teda, mida see otsus talle tähendab.) Samuti on patsiendil võimalik vahetada perearsti.   ANDMEKAITSE INSPEKTSIOONI PÕHJENDUSED: Osaühingu Pärnu Perearstid selgitustest nähtub, et andmed patsiendi kinnipidamisasutuses viibimise kohta ei ole kantud mootorsõidukijuhi tervisetõendile vaid tema ambulatoorsesse epikriisi.    Selgitan, et antud juhul ei oma tähtsust see, et tervise infosüsteemi puhul ei ole tegemist avaliku keskkonnaga ega ka asjaolu, et ravidokumendid on nähtavad ainult patsiendile endale ning teda ravivale meedikule. Isikuandmete kaitse üldmääruse artikli 5 kohaselt tuleb mistahes isikuandmete töötlemisel tagada isikuandmete töötlemise seaduslikkus. Mis tähendab, et töötlemiseks peab olema õiguslik alus. Antud juhul saab õiguslikuks aluseks olla seadus või inimese nõusolek.  Tervishoiuteenuse osutajad lähtuvad oma ülesannete täitmisel põhiliselt tervishoiuteenuste korraldamise seadusest ja selle alusel kehtestatud õigusaktidest. Nimetatud seadus paneb tervishoiuteenuse osutajale kohustuse tervishoiuteenuse osutamine dokumenteerida ning nimetatud dokumendid tervise infosüsteemi edastada.  Tervishoiuteenuste korraldamise seaduse § 591 lõige 1 ütleb, et tervise infosüsteem on riigi infosüsteemi kuuluv andmekogu, milles töödeldakse tervishoiuvaldkonnaga seotud andmeid tervishoiuteenuse osutamise lepingu sõlmimiseks ja täitmiseks, tervishoiuteenuste kvaliteedi ja patsiendi õiguste tagamiseks ning rahva tervise kaitseks, sealhulgas tervislikku seisundit kajastavate registrite pidamiseks, tervisestatistika tegemiseks ja tervishoiu juhtimiseks.  Määruses „Tervise infosüsteemi edastatavate dokumentide andmekoosseisud ning nende säilitamise tingimused ja kord“ on ära toodud kõik tervise infosüsteemi edastatavad dokumendid, nende vormid ning andmekoosseisud. Ambulatoorse epikriisi andmekoosseis ei näe ette, et tervishoiutöötaja võiks sinna kanda patsiendi karistusandmeid või muud tervisega mitte seotud andmeid.  Teiseks tuleb isikuandmete töötlemisel tagada eesmärgipärasus ning asjakohasus. Mis tähendab, et andmed peavad olema eesmärgi saavutamiseks asjakohased.  Tervishoiuteenuse osutaja tegevuse eesmärk tuleneb võlaõigusseaduse § 758 lõikest 1, mis ütleb, et tervishoiuteenuse osutamise lepinguga kohustub üks isik (tervishoiuteenuse osutaja) osutama oma kutsetegevuses teisele isikule (patsient) tervishoiuteenust, eelkõige vaatama patsiendi arstiteaduse reeglite järgi tema tervise huvides läbi, nõustama ja ravima patsienti või pakkuma patsiendile sünnitusabi, samuti teavitama patsienti tema tervisest ja ravi käigust ning tulemustest. Tervishoiuteenuse osutamine hõlmab ka patsiendi hooldamist tervishoiuteenuse osutamise raames, samuti muud tervishoiuteenuse osutamisega otseselt seotud tegevust.  Juhin tähelepanu, et tervishoiuteenuse osutaja pädevusse ei kuulu „eluanamneesi“ koostamine ja patsiendi tausta hindamine osas, mis ei ole terviseseisundiga puutumuses. Teiseks puudub taoliste andmete tervisedokumenti kandmiseks seaduslik alus ning on tervishoiuteenuse osutamise eesmärgist lähtuvalt asjakohatud ja selgelt ülemäärased.   /allkirjastatud digitaalselt/  Helina-Aleksandra Lettens vaneminspektor peadirektori volitusel