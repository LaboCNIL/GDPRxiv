ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235   ETTEKIRJUTUS-HOIATUS isikuandmete kaitse asjas nr. 2.1.-6/20/20    Ettekirjutuse tegija  Andmekaitse Inspektsiooni vaneminspektor Sirgo Saar Ettekirjutuse tegemise aeg ja koht  30.04.2020, Tallinn  Ettekirjutuse adressaat – isikuandmete töötleja Thats It OÜ. Registrikood 12622706. Harju maakond, Rae vald, Järveküla, Niidu tee 9, 75304. info@thatsit.ee    Isikuandmete töötleja vastutav isik  Juhatuse liige   RESOLUTSIOON: Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 1 punkt a ning arvestades sama lõike punktiga e teeb inspektsioon täitmiseks kohustusliku ettekirjutuse:  1. Vastata Thats It OÜ-l Andmekaitse Inspektsiooni 07.04.2020 nr 2.1.-1/19/4243 saadetud järelepärimisele. 2. Tagada, et Thats It OÜ veebilehele thatsit.ee on lisatud aktiivne nõusoleku võtmise lahter, kus antakse andmesubjektile võimalus ise vabatahtlikult valida, kas andmesubjekt soovib otseturustust või mitte.  Inspektsioon määrab ettekirjutuse täitmise tähtajaks 11.05.2020. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.   VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: sunniraha 2000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.    VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 2 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 69 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteomenetluse kohtuväline menetleja on Andmekaitse Inspektsioon.  MAJANDUSTEGEVUSE KEELAMISE HOIATUS: Majandustegevuse seadustiku üldosa seaduse § 7 punkti 4 ja § 36 punkti 1 alusel võib majandushaldusasutus ettevõtjal või ettevõtjaga seotud isikul majandustegevuse nõuete olulise rikkumise tõttu keelata majandustegevuse.  FAKTILISED ASJAOLUD: Andmekaitse Inspektsioon sai 25.11.2019 X kaebuse, kus ta saab Facebookis elektroonilist otseturustust, millest ta ei saa loobuda. Kaebaja oli tellinud Thats It OÜ Facebooki lehelt kaupa, kuid peale seda sai ta pidevalt teateid, millest ei saanud loobuda. Kaebajale saadeti nii SMS, kui ka otseturustusteateid Messengeri vahendusel. Kaebaja pöördus ise andmetöötleja poole talle antud juhistega, kus tuleb Messengeris kirjutada STOP, kuid see ei toiminud.   12.09.2019 saabus Thats IT OÜ-lt SMS, mille peale võttis kaebaja ühendust ettevõttega Facebook messengeri kaudu, paludes selgesõnaliselt taaskord lõpetada reklaami saatmine. Kaebaja sai ettevõttelt kinnituse, et teave on edastatud.   21.11.2019 saadeti kaebajale reklaam Facebooki messengeri, mistõttu ei olnud ettevõte That's It OÜ endiselt saanud aru, et kaebaja on keeldunud nende reklaamist. Väideti, et kaebaja peab ise messengerist postituste saatmise lõpetama, vastates nende sõnumile kirjaga STOP. Väideti, et nad ei ole pidanud kunagi ühtegi klienti ise eemaldama andmebaasist ja see lausa võimatu. Andmetöötleja teatas, et võeti ühendust messengeri halduriga ja kaebaja on siiski eemaldatud.   21.11.2019 õhtul sai kaebaja uue reklaamsisulise SMS-i ettevõttelt That's It OÜ.  25.11.2019 pöördus kaebaja inspektsiooni poole menetluse algatamiseks.  Andmekaitse Inspektsioon alustas menetlust ning edastas 16.01.2020 järelepärimise Thats It OÜ-le. Thats It vastas 27.01.2020 ning selgitas põhjuseid miks STOP ei töötanud.  30.01.2020 saatis inspektsioon täiendava järelepärimisele, millele andmetöötleja vastas 06.02.2020. Andmetöötleja selgitas, et messengeris STOP käsklus toimib ja edastas selle kinnitamiseks kuvatõmmised. Veebilehel on käesoleva hetkeni reklaami saatmise nõusoleku võtmise vorm puudu.  Andmekaitse Inspektsioon saatis 07.04.2020 Thats It OÜ- juhatuse liikmele järelepärimisele, millele oli adressaat kohustatud vastama 24.04.2020. Sellele järelepärimisele andmetöötleja vastanud ei ole. Järelepärimises küsis inspektsioon veebilehe thatsit.ee elektroonilise otseturustuse saatmise nõusoleku võtmise linnukese kohta. Samuti juhtis inspektsioon tähelepanu ettekirjutuse ja sunniraha määramisele juhul, kui inspektsiooni järelepärimisele tähtaegselt ei vastata.  Inspektsioon saatis järelepärimise äriregistris toodud e-posti aadressile info@thatsit.ee ning selgitas, et haldusmenetluse seaduse (HMS) § 25 lg 1 kohaselt toimetatakse haldusakt, kutse,  teade või muu dokument menetlusosalisele kätte postiga, dokumendi väljastanud haldusorgani poolt või elektrooniliselt.   HMS § 27 lg 2 kohaselt elektrooniliselt kättesaadavaks tehtud või edastatud dokument loetakse kättetoimetatuks järgmistel juhtudel: 3) dokument või teade dokumendi kättesaadavaks tegemise kohta on edastatud äriühingu äriregistrisse kantud elektronposti aadressil.  Käesolevaks ajaks ei ole Thats It OÜ vastanud inspektsiooni järelepärimisele ega küsinud vastamiseks ajapikendust. Thats It OÜ selgitas viimases vastuses, et neil on plaanis oma kodulehele üles seada otseturustuse saatmise nõusoleku vorm, kuid senini seda tehtud ei ole. Thats It OÜ-l on selleks aega olnud piisavalt.  ISIKUANDMETE TÖÖTLEJA SELETUS: Inspektsioon palus Thats It OÜ-l vastata järelepärimisele, millele juhatuse liige ei ole õigeaegselt vastanud. Inspektsioon andis Thats It OÜ-le vastamiseks mõistliku aja.   Sellega on inspektsioon täitnud oma haldusmenetluse seaduse § 40 lõike 1 kohustuse anda menetlusosalisele enne haldusakti andmist võimaluse esitada asja kohta oma arvamus ja vastuväited.  ANDMEKAITSE INSPEKTSIOONI PÕHJENDUSED: Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 1 punktile a ning arvestades sama lõike punktiga e, on inspektsioonil õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist.   Tulenevalt elektroonilise side seaduse (ESS) §-st 1031 lg 1 on füüsilisest isikust sideteenuse kasutaja või kliendi elektrooniliste kontaktandmete kasutamine otseturustuseks lubatud üksnes tema eelneval nõusolekul. Isikuandmete kaitse üldmääruse artiklist 7 lg 3 tulenevalt on andmesubjektil õigus nõusolek igal ajal tagasi võtta.  Juhul, kui Thats It OÜ tahab saata otseturustust, siis tohib seda teha andmesubjekti vabatahtliku nõusoleku alusel. Ehk peab olema tagatud võimalus, kus inimene saab ise märkida linnukese või muud moodi avaldada aktiivselt soovi otseturustuse saamiseks. Kui sellist võimalust tagatud ei ole, ei tohi Thats It OÜ otseturustust saata. Antud hetkel sellist võimalust veebilehel thatsit.ee seisuga 30.04.2020 ei nähtu. Kui Thats It OÜ-l on olemas nõusolek otseturustuse saatmiseks (on võtnud aktiivse nõusoleku), võib otseturustust saata.   Hilisemas otseturustuse e-kirjas peab samuti olema võimalus otseturustust loobuda kas loobumislingi kaudu või kirjutades sellest andmetöötlejale. Näiteks kasutatakse tavapäraselt e-kirja jaluses loobumislinki, mis on mugav viis andmesubjektil oma nõusolek otseturustuse saatmiseks tagasi võtta. Peale lingile vajutamist ehk nõusoleku tagasi võtmist ei tohi rohkem otseturustust saata.  Haldusmenetluse seaduse (HMS) § 25 lg 1 kohaselt toimetatakse haldusakt, kutse, teade või muu dokument toimetatakse menetlusosalisele kätte postiga, dokumendi väljastanud haldusorgani poolt või elektrooniliselt.  Võttes arvesse, et haldusorgani järelevalvemenetluse raames tehtud järelepärimisele vastamine on kohustuslik, kuid Thats It OÜ ei ole inspektsiooni järelepärimistele vastanud, leiab inspektsioon, et kohustusliku ettekirjutuse tegemine on antud asjas vajalik järelevalveasja oluliste asjaolude väljaselgitamiseks ning elektroonilise side seaduse nõuete täitmiseks.  Lugupidamisega,     /allkirjastatud digitaalselt/ Sirgo Saar vaneminspektor peadirektori volitusel