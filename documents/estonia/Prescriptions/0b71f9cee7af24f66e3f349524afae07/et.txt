Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235     ETTEKIRJUTUS-HOIATUS isikuandmete kaitse asjas nr. 2.1.-1/21/3262    Ettekirjutuse tegija  Andmekaitse Inspektsiooni õigusnõunik Kirsika Berit Reino Ettekirjutuse tegemise aeg ja koht   17.12.2021 Tallinn  Ettekirjutuse adressaat – isikuandmete töötleja  aadress: Narva mnt 7b 10117 Tallinn e-posti aadress: finance@paxful.com  Isikuandmete töötleja  vastutav ametiisik  juhatuse liikmed    RESOLUTSIOON: Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1, isikuandmete kaitse üldmääruse artikkel 5 lg 1 p a ja lg 2, artikli 58 lõike 1 punkti a ning lõike 2 punkti d alusel teen täitmiseks kohustusliku ettekirjutuse:  1. PEACEFUL TECH OÜ juhatuse liikmetel Artur Schabackil või Mohamed Azab Youssefil vastata Andmekaitse Inspektsiooni 18.11.2021 asjas nr 2.1.-1/21/3262 saadetud ettepanekule. Ettepanek on lisatud käesolevale ettekirjutus-hoiatusele.   Määran ettekirjutuse täitmise tähtajaks 17.01.2022. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.   SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: sunniraha 3000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  2 (3) VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 2 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 69 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.    FAKTILISED ASJAOLUD: Andmekaitse Inspektsioonile on saadetud märgukiri, mille kohaselt veebilehel paxful.com (edaspidi ka Paxful) olevad andmekaitsetingimused ei vasta isikuandmete kaitse üldmääruse (IKÜM) nõuetele: veebilehel puudub viide Euroopa Liidus asuva kontaktisiku kohta, puudub andmekaitsespetsialist ning pole teada, kuidas toimub andmeedastus Ameerika Ühendriikide ning Euroopa Liidu vahel.  Veebilehe paxful.com kohaselt on tegemist ettevõtte Paxful, Inc. kuuluva veebilehega. Küll aga on Paxful ise kirjavahetuses kasutajaga sedastanud, et ettevõttel on tegevuskoht ka Euroopa Liidus, nimelt Eesti Vabariigis1. Veebilehe kohaselt on Paxfuli asutajateks Artur Schaback ning Ray Youssef. Mõlemad asutajad on Eesti äriregistri andmetel Peaceful Tech OÜ juhatuse liikmeteks2. Peaceful Tech OÜ 2020. majandusaastaaruande kohaselt kuulub Peaceful Tech OÜ rahvusvahelisse Paxful kontserni, mille emaühingu asukoht on Ameerika Ühendriigid. Tarkvara arendatakse veebilehe www.paxful.com jaoks, mille peamiseks eesmärgiks on pakkuda inimestele virtuaalvääringu rahakotiteenust.  Kuigi Peaceful Tech OÜ ainuosanikuks on Digital Services International Holdings Inc. (asukohaga Ameerika Ühendriikides), tuleb Euroopa Liidu kodanikele teenust osutaval ettevõttel lähtuda isikuandmete kaitse üldmääruses (IKÜM) sätestatud tingimusi. Kuivõrd Paxful on ise kirjavahetuses kasutajatega väitnud, et ettevõtte tegevuskohaks on Eesti ning Peaceful Tech OÜ majandusaasta aruande kohaselt kuulub viimane Paxfuli kontserni, on Andmekaitse Inspektsioonil pädevus teostada riiklikku järelevalvet Peaceful Tech OÜ üle isikuandmete kaitse seaduse (IKS) § 56 lõike 3 punkti 8 kohaselt.  Andmekaitse Inspektsioon edastas äriregistrisse kantud e-mailiaadressile finance@paxful.com ettepaneku (vt Lisa 1) ning palus vastata sellele hiljemalt 03.12.2021. Käesolevaks ajaks ei ole Peaceful Tech OÜ juhatuse liikmed Artur Schaback ega Mohamed Azab Youssef ettepanekule vastanud ega küsinud vastamiseks ajapikendust.   Nimetatud ettepanekus juhtis inspektsioon ka tähelepanu ettekirjutuse ja sunniraha määramisele juhul, kui inspektsiooni ettepanekule tähtaegselt ei vastata.   E-posti teel saadetud ettepaneku osas märgime, et vastavalt haldusmenetluse seaduse § 27 lg 2 punktile 3 loetakse elektrooniliselt kättesaadavaks tehtud või edastatud dokument kättetoimetatuks, kui dokument või teade on edastatud äriühingu äriregistrisse kantud elektronposti aadressile.                                                    1 Kirjavahetuse väljavõttest: „as we have an establishment in the EU, namely in the Republic of Estonia“ 2 Peaceful Tech OÜ juhatuse liikmeks on märgitud Mohamed Azab Youssef, kelle aliaseks on Ray Youssef.   3 (3) Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 1 punktile a ja arvestades sama lõike punkti e, on inspektsioonil õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist. Lisaks on inspektsioonil isikuandmete kaitse üldmääruse artikkel 58 lõike 2 punkti d kohaselt õigus anda korraldus, et vastutav töötleja või volitatud töötleja viiks asjakohasel juhul isikuandmete töötlemise toimingud teatud viisil ja teatud aja jooksul vastavusse käesoleva määruse sätetega.   Võttes arvesse, et haldusorgani järelevalvemenetluse raames tehtud ettepanekule vastamine on kohustuslik, kuid Artur Schaback ning Mohamed Azab Youssef  ei ole inspektsiooni ettepanekule vastanud, leiab inspektsioon, et kohustusliku ettekirjutuse tegemine on järelevalvemenetluses vajalik, et viia www.paxful.com veebilehel nimetatud andmekaitsetingimused kehtivate õigusaktidega kooskõlla. Kui esineb probleeme määratud tähtajaks inspektsioonile vastamiseks, on võimalik järelevalveasutusele selgitada, millised asjaolud olid vastamisele takistuseks ning paluda vastamiseks täiendavat tähtaega.   Lisaks selgitame, et kui Artur Schaback või Mohamed Azab Youssef  soovivad, et neid esindaks antud asjas jurist, tuleb esitada inspektsioonile esindamist tõendav volikiri. Seni kuni vastavat volikirja esitatud ei ole, saadab Andmekaitse Inspektsioon järelevalvemenetluse raames dokumente ainult Peaceful Tech OÜ juhatuse liikmetele.    /allkirjastatud digitaalselt/ Kirsika Berit Reino õigusnõunik peadirektori volitusel   Lisa 1: 18.11.2021 saadetud ettepanek isikuandmete kaitse asjas nr 2.1. – 1/21/3262