Tatari 39, Tallinn 10134  / 627 4135 / info@aki.ee / www.aki.ee / Registrikood 70004235         ETTEKIRJUTUS-HOIATUS isikuandmete kaitse asjas nr 2.1.-6/20/5    Ettekirjutuse tegija  Andmekaitse Inspektsioon  Ettekirjutuse tegemise aeg ja koht  10.03.2020, Tallinnas  Ettekirjutuse adressaat  isikuandmete töötleja Mittetulundusühing Eesti Bokseriühing aadress: Mustamäe tee 29-13, Tallinn 10616 e-posti aadress: eestibokser@gmail.com  Isikuandmete töötleja vastutav isik  juhatuse liige                                                         Koopia kaebajale: xxx    RESOLUTSIOON Isikuandmete kaitse seaduse § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 1 punkti a ning arvestades sama lõike punktiga e teeb inspektsioon täitmiseks kohustusliku ettekirjutuse: 1. Lõpetada osaliselt kaebaja isikuandmete avalikustamine võrgulehel bokser.ee ja kustutada isiku nimi lausest „Konkursi reeglite rikkumine XXX-i poolt“ hiljemalt 17.03.2020.a.  2. Avaldada oma võrgulehel bokser.ee andmekaitsetingimused hiljemalt  10.04.2020.a.  Ettekirjutuse täitmisest palume teavitada hiljemalt selleks tähtajaks Andmekaitse Inspektsioonile aadressil info@aki.ee.   VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.   SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 lõike 2 alusel: sunniraha 2000 eurot.   Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.   FAKTILISED ASJAOLUD:  28.01.2020. a esitas XXX inspektsioonile taotluse, millega soovis lõpetada oma isikuandmete avalikustamine võrgulehel bokser.ee "Aasta Bokser 2018" ja "Aasta Bokser 2017" võistlustulemustes. 04.02.2020. a saatis inspektsioon töötlejale ettepaneku: Lõpetada kaebaja isikustatud kujul andmete avaldamine töötleja võrgulehel hiljemalt 18.02.2020.a. ja saata selle kohta inspektsioonile kinnitus.  17.02.2020. a keeldus töötleja isikuandmete avalikustamise lõpetamisest.   ISIKUANDMETE TÖÖTLEJA SELETUS:  17.02.2020. a saatis töötleja järgneva vastuse: Konkursist osavõtt on vabatahtlik.  Väljakujunenud alustel on paremusjärjestus välja toodud avalikult organisatsiooni kodulehel. Kandideerija on antud tavast teadlik ning seega saab kandideerimisele laekuvat avaldust tõlgendada nõusolekuna andmete käitlemiseks. Kui tiitlile „Aasta Bokser“ kandideerija leiab, et tema andmeid on valesti käsitletud, võib konkursile kandideerinud isik nõuda mõistliku aja jooksul pärast seda, kui ta sai tema andmete avaldamisest EBÜ kodulehel teada või pidi sellest teada saama, andmete eemaldamist EBÜ kodulehelt.  Arvestades mõistlikkuse printsiipe, vabatahtliku osavõtu aluseid, kandidaadi teadlikust konkurssi puudutavatest tavadest, arvestades tema eelnevat kuuluvust EBÜ juhatusse ning EBÜ liikmeks olemist ei leia EBÜ juhatus, et XXX õigusi andmete käsitlemisel oleks riivatud seoses temale kuuluva koera, XXX, kandideerimise andmete avalikustamisel EBÜ kodulehel. Lähtuvalt sellest ei rahulda EBÜ juhatus XXX palvet viivituseta eemaldada EBÜ avalikult kodulehelt artiklitest „Aasta Bokser 2018" ja „Aasta Bokser 2017” tema ja temale kuuluva koera, XXX, puudutavat informatsiooni.   Lisaks sellele peame ära märkima, et antud tulemused avaldas koos omanike nimedega XXX ise, ehk ei saa väita, et tema nõusolek nende andmete avaldamiseks puudus. EBÜ juhatuse seisukoht on endiselt sama. Tulemuste kajastamiseks oli XXX enda nõusolek ja nagu mainitud on need tulemused koos nimedega kodulehele pannud ta ise kui haldas EBÜ kodulehte ja tegeles sellel kajastuva infoga.  ANDMEKAITSE INSPEKTSIOONI PÕHJENDUSED:  Inspektsioon selgitab, et igasuguseks isikuandete töötlemiseks on vajalik isikuandmete kaitse üldmääruse artiklist 6 tulenev alus. Antud juhul saab selleks olla isiku nõusolek.   Töötlejal puuduvad hetkel andmekaitsetingimused, aga arvestame asjaoluga, et praktika kohaselt on olnud võistlustel osalejatele eelnevalt teada, et võistlustulemused hiljem avalikustatakse ning antud juhul peab lähtuma senisest praktikast. Isikud, kes esitavad oma lemmiklooma võistlustele osalema, peavad olema valmis, et lisaks võistlusel osalenud looma andmetele (mida ei käsitleta isikuandmetena) töödeldakse sellega seoses ka omaniku nime. Võistlustulemuste avalikustamine on vajalik võistluste läbipaistvuse ning tulemute õigsuse kontrolli huvides, aga töötleja peab ka sel juhul lähtuma sellest, et andmeid avalikustatakse üldsusele minimaalses mahus, mis on vajalik eesmärgi täitmisel.   Inspektsioon vaatas üle avaldatu ja tuvastas mõlemal juhul tulemuste juurde lisatud laused, mis on võistlustulemusete avaldamise eesmärgi täitmiseks üleliigsed: TULEMUS TÜHISTATUD JUHATUSE OTSUSEGA 07.01.2020 – Konkursi reeglite  rikkumine XXX-i poolt.  TULEMUS TÜHISTATUD JUHATUSE OTSUSEGA 07.01.2020 – Konkursi reeglite rikkumine XXX-i poolt.   Leiame, et tulemuse tühistamise põhjuste avalikustamiseks avalikkusele ei ole põhjendust ega õiguslikku alust. Seega on võistlustulemused avaldatud samaväärselt ka ilma lauseta „Konkursi reeglite rikkumine XXX-i poolt“. Selgitame, et tulemustes viidatud juhatuse otsused, mis osas ühing lõpetas avalikustamise, on vaja teha teatavaks MTÜ liikmetele, aga inspektsioon ei tuvastanud, et nende avalikustamise kohustust tuleneks seadusest ning neid peaks avaldama ka avalikkusele.   Sel kujul avalikustatud võistlustulemustes ja ühing otsustes isikute tuvastataval kujul avaldamine koos erineva lisainfoga (nt kes mis tingimusi on rikkunud) kahjustab isikuid põhjendamatult väljaspool ühingu tegevust. Seetõttu kohustame ettekirjutusega avaldada võistlustulemusi ning ühing otsuseid edaspidi nii, et need ei sisalda isikuandmeid, mille väljapoole ühingu tegevust avalikustamine kahjustab isikute õigusi.    /allkirjastatud digitaalselt/  vaneminspektor peadirektori volitusel