ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235       ETTEKIRJUTUS-HOIATUS isikuandmete kaitse asjas nr 2.1.-6/21/22   Ettekirjutuse tegija  Andmekaitse Inspektsiooni jurist Raiko Kaur  Ettekirjutuse tegemise aeg ja koht  30.08.2021, Tallinn Ettekirjutuse adressaadid                               ABM Kinnistud OÜ (12523393) info@abm.ee andres@abm.ee    Adressaatide vastutavad isikud   juhatuse liige   RESOLUTSIOON: Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse (IKÜM) artikli 58 lõike 1 punkti d ning lõike 2 punktide d, f ja g, samuti arvestades IKÜM artiklitega 5, 6, 13 ja 14 teeb Andmekaitse Inspektsioon ABM Kinnistud OÜ-le kohustusliku ettekirjutuse:  1. Kustutada kõik XXX isikuandmed. 1.1. Kui kõiki isikuandmeid ei kustutata, siis tuua välja täpne isikuandmete koosseis ning selgitada, millisel õiguslikul alusel ja eesmärgil isikuandmeid töödeldakse. 2. Kustuda kõik XXX isikuandmed. 2.1. Kui kõiki isikuandmeid ei kustutata, siis tuua välja täpne isikuandmete koosseis ning selgitada, millisel õiguslikul alusel ja eesmärgil isikuandmeid töödeldakse. 3. Lõpetada ebaseaduslik andmetöötlus, mis puudutab kinnistu omaniku nime järgi erinevatest allikatest (nt interneti otsingumootoreid kasutades, inforegistrist) kontaktandmete otsimist ja/või eeltooduga seoses inimestega kontakteerumist (vt täpsemalt inspektsiooni põhjenduste punkte 1, 2, 3 ja 4) 4. Kustutada kõik isikuandmed, mis on kogutud punktis 3 nimetatud viisil. 5. Lisada võrgulehele andmekaitsetingimused, mis vastavad IKÜM artikkel 13 lõigetes 1 ja 2 sätestatud nõuetele (vt täpsemalt inspektsiooni põhjenduste punkti 3). 6. Võtta võrgulehel www.abm.ee kasutusele HTTPS (SLL/TLS) protokolliga kaitstud ühendus, et tagada isikuandmete edastuse turvalisus (vt täpsemalt inspektsiooni põhjenduste punkti 5). 7. Eemaldada võrgulehelt www.abm.ee kolmanda osapoolte küpsised (sh Google Analytics) või võtta inimestelt vabatahtlik nõusolek selliste küpsiste kasutamiseks (vt  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  inspektsiooni põhjenduste punkte 1 ja 2). Saata inspektsioonile teave, kas küpsised eemaldati või võetakse küpsiste kasutamiseks vabatahtlik nõusolek. Määrame ettekirjutuse täitmise tähtajaks 14.09.2021.a. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: Sunniraha iga täitmata jäetud ettekirjutuse punkti eest 5000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioon (inspektsioon) sai 29.06.2021 asjas number 2.1.-1/21/2302 XXX ja XXX kaebuse, mille kohaselt on ABM Kinnistud OÜ töödelnud nende isikuandmeid ebaseaduslikult. Kaebusest nähtuvalt kontakteerus ABM Kinnistud OÜ XXX ning toimunud kõne käigus selgus, et ABM Kinnistud OÜ sai telefoninumbri inforegistrist, kus vastav telefoninumber on märgitud äriühingu kontaktina. Edasi selgus, et eesmärk oli kontakteeruda hoopis XXX. Kõne eesmärgiks oli selgelt inimese eraeluga seotud küsimus (s.o mitte äriühinguga seotud teemad) – ABM Kinnistud OÜ tundis huvi XXX kui füüsilisele isikule kuuluvate kinnistute osas. Kaebusega soovitake, et ABM Kinnistud OÜ kaebuse esitajate isikuandmed kustutaks ning kinnitaks, et kaebuste esitajate isikuandmeid ka tulevikus ei töödeldaks. Lähtuvalt eeltoodust alustasime järelevalvemenetluse. Järelevalvemenetluse raames saatsime 22.07.2021 ABM Kinnistud OÜ-le järgmise sisuga ettepanekud: 1. Kustutada kõik XXX isikuandmed. 1.1. Kui kõiki isikuandmeid ei kustutata, siis tuua välja täpne isikuandmete koosseis ning selgitada, millisel õiguslikul alusel ja eesmärgil isikuandmeid töödeldakse. 2. Kustutada kõik XXX isikuandmed. 2.1. Kui kõiki isikuandmeid ei kustutata, siis tuua välja täpne isikuandmete koosseis ning selgitada, millisel õiguslikul alusel ja eesmärgil isikuandmeid töödeldakse.  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  3. Lõpetada isikuandmete töötlemine, kui see ei vasta vähemalt ühele isikuandmete kaitse üldmääruse artikkel 6 lõikes 1 sätestatud tingimusele. 3.1.Sh lõpetada andmetöötlus, mis puudutab kinnistu omaniku nime järgi erinevatest allikatest (nt interneti otsingumootoreid kasutades) kontaktandmete otsimist ja/või eeltooduga seoses inimestega kontakteerumist. 4. Kustutada kõik isikuandmed, mis on kogutud punktides 3 ja 3.1. nimetatud viisil. 5. Saata inspektsioonile kinnitus, et eeltoodud ettepanekud on täidetud. Vastata ettepanekule viivitamata, kuid hiljemalt 06.08.2021. Haldusmenetluse seaduse § 40 lõike 1 kohaselt on Teil õigus esitada Andmekaitse Inspektsioonile asja kohta ka oma arvamus ja vastuväited  Andmekaitse Inspektsioonil on õigus vastavalt IKS § 56 lõike 2 punktile 8, § 58 lõikele 1 ning IKÜM artikli 58 lõike 2 alusel teha isikuandmete töötlejale ettekirjutus, kui isikuandmete töötleja on rikkunud isikuandmete kaitse töötlemise nõudeid. Ettekirjutuse täitmata jätmise korral võidakse ettekirjutuse igakordse rikkumise eest välja nõua sunniraha, mille suurus on IKS § 60 kohaselt kuni 20 000 000 eurot või ettevõtja puhul kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem.   Inspektsioon saatis ettepaneku äriregistris toodud e-posti aadressile info@abm.ee. Lisaks on sama kontakt ka ABM Kinnistud OÜ võrgulehel nende kontaktandmetena välja toodud.  E-posti teel saadetud ettepaneku osas märgime, et vastavalt haldusmenetluse seaduse § 27 lg 2 punktile 3 loetakse elektrooniliselt kättesaadavaks tehtud või edastatud dokument kättetoimetatuks, kui dokument või teade on edastatud äriühingu äriregistrisse kantud elektronposti aadressile.  Käesolevaks ajaks ei ole ABM Kinnistud OÜ esindaja inspektsiooni ettepanekule vastanud ega võtnud ka ühendust vastamise tähtaja pikendamise osas.  Inspektsioon on andnud ABM Kinnistud OÜ-le vastamiseks mõistliku aja, sh on võimalik ka ettepaneku adressaadil inspektsioonile tähtaegselt kirjutada ja põhjendada, kui vastamise tähtaeg on liiga lühike ning vastuse esitamine nõuaks pikemat vastamise aega.  Sellega on inspektsioon täitnud haldusmenetluse seaduse § 40 lõikest 1 tuleneva kohustuse anda menetlusosalisele enne haldusakti andmist võimaluse esitada asja kohta oma arvamus ja vastuväited.  ANDMEKAITSE INSPEKTSIOONI PÕHJENDUSED:  1. Isikuandmete töötlemine Isikuandmeteks on igasugune teave tuvastatud või tuvastatava füüsilise isiku kohta. Tuvastatav füüsiline isik on isik, keda saab otseselt või kaudselt tuvastada, eelkõige selle identifitseerimistunnuse põhjal nagu näiteks nimi, kontaktandmed (vt IKÜM artikkel 4 punkt 1).   Inspektsioonile esitatud kaebusest nähtuvalt kontakteerus ABM Kinnistud OÜ XXX.  ABM Kinnistud OÜ sai telefoninumbri inforegistrist, kus vastav number on märgitud äriühingu kontaktina. Lisaks oli ABM Kinnistud OÜ tegelik eesmärk kontakteeruda XXX, mitte XXX, ning seda XXX kinnistuga seotud küsimuses. Seega on ABM Kinnistud OÜ kogunud teavet isikute kinnistute ning kontaktandmete osas, ehk töödelnud isikuandmeid.    Lisaks kontrollis inspektsioon ka ABM Kinnistud OÜ võrgulehte abm.ee, millest nähtuvalt kogutakse ka nimetatud võrgulehel isikuandmeid (http://abm.ee/kontakt/) ning võrgulehel  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  kasutatakse ka kolmandate osapoolte küpsiseid (sh Google Analytics).  2. Isikuandmete töötlemise seaduslikkus (IKÜM artikkel 5 lg 1 punkt a) Isikuandmete töötlemine on seaduslik ainult juhul, kui on täidetud vähemalt üks IKÜM artikkel 6 lõikes 1 sätestatud tingimustest. Inspektsioonile aga ei nähtu, kas ja millisel seaduslikul alusel saaks ABM Kinnistud OÜ jätkata sellise praktikaga, kus otsitakse kinnistu omanike kontaktandmeid erinevatest allikatest (sh äriühingute inforegistrist) ning kontakteerutakse füüsilise isikuga tema kinnistuga seoses. Seejuures juhime ka tähelepanu, et isikuandmete töötlemise seaduslikkuse tõendamise kohustus on vastutaval töötlejal ning olukorras, kus ABM Kinnistud OÜ seda tõendada ei suuda, tuleb selles osas isikuandmete töötlemine ka lõpetada. Lisaks kasutatakse võrgulehel abm.ee kolmanda osapoole küpsiseid, kuid võrgulehel puudub igasugune informatsioon selle kohta, milliseid küpsiseid, millistel eesmärkidel ja õiguslikel alustel kasutatakse.  Siinjuures selgitame, et olukorras, kus ABM Kinnistud OÜ paigaldab oma võrgulehele kolmanda osapoole küpsised, on ABM Kinnistud OÜ selles osas ka vastutavaks töötlejaks ning küpsiste paigaldamiseks peab olema ABM Kinnistud OÜ-l konkreetne õiguslik alus.  Seejuures on eraelu puutumatust ja elektroonilist sidet käsitleva direktiivi 2002/58 artikkel 5 lõikes 3 välja toodud järgnev: Liikmesriigid tagavad, et teabe salvestamine abonendi või kasutaja lõppseadmesse ja juurdepääsu saamine sinna juba salvestatud teabele on lubatud ainult tingimusel, et asjaomane abonent või kasutaja on andnud selleks oma nõusoleku, ning talle on esitatud direktiivi 95/46/EÜ kohaselt selge ja arusaadav teave, muu hulgas andmete töötlemise eesmärgi kohta. See ei takista andmete tehnilist salvestamist ega juurdepääsu, mille ainus eesmärk on edastada sidet elektroonilises sidevõrgus või mis on teenuseosutajale hädavajalik sellise infoühiskonna teenuse osutamiseks, mida abonent või kasutaja on sõnaselgelt taotlenud. Arvestades sellega, et täpsemaid reegleid Eestis küpsiste kasutamise osas sätestatud ei ole, tuleb lähtuda nimetatud direktiivi nõuetest. Seejuures on sõnaselgelt direktiivis ettenähtud, et küpsiste kasutamiseks peab olema isiku eelnev nõusolek, v.a juhul kui andmete tehnilise salvestamise ja juurdepääsu ainus eesmärk on edastada sidet elektroonilises sidevõrgus või mis on teenuseosutajale hädavajalik infoühiskonna teenuse osutamiseks. Nõusoleku kohustust on kinnitanud ka Euroopa Kohus 01.10.2019 asjas number C-673/171. Euroopa Kohus on otsuses ka rõhutanud, et nõusolek kolmandate osapoolte küpsiste kasutamiseks tuleb võtta sõltumata sellest, kas tegemist on isikuandmetega või mitte.  Seega on kolmandate osapoolte küpsiste kasutamine ABM Kinnistud OÜ võrgulehel praegusel juhul ebaseaduslik ning selline töötlemine tuleb lõpetada seniks, kuniks küpsiste kasutamiseks võetakse inimeselt IKÜM artiklile 7 vastav nõusolek. Sh peab nõusolek olema vabatahtlik ehk inimesel peab olema võimalik endal otsustada kolmandate osapoolte (ja mitte hädavajalikke) küpsiste kasutamine. Seega peab inimesel olema võimalik anda nõusolek nende küpsiste osas (näiteks tehes aktiivselt ise linnuke kastikesse), mille kasutamist ta lubab. Kui nõusolekut ei anta, on kolmandate osapoolte küpsiste kasutamine keelatud.  3. Isikuandmete töötlemise läbipaistvus (IKÜM artikkel 5 lg 1 punkt a) Läbipaistvuse põhimõte eeldab seda, et kogu isikuandmete töötlemisega seotud teave ja sõnumid on lihtsalt kättesaadavad, arusaadavad ning selgelt sõnastatud. Ehk koostatud peavad olema andmekaitsetingimused. Andmekaitsetingimuste sisu reguleerivad IKÜM artiklid 12 – 14. Olukorras, kui isikuandmeid ei koguta andmesubjektilt endalt, tuleb inimestele teabe                                                  1https://curia.europa.eu/juris/document/document.jsf?text=&docid=218462&pageIndex=0&doclang=ET&mode=lst&dir=&occ=first&part=1&cid=984162   Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  andmise sisu osas lähtuda IKÜM artiklist 14. Seejuures tuleb inimesele edastada teave muuhulgas selle osas, kes on isikuandmete vastutav töötleja, millisel õiguslikul alusel isikuandmeid töödeldakse, millised on kogutud isikuandmete liigid (nt nimi, telefoninumber, e-posti aadress, kinnistu andmed), teave selle kohta, kus kohast on inimese andmed saadud. Samuti on andmetöötlejal kohustus esitada andmesubjektidele IKÜM artiklis 14 sätestatud teave ilma inimese eelneva pöördumiseta ning seda mõistliku aja jooksul pärast isikuandmete saamist, kuid hiljemalt ühe kuu jooksul või kui isikuandmeid kasutatakse andmesubjekti teavitamiseks, siis hiljemalt asjaomase andmesubjekti esmakordse teavitamise ajal (vt IKÜM artikkel 14 lõige 3). Ehk ABM Kinnistud OÜ peab inimesi teavitama isikuandmete töötlemisest hiljemalt ühe kuu jooksul andmete saamisest või kui inimesele helistatakse/kirjutatakse varem, tuleb teavitada teda IKÜM artikkel 14 lõigetes 1 ja 2 sätestatud teabest esimese kontakti võtmise ajal. Edastatud kaebusest nähtuvalt aga ABM Kinnistud seda kohustust täitnud ei ole.  Lisaks kogutakse isikuandmeid (nimi, e-posti aadress, telefoninumber) ka ABM Kinnistud OÜ võrgulehel, kuid võrgulehel puuduvad andmekaitsetingimused, mis vastaksid IKÜM artiklitele 12 – 13. Kui isikuandmeid kogutakse inimeselt endalt, tuleb vastutaval töötlejal isikuandmete saamise ajal teha inimesele teatavaks järgnev teave: 1. IKÜM artikkel 13 lg 1 punkt: a) vastutava töötleja nimi ja kontaktandmed; b) asjakohasel juhul andmekaitsespetsialisti (kui on määratud) kontaktandmed; c) isikuandmete töötlemise eesmärk ja õiguslik alus; d) kui isikuandmete töötlemine põhineb artikli 6 lõike 1 punktil f, siis teave vastutava töötleja või kolmanda isiku õigustatud huvide kohta; e) asjakohasel juhul teave isikuandmete vastuvõtjate või vastuvõtjate kategooriate kohta; f) asjakohasel juhul teave selle kohta, et vastutava töötleja kavatseb edastada isikuandmeid kolmandale riigile või rahvusvahelisele organisatsioonile, ning teave kaitse piisavust käsitleva komisjoni otsuse olemasolu või puudumise kohta või artiklis 46 või 47 või artikli 49 lõike 1 teises lõigus osutatud edastamise korral viide asjakohastele või sobivatele kaitsemeetmetele ja nende koopia saamise viisile või kohale, kus need on tehtud kättesaadavaks. 2. IKÜM artikkel 13 lg 2 punkt: a) isikuandmete säilitamise ajavahemik; b) teave õiguse kohta taotleda vastutavalt töötlejalt juurdepääsu inimest puudutavatele isikuandmetele ning nende parandamist või kustutamist või isikuandmete töötlemise piiramist või esitada vastuväide selliste isikuandmete töötlemisele, samuti teave isikuandmete ülekandmise õiguse kohta; c) kui isikuandmete töötlemine põhineb artikli 6 lõike 1 punktil a või artikli 9 lõike 2 punktil a, siis teave õiguste kohta nõusolek igal ajal tagasi võtta, ilma et see mõjutaks enne tagasivõtmist nõusoleku alusel toimunud töötlemise seaduslikkust; d) teave õiguste kohta esitada kaebus järelevalveasutusele; e) teave selle kohta, kas isikuandmete esitamine on õigusaktist või lepingust tulenev kohustus või lepingu sõlmimiseks vajalik nõue, samuti selle kohta, kas inimene on kohustatud kõnealuseid isikuandmeid esitama, ning selliste andmete esitamata jätmise võimalike tagajärgede kohta; f) teave IKÜM artikli 22 lõigete 1 ja 4 osutatud automatiseeritud otsuste kohta ning sisuline teave kasutatava loogika ja selle kohta, millised on sellise isikuandmete töötlemise tähtsus ja prognoositavad tagajärjed inimese jaoks.  4. Isikuandmete õigsus (IKÜM artikkel 5 lg 1 punkt d)  Andmetöötleja peab tagama, et töödeldavad isikuandmed on õiged. Inspektsiooni hinnangul ei ole võimalik aga tagada, et isikuandmed on kindlasti õiged, kui isikuandmete kogumine toimub erinevatest allikatest ja andmete õigsuse kontrollimine piirdub üksnes nimega. Samuti võib inimese telefoninumber olla muutunud ning kuuluda juba uuele inimesele. Seega peab arvestama sellega, et alati on oht, et isikuandmed ei ole õiged. Olukorras, kus isikuandmed on  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  valed, ehk kinnistuomaniku nimi ja internetikeskkonnast võetud telefoninumber ei kattu, on tegemist olukorraga, kus töödeldakse andmeid ebaseaduslikult. Ka kaebusest on näha, et isikuandmete õigsus ei olnud konkreetsel juhul tagatud, esiteks kasutati äriühingu kontakte füüsilise isikuga suhtlemiseks ning teisalt helistati ka valele inimesele.  Arvestades eeltooduga, ei ole inspektsiooni hinnangul võimalik erinevatest internetikeskkondadest (sh äriühingute inforegistrist) otsides veenduda füüsilise isiku kontaktandmete õigsuses. Seega ei ole sellisel viisil isikuandmete töötlemisel täidetud ka IKÜM artikkel 5 lg 1 punkt d ning sellisel viisil isikuandmete töötlemine on keelatud.  5. Isikuandmete usaldusväärsus ja konfidentsiaalsus (IKÜM artikkel 5 lg 1 punkt f)  Andmekaitse Inspektsioon tuvastas, et ABM Kinnistud OÜ võrgulehel kogutakse isikuandmeid, kuid võrgulehe andmeedastus toimub krüpteerimata ühendusega, läbi HTTP võrguprotokolli, mis muudab andmete edastuse ebaturvaliseks.  Andmetöötlejal on kohustus järgida IKÜM artikkel 5 lõike 1 punktis f sätestatut, mille kohaselt peab isikuandmete töötlemisel tagama isikuandmete asjakohase turvalisuse, sh kaitsma loata või ebaseadusliku töötlemise eest, kasutades asjakohaseid tehnilisi või korralduslike meetmeid. Juhul kui võrgulehe vahendusel toimub isikuandmete edastamine, ei taga HTTP protokolliga võrguühendus aga isikuandmete turvalisust, vaid kasutusele tuleb võtta HTTPS (SLL/TLS protokolliga) ühendus, läbi mille on võimalik tagada, et edastatavad isikuandmed ei oleks krüpteerimata võrguliikluse nõrkuseid ära kasutades pealtkuulatavad.  Praegusel juhul ei ole aga ABM Kinnistud OÜ võrgulehel isikuandmete turvalisus tagatud, mis tõttu tuleb ABM Kinnistud OÜ-l turvalisuse taset tõsta ehk võtta kasutusele HTTPS (SLL/TLS protokolliga) ühendus.   Kokkuvõte  Arvestades eeltooduga ei ole ABM Kinnistud OÜ inspektsioonile tõendanud, et isikuandmete töötlemine viisil, mis puudutab kinnistu omaniku nime järgi erinevatest allikatest (nt äriühingute inforegistrist) kontaktandmete otsimist ja/või eeltooduga seoses inimestega kontakteerumist, vastab IKÜM artikkel 5 lõikes 1 sätestatud põhimõtetele, ehk isikuandmete töötlemisel on tagatud seaduslikkus, läbipaistvus ning andmete õigsus. Samuti ei nähtu inspektsioonile, et sellisel viisil isikuandmete töötlemine saaks olla seaduslik ning seejuures oleks võimalik tagada ka andmete õigsus.  Lisaks kogub ABM Kinnistud OÜ võrgulehe abm.ee kaudu isikuandmeid, kuid võrgulehel puuduvad andmekaitsetingimused ning võrgulehel ei ole tagatud turvaline andmeedastus (kasutusel on HTTP ühendus). Lisaks kasutatakse võrgulehel kolmanda osapoole küpsiseid ilma seadusliku aluseta.  Kui isikuandmete töötlemine ei vasta IKÜM artikkel 5 sätestatud põhimõtetele, on isikuandmete töötlemine keelatud. Nende põhimõtete täitmise eest vastutab ja nende täitmist peab tõendama andmetöötleja ise (vt IKÜM artikkel 5 lõige 2).  Seega tuleb ABM Kinnistud OÜ-l lõpetada ebaseaduslik andmetöötlus, mis puudutab kinnistu omaniku nime järgi erinevatest allikatest (nt interneti otsingumootoreid kasutades, inforegistrist) kontaktandmete otsimist ja/või eeltooduga seoses inimestega kontakteerumist. Samuti tuleb sellisel viisil kogutud andmed ka kustutada, sh XXX ja XXX isikuandmed. Kui kaebuse esitajate isikuandmeid ei kustutata, tuleb inspektsioonile edastada täpne isikuandmete koosseis ning selgitada, millisel õiguslikul alusel ja eesmärgil isikuandmeid edasi töödeldakse.  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235   Samuti tuleb lisada võrgulehele abm.ee IKÜM artiklitele 12 – 13 vastavad andmekaitsetingimused, võtta kasutusele turvaline HTTPS (SLL/TLS protokolliga) ühendus ning eemaldada kolmanda osapoole küpsised või võtta inimestelt vabatahtlik nõusolek küpsiste lubamiseks.  Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 2 punktidele d, f ja g, on inspektsioonil õigus anda korraldus, et andmetöötleja viiks isikuandmete töötlemise toimingud teatud viisil ja teatud aja jooksul vastavusse IKÜM sätetega, õigus kehtestada ajutine või alaline isikuandmete töötlemise piirang, sh töötlemiskeeld ning anda korraldus, et isikuandmed kustutataks.  Võttes arvesse faktilisi asjaolusid, sh seda, et ABM Kinnistud OÜ ei ole inspektsioonile tõendanud IKÜM nõuete (artiklite 5, 6, 13 ja 14) täitmist ning võrgulehel abm.ee on mitmeid olulisi puudusi, leiab inspektsioon, et kohustusliku ettekirjutuse tegemine antud asjas vajalik, et lõpetada õigusrikkumine võimalikult kiiresti.    /allkirjastatud digitaalselt/  Raiko Kaur jurist peadirektori volitusel