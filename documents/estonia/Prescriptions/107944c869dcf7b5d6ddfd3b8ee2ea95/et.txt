ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235   ETTEKIRJUTUS-HOIATUS isikuandmete kaitse asjas nr. 2.1.-4/22/2528    Ettekirjutuse tegija  Andmekaitse Inspektsiooni jurist Karin Uuselu  Ettekirjutuse tegemise aeg ja koht  09.12.2022 Tallinnas   Ettekirjutuse adressaat – isikuandmete töötleja  Sihtasutus Eesti Terviserajad (90008821) assar@terviserajad.ee Liivalaia tn 8, 15040 Tallinn   Isikuandmete töötleja vastutav isik   juhatuse liige    RESOLUTSIOON: Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 1 punkti a ning arvestades sama lõike punkti e alusel teen täitmiseks kohustusliku ettekirjutuse:   Vastata Andmekaitse Inspektsiooni 25.10.2022 nr 2.1.-4/22/2528 saadetud järelepärimisele.  Määrame ettekirjutuste täitmise tähtajaks 22.12.2022.a. Ettekirjutus täita hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: sunniraha 700 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu  sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioon sai pöördumise seoses SA Eesti Terviserajad hallataval terviserajal oleva avaliku kaameraga, millel puudub tähistus. Lisaks on kaamera pilt, mida on võimalik jälgida reaalajas interneti kaudu, kõrge resolutsiooniga.  Lähtuvalt eeltoodust alustasime isikuandmete kaitse seaduse § 56 lg 3 punkti 8 alusel järelevalvemenetluse.  Kuna sihtasutus haldab rohkem kui üht terviserada, mida on võimalik kaamera kaudu otsepildis jälgida, siis kaameratega seotud asjaolude välja selgitamiseks saatis inspektsioon SA-le Eesti Terviserajad 25.10.2022 asjas nr 2.1.-4/22/2528 järelepärimise, mille vastamise tähtaeg oli 03.11.2022. Järelepärimises soovisime teada järgmist:   1. Millisel eesmärgil ja õiguslikul alusel olete rajakaamerad paigaldanud?  2. Kas tegemist on ainult otsepildi edastamisega või on tellitud salvestusteenus, kus andmed säilitatakse teenusepakkuja juures? Kui pikalt toimub säilitamine? 3. Mis eesmärgil toimub otsepildi edastus internetis avalikul veebilehel? 4. Palume kirjeldust, milliseid kaameraid kasutate, kas need on suumitavad, keeratavad, helisalvestavad jms. 5. Mis põhjusel ja eesmärgil kasutate sellise resolutsiooniga kaameraid, et isikud on tuvastavad? 6. Kui kaamerate kasutamise kohta on terviseradadel teavitused olemas, siis palume edastada fotod, kus nähtuks valvekaamerate teavitussildid ning neil olev teavitusinfo. Kui vastavad sildid puuduvad, on võimalik need luua siin https://melon.rik.ee/videovalvesildi-genereerija.  Märgitud kuupäevaks SA Eesti Terviserajad meile vastust ei edastanud. Seega saatsime asutusele korduva järelepärimise kuupäeval 22.11.2022, milles küsisime samu küsimusi. Sellele järelepärimisele oli vastamiseks määratud kuupäev 29.11.2022. Kuid ka antud küsimustele ei ole inspektsioon seisuga 08.12.2022 vastust saanud.  Järelepärimise raames juhtis inspektsioon ka tähelepanu ettekirjutuse ja sunniraha määramisele juhul, kui inspektsiooni järelepärimisele tähtaegselt ei vastata.  Inspektsioon saatis järelepärimise äriregistris toodud e-posti aadressile assar@terviserajad.ee. E-posti teel saadetud järelepärimise osas märgime, et vastavalt haldusmenetluse seaduse § 27 lg 2 punktile 3 loetakse elektrooniliselt kättesaadavaks tehtud või edastatud dokument kättetoimetatuks, kui dokument või teade on edastatud äriühingu äriregistrisse kantud elektronposti aadressile.   Seisuga 08.12.2022 ei ole sihtasutus inspektsiooni järelepärimisele vastanud ega võtnud ka ühendust järelepärimisele vastamise tähtaja pikendamise osas.  Inspektsioon on andnud SA-le Eesti Terviserajad vastamiseks mõistliku aja, sh on võimalik ka järelepärimise adressaadil inspektsioonile tähtaegselt kirjutada ja põhjendada, kui järelepärimisele vastamise tähtaeg on liiga lühike ning vastuse esitamine nõuaks pikemat vastamise aega. Sellega on inspektsioon täitnud haldusmenetluse seaduse § 40 lõikest 1 tuleneva kohustuse anda menetlusosalisele enne haldusakti andmist võimaluse esitada asja kohta oma arvamus ja vastuväited.  ANDMEKAITSE INSPEKTSIOONI PÕHJENDUSED: Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 1 punktile a ning arvestades sama lõike punktiga e, on inspektsioonil õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist.  Võttes arvesse faktilisi asjaolusid ja asjaolu, et haldusorgani järelevalvemenetluse raames tehtud järelepärimisele vastamine on kohustuslik, kuid SA Eesti Terviserajad ei ole inspektsiooni saadetud järelepärimistele vastanud, leiab inspektsioon, et kohustusliku ettekirjutuse tegemine antud asjas on vajalik järelevalveasja oluliste asjaolude väljaselgitamiseks ning haldusmenetluse efektiivselt, sh võimalikult kiirelt, läbi viimiseks.  Kui asutusel on probleeme määratud tähtajaks inspektsioonile vastamisega, on asutusel võimalik järelevalveasutusele selgitada, millised objektiivsed asjaolud olid takistuseks. Lihtsalt vastatama jätmine aga ei ole aktsepteeritav.    /allkirjastatud digitaalselt/ Karin Uuselu jurist peadirektori volitusel