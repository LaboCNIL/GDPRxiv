ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235       ETTEKIRJUTUS-HOIATUS isikuandmete kaitse asjas nr 2.1.-6/20/4   Ettekirjutuse tegija  Andmekaitse Inspektsiooni vaneminspektor Maria Muljarova  Ettekirjutuse tegemise aeg ja koht  06.03.2020, Tallinn   Ettekirjutuse adressaat     Adressaadi vastutav isik   Contract Upholstery OÜ (12917656) Harju maakond, Raasiku vald, Järsi küla, Suurekivi, 75204 info@upholstery.ee andres@upholstery.ee  Andres Killing Otto Mathias Berner Mikael Aleksander Berner Valentina Killing juhatuse liikmed   RESOLUTSIOON:  Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 1 punkt a ning arvestades sama lõike punktiga e, lõige 2 punktist c ja d teeb inspektsioon täitmiseks kohustusliku ettekirjutuse:  Edastada Andmekaitse Inspektsioonile tööalase e-posti kasutamist reguleerivad andmekaitsetingimused, mis vastavad isikuandmete kaitse üldmääruses kehtestatud tingimustele. Samuti esitada inspektsioonile ülevaade ning selgitused XXXX isikuandmete töötlemise osas, mis hõlmab tööalase e-postiga toimunud intsidenti.  Määrame ettekirjutuse täitmise tähtajaks 16.03.2020.a. Ettekirjutus täita hiljemalt selleks tähtajaks, sh edastada nõutud dokumendid Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS:  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: XXXX tööalase e-posti osas selgituste edastamata jätmise eest kohaldub sunniraha 4000 eurot ning e-posti kasutamise reeglite ja andmekaitsetingimuste edastamata jätmise eest kohaldub sunniraha 6000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioonile saabus XXXX kaebus, mille kohaselt on Contract Upholstery OÜ (edaspidi tööandja) muutnud kaebuse esitaja e-postkasti sissepääsu ilma isikut eelnevalt teavitamata. Kaebusele lisatud materjalidest tuleneb tööandja seisukoht, et töötajale tööalaseks kasutamiseks võimaldatud e-posti aadressi näol XXX@XXX.XX on tegemist ettevõtte omandis oleva postkastiga ning postkasti ligipääs oli muudetud selleks, et tööandja saaks kogu postkasti sisu enne selle sulgemist läbi töötada. Kaebuse esitaja on nõudnud oma tööalase e-postkasti viivitamatut sulgemist, millest tööandja on keeldunud. Edastasime Contract Upholstery OÜ-le 20.01.2020 järelepärimise isikuandmete kaitse asjas, määrates vastamise tähtajaks 03.02.2020, millele jättis Contract Upholstery OÜ vastamata. Samuti edastasime 14.02.2020 täiendava järelepärimise, määrates vastamise tähtajaks 25.02.2020, millele samuti vastust ei saabunud. Mõlema järelepärimise raames juhtis inspektsioon ka tähelepanu ettekirjutuse ja sunniraha määramise võimalusele.  Andmetöötleja peab tagama igasuguse isikuandmete töötlemisel läbipaistvuse ning arvestama andmesubjektide mõistlike ootustega. Õiglase ja läbipaistva töötlemise põhimõte eeldab, et andmesubjekti teavitatakse isikuandmete töötlemise toimingu tegemisest ja selle eesmärkidest. Vastutav töötleja peaks esitama andmesubjektile igasuguse täiendava teabe, mis on vajalik õiglase ja läbipaistva töötlemise tagamiseks, võttes arvesse isikuandmete töötlemise konkreetseid asjaolusid ja konteksti. Läbipaistvuse põhimõte eeldab endas andmekaitsetingimuste koostamist, mis vastavad isikuandmete kaitse üldmääruse artiklites 12-13 väljatoodud nõuetele.  E-posti teel saadetud järelepärimiste osas märgime, et vastavalt haldusmenetluse seaduse (HMS) § 27 lg 2 punktile 3 elektrooniliselt kättesaadavaks tehtud või edastatud dokument loetakse kättetoimetatuks, kui dokument või teade on edastatud äriühingu äriregistrisse kantud elektronposti aadressile, antud juhul e-posti aadressile andres@upholstery.ee. ANDMEKAITSE INSPEKTSIOONI PÕHJENDUSED:  Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 1 punktidele a ja e on Andmekaitse Inspektsioonil õigus anda korraldus, et vastutava töötleja esindaja annaks teavet, mis on vajalik inspektsiooni ülesannete täitmiseks. Samuti on Andmekaitse Inspektsioonilt õigus saada vastutavalt töötlejalt ja volitatud töötlejalt juurdepääs kõikidele isikuandmetele ja kogu teabele, mis on vajalik inspektsiooni ülesannete  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  täitmiseks. Tulenevalt isikuandmete kaitse üldmääruse artikkel 58 lõige 2 punktist c ja e on inspektsioonil õigus anda korraldus, et vastutav töötleja rahuldaks andmesubjekti taotlused seoses tema isikuandmete käise üldmääruse kohaste õiguste kasutamisega ning viiks asjakohasel juhul isikuandmete töötlemise toimingud teatud viisil ja teatud aja jooksul vastavusse määruse sätetega.  Võttes arvesse faktilisi asjaolusid ja seda, et haldusorgani järelevalvemenetluse raames esitatud küsimustele vastamine on kohustuslik ning Contract Upholstery OÜ ei ole vastanud Andmekaitse Inspektsiooni edastatud järelepärimistele, samuti arvestades, et andmetöötleja on keeldunud kaebuse esitaja e-postkasti sulgemisest ning kaebuse esitajal on siiamaani teadmatus tema isikuandmete töötlemise osas, et andmetöötleja kodulehel ei ole avaldatud ka mingeid üldisi andmekaitsetingimusi, leiab inspektsioon, et kohustusliku ettekirjutuse tegemine antud asjas on vajalik korrarikkumise kõrvaldamiseks.    Lugupidamisega  /allkirjastatud digitaalselt/  Maria Muljarova vaneminspektor peadirektori volitusel