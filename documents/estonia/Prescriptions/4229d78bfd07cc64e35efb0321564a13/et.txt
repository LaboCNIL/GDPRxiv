ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235       ETTEKIRJUTUS-HOIATUS isikuandmete kaitse asjas nr 2.1.-6/20/30   Ettekirjutuse tegija  Andmekaitse Inspektsiooni jurist Raiko Kaur  Ettekirjutuse tegemise aeg ja koht  30.09.2020, Tallinn  Ettekirjutuse adressaat                                Miliam Travel OÜ (11574773) travel@miliam.ee       Adressaadi vastutav isik   Juhatuse liige   RESOLUTSIOON: Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1, § 10 ning isikuandmete kaitse üldmääruse (IKÜM) artikli 58 lõike 1 punkti d ning lõike 2 punktide c, d ja f, samuti arvestades IKÜM artiklitega 5 ja 6, teeb Andmekaitse Inspektsioon Miliam Travel OÜ-le täitmiseks kohustusliku ettekirjutuse:  Lõpetada võrgulehel www.travel.miliam.ee võlasuhte rikkumisega seotud isikuandmete (nimi, võlgnevus) avalikustamine. Avalikustatavad isikuandmed on leitavad järgnevatelt võrgulinkidelt: http://www.travel.miliam.ee/index.php?page=269 ja http://www.travel.miliam.ee/index.php?page=462.  Määrame ettekirjutuse täitmise tähtajaks 14.10.2020.a. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235   SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel sunniraha 2000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioon (inspektsioon) sai piiriülese menetlussüsteemi IMI vahendusel Soome kodaniku kaebuse, mis puudutab füüsiliste isikute võlaandmete avalikustamist Miliam Travel OÜ võrgulehel: http://www.travel.miliam.ee/index.php?page=269. Seoses sellega algatas inspektsioon IKS § 56 lg 3 punkti 8 alusel järelevalvemenetluse. Järelevalvemenetluse käigus tuvastas inspektsioon, et lisaks eeltoodud võrgulingile on võlgaste andmeid avalikustatud ka võrgulingil: http://www.travel.miliam.ee/index.php?page=462. Seoses sellega tegi inspektsioon 11.09.2020 Miliam Travel OÜ-le ettepaneku isikuandmete kaitse asjas nr 2.1.-1/20/3119, mille sisu oli järgnev: „Eemaldada Miliam Travel OÜ-l võrgulehel avalikustatud võlasuhte rikkumisega seotud isikuandmed (nimi, võlgnevus)“. Ettepanekule vastamise tähtaeg oli 23.09.2020. Ettepaneku raames juhtis inspektsioon ka tähelepanu ettekirjutuse ja sunniraha määramisele võimalusele. Inspektsioon saatis ettepaneku äriregistris toodud e-posti aadressile travel@miliam.ee E-posti teel saadetud ettepaneku osas märgime, et vastavalt haldusmenetluse seaduse § 27 lg 2 punktile 3 loetakse elektrooniliselt kättesaadavaks tehtud või edastatud dokument kättetoimetatuks, kui dokument või teade on edastatud äriühingu äriregistrisse kantud elektronposti aadressile. Käesolevaks ajaks ei ole Miliam Travel OÜ esindaja vastanud inspektsiooni ettepanekule ega võtnud ühendust ettepanekule vastamise tähtaja pikendamise osas. Samuti ei ole Miliam Travel OÜ eemaldanud oma võrgulehelt võlasuhte rikkumisega seotud isikuandmeid.  Inspektsioon on andnud Miliam Travel OÜ-le vastamiseks mõistliku aja, sh on olnud võimalik ka ettepaneku adressaadil inspektsioonile tähtaegselt kirjutada ja põhjendada, kui ettepanekule vastamise tähtaeg on liiga lühike ning vastuse esitamine ja/või muudatuste tegemine nõuaks pikemat tähtaega.  Sellega on inspektsioon täitnud haldusmenetluse seaduse § 40 lõikest 1 tuleneva kohustuse anda menetlusosalisele enne haldusakti andmist võimaluse esitada asja kohta oma arvamus ja vastuväited.  ANDMEKAITSE INSPEKTSIOONI PÕHJENDUSED: Asja materjalidest nähtuvalt avalikustab Miliam Travel OÜ oma võrgulehel www.travel.miliam.ee inimeste nimesid ja võlgnevuste summasid.   Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  Isikuandmeteks on igasugune teave tuvastatud või tuvastatava füüsilise isiku kohta. Tuvastatav füüsilise isik on isik, keda saab otseselt või kaudselt tuvastada, eelkõige sellise identifitseerimistunnuse põhjal nagu näiteks nimi (vt IKÜM artikkel 4 punkt 1). Seega konkreetsel juhul on Miliam Travel OÜ avalikustanud oma võrgulehel isikuandmeid.  Isikuandmete töötlemisel tuleb arvestada IKS-i ja IKÜM-i nõuetega, sh tuleneb IKÜM artiklist 6, et isikuandmete töötlemine on seaduslik üksnes siis, kui seda tehakse ühel IKÜM artiklis 6 loetletud alusel. Selle tõendamise kohustus on vastutaval töötlejal. Miliam Travel OÜ inspektsioonile õiguslikku alust andmete töötlemiseks aga edastanud ei ole. Sõltumata õiguslikust alusest, on andmetöötlejal kohustus järgida muuhulgas ka IKÜM artiklis 5 sätestatud põhimõtteid, sh lõike 1 punktis a, b, c sätestatut: - töötlemine on seaduslik, õiglane ja isikule läbipaistev; - eesmärgi piirang – isikuandmeid kogutakse täpselt ja selgelt kindlaksmääratud ning õiguspärastel eesmärkidel; - võimalikult väheste andmete kogumine – isikuandmed on asjakohased, olulised ja piiratud sellega, mis on vajalik nende töötlemise eesmärgi seisukohalt. Nimetatud kohustuste täitmist peab tõendama vastutav töötleja (vt IKÜM artikkel 5 lg 2). Siinjuures selgitame, et isikuandmeid võib töödelda vaid ulatuses, mis on vajalik määratletud eesmärkide saavutamiseks ning seejuures peab tagama selle, et andmete töötlemise eesmärk tagatakse isiku põhiõigusi võimalikult vähe riivavatel meetmetel. Selleks peab andmetöötleja alati eelnevalt hindama, kas andmete töötlemine (sh avalikustamine) on eesmärgi täitmiseks vältimatult vajalik või on eesmärgi täitmisel võimalik piirduda vähem riivavamate meetmetega. Miliam Travel OÜ ei ole aga inspektsiooni ettepanekule vastanud ega tõendanud ka nimetatud kohustuste täitmist. Lisaks ei ole inspektsiooni hinnangul ka õiguspärast eesmärki, mis õigustaks füüsiliste isikute võlaandmete avalikustamist piiramatule isikute ringile ehk ka neile, kellel seda teavet vaja ei ole. Lisaks tuleb isikuandmete töötlemisel seoses võlasuhte rikkumisega arvestada ka IKS §-ga 10. IKS § 10 lõikest 1 tuleneb järgnev: „Võlasuhte rikkumisega seotud isikuandmete edastamine kolmandale isikule ja edastatud andmete töötlemine kolmanda isiku poolt on lubatud andmesubjekti krediidivõimelisuse hindamise eesmärgil või muul samasugusel eesmärgil ning üksnes juhul, kui vastutav või volitatud töötleja on kontrollinud edastatavate andmete õigsust ja õiguslikku alust isikuandmete edastamiseks ning on registreerinud andmeedastuse.“. Lähtuvalt eeltoodust on keelatud avalikustada võlglaste andmeid võrgulehel ning andmete edastamine on lubatud üksnes juhul, kui on täidetud IKS § 10 lõikes 1 sätestatud tingimused. Lisaks tuleb arvestada enne andmete edastamist ka IKS § 10 lõikega 2, milles on sätestatud tingimused, mis keelavad andmete edastamise. Seega on antud juhul rikutud isikuandmete kaitse seaduse ja isikuandmete kaitse üldmääruse nõudeid, mis tõttu tuleb eemaldada võrgulehelt füüsilistest isikutest võlglaste isikuandmed.  Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 2 punktidele c ja d, on inspektsioonil õigus anda korraldus, et vastutav töötleja rahuldaks andmesubjekti taotlused seoses IKÜM-s toodud õigustega ja anda ka korraldusi, et vastutav töötleja viiks isikuandmete töötlemise toiminguid teatud viisil ja teatud aja jooksul vastavusse IKÜM sätetega. Samuti on inspektsioonil vastavalt IKÜM artikkel 58 lg 1 punktile f kehtestada alaline isikuandmete töötlemise piirang, sh töötlemiskeeld.  Võttes arvesse faktilisi asjaolusid ja asjaolu, et konkreetsel juhul ei rikuta üksnes kaebaja õigusi, vaid laiemalt kõigi füüsiliste isikute õigusi, kelle isikuandmeid (nime ja võlgnevusi) võrgulehel avalikustatakse, leiab inspektsioon, et kohustusliku ettekirjutuse tegemine antud asjas kõigi puudutatud isikute osas on vajalik, et lõpetada õigusrikkumine võimalikult kiiresti.  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235    /allkirjastatud digitaalselt/  Raiko Kaur jurist peadirektori volitusel