ERAELU KAITSE JA RIIGI LÄBIPAISTVUSE EEST Väike-Ameerika 19 / 10129 Tallinn / 627 4135 / info@aki.ee / www.aki.ee Registrikood 70004235   ETTEKIRJUTUS-HOIATUS isikuandmete kaitse asjas nr. 2.1.-6/18/7    Ettekirjutuse tegija  Andmekaitse Inspektsiooni vaneminspektor Raiko Kaur Ettekirjutuse tegemise aeg ja koht  13.09.2018 Tallinnas  Ettekirjutuse adressaat – isikuandmete töötleja   ASC Motors OÜ (registrikood 12290351) e-posti aadress: 12290351@eesti.ee  Isikuandmete töötleja vastutav isik  juhatuse liige Andero Sõnitsar   RESOLUTSIOON: Korrakaitseseaduse (KorS) § 28 lõike 1,  isikuandmete kaitse seaduse (IKS) § 32 lõike 1 ning § 40 lõike 1 alusel teen täitmiseks kohustusliku ettekirjutuse:  Väljastada [ees – ja perekonninimi] temast tehtud salvestis, kus isik väidetavalt varastab.  Määran ettekirjutuse täitmise tähtajaks 25.09.2018.  Ettekirjutuse täitmisest või täitmist takistavatest asjaoludest teatage hiljemalt 25. septembriks 2018 Andmekaitse Inspektsioonile.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 40 lõike 2 alusel: sunniraha 1500 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.   FAKTILISED ASJAOLUD  Andmekaitse Inspektsioonis registreeriti 23.05.2018 [ees – perekonnanimi] (kaebuse esitaja) kaebus, mille kohaselt ei ole võimalik kaebuse esitajal tutvuda enda kohta käiva salvestisega. Kaebuse esitaja on kontakteerunud 04.05.2018 läbi suhtlusportaali ASC Motors OÜ esindajaga, kus küsib muuhulgas järgnevat: „Sooviks näha video kus Teie väidate, et ma olen varastanud vaha ning ka istun niisama tööajal. […]“. Nimetatud kirjale ei vastatud. Lisaks saatis kaebuse esitaja 23.05.2018 e-posti aadressile ascmotors@hotmail.com kirja, mis sisaldas muuhulgas järgnevat: „Sooviksin näha videosalvestusi kus te väidate, et mina olevat varastanud autovaha. […].“ Samuti küsis kaebuse esitaja täpsustavalt, kas salvestised tulevad või mitte. ASC Motors OÜ esindaja vastas järgnevat: „Kindlasti mitte“. Kuivõrd kaebuse esitajal ei ole võimalik enda kohta käiva salvestisega tutvuda, algatas Andmekaitse Inspektsioon (AKI) 19.06.2018 IKS § 33 lõike 5 alusel järelevalvemenetluse. AKI saatis ACS Motors OÜ-le 19.06.2018 järelepärimise ja 10.07.2018 korduva järelepärimise, milles sooviti põhjendusi, millisel alusel on keeldutud [ees – ja perekonnanimi] tema kohta käiva salvestise väljastamisest.  ASC Motors OÜ juhatuse liige vastas 25.07.2018 järgnevat: „Pean teid kahjuks kurvastama, meie kaamera ei ole töötajate jälgimiseks, vaid statistika tegemiseks ja vajadusel kliendi ja meie vaheliste erimeelsuste lahendamiseks. [ees – ja perekonnanimi] on teadlik kaamerast, kuid ta viibis meie eravalduses, kus on ka videovalve hoiatavad sildid. Meie pole [ees – ja perekonnanimi] isikuandmeid töödelnud mitte kuidagi.“ 15.08.2018 tegi AKI ASC Motors OÜ-le järgneva ettepaneku:  „Lähtudes eeltoodust teen ettepaneku väljastada [ees – ja perekonnanimi] temast tehtud salvestis.  Palun vastake ettepaneku täitmise osas (edastage kinnitus) hiljemalt 24.08.2018.  Juhul, kui Te ettepanekuga ei nõustu, siis palun vastake järgnevale küsimusele: - Millisel alusel keeldute [ees – ja perekonnanimi] väljastamast tema kohta tehtud salvestist?“  Ettepanek saadeti 15.08.2018 äriregistris olevale e-posti aadressile 12290351@eesti.ee. Märgin, et ka järelepärimised saadeti samale e-posti aadressile ning ASC Motors OÜ on need kätte saanud ning inspektsioonile ka vastanud.  Tänase päeva seisuga ei ole ASC Motors OÜ esindaja andnud selget vastust, millisel alusel keeldutakse kaebuse esitajale väljastamast tema kohta tehtud salvestist. Samuti ei ole vastatud AKI ettepanekule ega teavitatud ka vastamist takistavatest asjaoludest.  ANDMEKAITSE INSPEKTSIOONI PÕHJENDUSED:  Isikuandmed on mis tahes andmed tuvastatud või tuvastatava füüsilise isiku kohta, sõltumata sellest, millisel kujul või millises vormis need andmed on (IKS § 4 lõige 1). Isikuandmeteks on ka isikust tehtud (video)salvestis.  Isikuandmete kaitse seaduse § 19 lõike 1 kohaselt tuleb isiku soovil talle muuhulgas teatavaks teha tema kohta käivad isikuandmed, isikuandmete töötlemise eesmärgid ning kolmandad isikud, kellele tema isikuandmeid on edastatud. Sama paragrahvi lõike 3 kohaselt on  isikuandmete töötleja kohustatud andma isikule teavet ja väljastama nõutavad isikuandmed või põhjendama andmete väljastamisest või teabe andmisest keeldumist. Seega olukorras, kus andmete väljastamisest keeldumiseks alust ei ole, tuleb isikuandmete kaitse seaduse alusel ning isiku soovil talle muuhulgas teatavaks teha tema isikuandmed (nt salvestis), andmete töötlemise eesmärgid ning isikud, kellele on andmed edastatud. Isik võib paluda endale ka koopia väljastamist. Salvestisega tutvumise võimaldamise ning sellest koopia andmise korral tuleb aga arvestada, et salvestis võib sisaldada ka teiste isikute (nt klientide) isikuandmeid. Salvestise näitamisest keeldumiseks see siiski alust ei anna – salvestisel tuleb lihtsalt kolmandad isikud muuta tuvastamatuks. Teabe ja isikuandmete saamise õiguse piirangud tulenevad isikuandmete kaitse seaduse §-st 20.  Kaebuse esitajale ei ole ASC Motors OÜ esindaja isiku enda kohta käivat salvestist väljastanud ega ka põhjendanud andmete väljastamisest keeldumist.   /allkirjastatud digitaalselt/ Raiko Kaur vaneminspektor peadirektori volitusel