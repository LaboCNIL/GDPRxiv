Tatari 39, Tallinn 10134  / 627 4135 / info@aki.ee / www.aki.ee / Registrikood 70004235         ETTEKIRJUTUS-HOIATUS isikuandmete asjas nr 2.1.-6/20/19    Ettekirjutuse tegija  Andmekaitse Inspektsioon  Ettekirjutuse tegemise aeg ja koht  30.04.2020, Tallinnas  Ettekirjutuse adressaat  isikuandmete töötleja Korteriühistu OUTOKUMPU 19 aadress: Outokumpu tn 19-47, 30327 Kohtla-Järve  e-posti aadress: outokumpu19@hot.ee  Isikuandmete töötleja vastutav isik  juhatuse liige                                                      RESOLUTSIOON Isikuandmete kaitse seaduse § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 1 punkti a ning arvestades sama lõike punktiga e teeb inspektsioon täitmiseks kohustusliku ettekirjutuse: Lõpetada igasugune edaspidine isikuandmete nõusolekuta avalikustamine kolmandatele isikutele ligipääsetaval alal, sh hoone trepikodades hiljemalt 13.05.2020.a.  Ettekirjutuse täitmisest palume teavitada hiljemalt selleks tähtajaks Andmekaitse Inspektsioonile aadressil info@aki.ee.   VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.   SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 lõike 2 alusel: sunniraha 500 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.    FAKTILISED ASJAOLUD:  16.04.2020. a esitas ühistu liige inspektsioonile kaebuse koos fotodega, et nii tema kui teiste ühistu liikmete isikuandmed on avaldatud hoone trepikojas ilma eelneva nõusolekuta (korteri number, nimi, allkiri).  16.04.2020. a saatis inspektsioon töötlejale ettepaneku: 1Lõpetada igasugune edaspidine ühistu liikmete isikuandmete avalikustamine kolmandatele isikutele, sh üldkasutatavates ruumides (hoone trepikodades) ja saata selle kohta inspektsiooni aadressile info@aki.ee kinnitus hiljemalt 23.04.2020. a..   24.04.2020. a esitas ühistu liige uue kaebuse, millele lisad uued fotod (korterinumbrite järgi nimekiri allkirjade kogumisest, kes on nõus kütte väljalülitamisega).   ISIKUANDMETE TÖÖTLEJA SELETUS: Töötleja ei ole kasutanud oma õigust vastuväidete ja arvamuste esitamiseks ning avalikustab isikuandmeid hoone trepikodades edasi.    ANDMEKAITSE INSPEKTSIOONI PÕHJENDUSED:  Inspektsioon selgitab, et igasuguseks isikuandete töötlemiseks on vajalik isikuandmete kaitse üldmääruse artiklist 6 tulenev alus. Antud juhul saab selleks olla vaid isikute eelnev nõusolek.   Selgitame, et üldreegel on korteriühistu liikmete andmete avaldamisel see, et sisesuhtes (ühistu liikmete vahel) on see lubatud ning välissuhtes (kolmandatele isikutele) on selleks vajalik eelnev isikute nõusolek. Juhime tähelepanu, et isikuandmete avaldamine trepikojas jm kolmandatele isikutele ligipääsetavas kohas või internetis on seadusega vastuolus, sest andmed on nähtavad ka kolmandatele isikutele. Keelatud on avaldada ka ainult korterinumber, kuna selle järgi on omanike nimed tuvastatavad kas kinnistusraamatust või muust avalikust registrist.  Soovitame ühtlasi lugeda inspektsiooni Korteriühistu liikmete andmete avaldamise juhist. Juhise põhimõtted kehtivad igasuguste isikuandmete avaldamise kohta, mitte ainult võlainfoga seonduvate andmete kohta.   Eeltoodust lähtuvalt kohustab ettekirjutus edaspidise liikmete andmete avalikustamise kohas, kus avaldatule on ligipääs ka kolmandatel isikutel. Välja arvatud juhul kui iga isik annab kirjalikku taasesitamist võimaldavas vormis selleks oma nõusoleku, et ta on nõus nt hoone trepikojas enda isikuandmete avalikustamisega (sh peab olema kokku lepitud mis on andmete koosseis). Lisaks peab arvestama asjaoluga, et iga isik saab nõusoleku ka igal hetkel tagasi võtta. Nõusolek peab olema antud vabal tahtel ja peab olema pakutud alternatiivvõimalus neile, kes ei ole sellisel viisil isikuandmete avalikustamisega nõus.   /allkirjastatud digitaalselt/  vaneminspektor peadirektori volitusel