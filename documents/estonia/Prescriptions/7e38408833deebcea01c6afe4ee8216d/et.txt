ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235       ETTEKIRJUTUS-HOIATUS isikuandmete kaitse asjas nr 2.1.-6/21/25   Ettekirjutuse tegija  Andmekaitse Inspektsiooni jurist Raiko Kaur  Ettekirjutuse tegemise aeg ja koht  05.10.2021, Tallinn Ettekirjutuse adressaadid                               Bolt Technology OÜ (12417834) privacy@bolt.eu notices@bolt.eu   Adressaatide vastutavad isikud   juhatuse liige   1. RESOLUTSIOON: Isikuandmete kaitse seaduse § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 1 punkti a ning arvestades sama lõike punktiga e, teeb Andmekaitse Inspektsioon Bolt Technology OÜ-le täitmiseks kohustusliku ettekirjutuse:  1. Vastata Bolt Technology OÜ-l Andmekaitse Inspektsiooni 03.09.2021 nr 2.1.-1/21/1931 saadetud ettepanekule.  2. Selgitada põhjalikult, mis põhjusel jäeti inspektsiooni punktis 1 toodud ettepanekule tähtaegselt vastamata.  Määrame ettekirjutuste täitmise tähtajaks 19.10.2021.a. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS:  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: Sunniraha 5000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioon (inspektsioon) sai pöördumise, mille kohaselt on Worker Info Exchange (WIE) esitanud andmesubjektide esindajana pöördumise, millele ei ole Bolt Technology OÜ korrektselt vastanud. Lähtuvalt eeltoodust algatas inspektsioon isikuandmete kaitse seaduse § 56 lg 3 punkti 8 alusel omaalgatusliku järelevalvemenetluse. Kuna Bolt Technology OÜ WIE-le selgeid vastuseid ei andnud, saatis inspektsioon järelevalvemenetluse käigus Bolt Technology OÜ-le 03.09.2021 asjas number 2.1.-1/21/1931 ettepaneku, mille vastamise tähtaeg oli 17.09.2021. Nimetatud ettepanekus tõi inspektsioon välja järgneva: 09.08.2021 edastasite inspektsioonile mitmeid argumente, mille tõttu andmeid Worker Information Exchange-le (WIE-le) ei väljastata. Seejuures soovite, et inspektsioon hindaks ja kinnitaks, et WIE kaebust käsitletakse kui vastava esindusorganisatsiooni esitatud kaebust IKÜM artikli 80 alusel.  Selgitame, et inspektsioon algatas omaalgatusliku järelevalvemenetluse, mistõttu ei ole inspektsioon kontrollinud IKÜM artiklile 80 vastavust ega pea seda ka praeguses menetlusstaadiumis vajalikuks. Rõhutame, et isikuandmete vastutaval töötlejal endal on kohustus hinnata, kas ja millises ulatuses tuleb isikuandmed andmesubjektile või tema esindajale väljastada. Konkreetsel juhul on jäetud aga pöördumisele selgelt vastamata ning ei ole põhjendatud ka andmete väljastamata jätmist. Kui Bolt Technology OÜ leiab, et WIE ei ole piisavalt tõendanud andmesubjektide esindusõiguse olemasolu, siis tuleb see WIE-le ka selgelt teatavaks teha.  Lähtudes eeltoodust teeme järgnevad ettepanekud: 1. Vastata viivitamata WIE-le ning väljastada soovitud andmed või saata WIE-le selged põhjendused, miks jäetakse WIE taotlus rahuldamata.  2. Saata inspektsioonile kinnitus, kas WIE taotlus rahuldati või keelduti andmete väljastamisest. Täita inspektsiooni ettepanek hiljemalt 17.09.2021.  Haldusmenetluse seaduse § 40 lõike 1 kohaselt on Teil õigus esitada Andmekaitse Inspektsioonile asja kohta ka oma arvamus ja vastuväited.  Andmekaitse Inspektsioonil on õigus vastavalt IKS § 56 lõike 2 punktile 8, § 58 lõikele 1 ning  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  IKÜM artikli 58 lõike 2 alusel teha isikuandmete töötlejale ettekirjutus, kui isikuandmete töötleja on rikkunud isikuandmete töötlemise nõudeid. Ettekirjutuse täitmata jätmise korral võidakse ettekirjutuse igakordse rikkumise eest välja nõua sunniraha, mille suurus on IKS § 60 kohaselt kuni 20 000 000 eurot või ettevõtja puhul kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem.   Ettepanekus juhtis inspektsioon ka tähelepanu ettekirjutuse ja sunniraha määramisele.  Inspektsioon saatis ettepaneku äriregistris toodud e-posti aadressidele notices@bolt.eu ja privacy@bolt.eu. Bolt Technology OÜ on nimetatud e-posti aadressidelt ka varasemalt inspektsiooni kirju kätte saanud ning inspektsioonile ka vastanud. E-posti teel saadetud ettepaneku osas ka märgime, et vastavalt haldusmenetluse seaduse § 27 lg 2 punktile 3 loetakse elektrooniliselt kättesaadavaks tehtud või edastatud dokument kättetoimetatuks, kui dokument või teade on edastatud äriühingu äriregistrisse kantud elektronposti aadressile.  Käesolevaks ajaks ei ole Bolt Technology  OÜ esindaja inspektsiooni ettepanekule vastanud ega võtnud ka ühendust ettepanekule vastamise tähtaja pikendamise osas.  Inspektsioon on andnud Bolt Technology OÜ-le vastamiseks mõistliku aja, sh on võimalik ka ettepaneku adressaadil inspektsioonile tähtaegselt kirjutada ja põhjendada, kui vastamise tähtaeg on liiga lühike ning vastuse esitamine nõuaks pikemat vastamise aega.  Sellega on inspektsioon täitnud haldusmenetluse seaduse § 40 lõikest 1 tuleneva kohustuse anda menetlusosalisele enne haldusakti andmist võimaluse esitada asja kohta oma arvamus ja vastuväited.  ANDMEKAITSE INSPEKTSIOONI PÕHJENDUSED:  Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 1 punktile a ning arvestades sama lõike punktiga e, on inspektsioonil õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist.  Võttes arvesse faktilisi asjaolusid ja asjaolu, et haldusorgani järelevalvemenetluse raames tehtud ettepanekule vastamine on kohustuslik, kuid Bolt Technology OÜ ei ole inspektsiooni 03.09.2021 saadetud ettepanekule vastanud, leiab inspektsioon, et kohustusliku ettekirjutuse tegemine antud asjas on vajalik järelevalveasja oluliste asjaolude väljaselgitamiseks ning haldusmenetluse efektiivselt, sh võimalikult kiirelt, läbi viimiseks.  Kui ettevõttel on probleeme määratud tähtajaks inspektsioonile vastamisega, on ettevõttel võimalik järelevalveasutusele selgitada, millised objektiivsed asjaolud olid takistuseks. Lihtsalt vastatama jätmine aga ei ole aktsepteeritav.    /allkirjastatud digitaalselt/  Raiko Kaur jurist peadirektori volitusel