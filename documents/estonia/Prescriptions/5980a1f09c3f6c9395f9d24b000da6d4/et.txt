Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235    ETTEKIRJUTUS-HOIATUS isikuandmete kaitse asjas nr. 2.1.-1/21/4185    Ettekirjutuse tegija  Andmekaitse Inspektsiooni jurist Mehis Lõhmus Ettekirjutuse tegemise aeg ja koht   14. jaanuar 2022 Tallinn  Ettekirjutuse adressaat – isikuandmete töötleja YIELDCRAFT OÜ aadress:   e-posti aadress: info@xolo.io  Isikuandmete töötleja  vastutav ametiisik  YIELDCRAFT OÜ juhatuse liige    RESOLUTSIOON: Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse (IKÜM) artikli 58 lõike 1 punkti a ja d ning lõike 2 punktide c ja d, samuti arvestades IKÜM artiklitega 5, 6, 7, 12, 13 ja 14, teeb Andmekaitse Inspektsioon YIELDCRAFT OÜ-le täitmiseks kohustusliku ettekirjutuse:  1. Vastata Andmekaitse Inspektsiooni 27.01.2021 nr 2.1-1/21/4185 saadetud järelepärimisele (järelepärimine koos ettepanekutega on lisatud käesolevale ettekirjutusele)  2. Luua YIELDCRAFT OÜ andmekaitsetingimused, mis vastavad isikuandmete kaitse üldmääruse artiklitele 12-14 ja avalikustada need Yieldcraft OÜ veebilehel. Andmekaitsetingimused peavad muuhulgas olema hõlpsasti leitavad (eelduslikult lehe jaluses).  3. Luua YIELDCRAFT OÜ veebilehele www.folkd.com nõuetekohane küpsiste nõusoleku vorm.   Määrame ettekirjutuse täitmise tähtajaks 21. jaanuar 2022. Ettekirjutuse täitmisest teatage hiljemalt selleks tähtajaks Andmekaitse Inspektsiooni e-posti aadressile info@aki.ee.   VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või  2 (5) - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel:  Sunniraha iga täitmata jäetud ettekirjutuse punkti eest 5000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.  FAKTILISED ASJAOLUD: Andmekaitse Inspektsioon sai x kaebuse seoses sellega, et isikul ei ole võimalik realiseerida oma õigust andmete kustutamisele.  Kaebuses on märgitud, et sõltumata mitmetest pöördumistest YIELDCRAFT OÜ poole, ei kustutatud kaebaja isikuandmeid.  YIELDCRAFT OÜ on jätnud kaebaja kõikidele kirjadele vastamata ja on seega rikkunud isikuandmete kaitse üldmäärusest tulenevat kohustust.  Andmekaitse Inspektsioon alustas järelevalvemenetlust ja tuvastas YIELDCRAFT OÜ andmetöötluses ka muid puudusi ning tegi lisaks ülaltoodu selgitamiseks tehtud järelepärimisele ettepaneku puudused kõrvaldada.  Andmekaitse Inspektsioon saatis YIELDCRAFT OÜ-le järelepärimise ja ettepanekud 27. detsembril 2021.  Järelepärimisele palus Andmekaitse Inspektsioon vastata hiljemalt 7. jaanuariks 2022 ja ettepanekud palus täita hiljemalt 10. jaanuariks 2022. Tänaseni ei ole YIELDCRAFT OÜ Andmekaitse Inspektsiooni järelepärimisele vastanud ega ettepanekuid täitnud.  ISIKUANDMETE TÖÖTLEJA SELETUS:  3 (5) Ettekirjutuse adressaadile on antud mõistlik tähtaeg järelepärimisele vastamiseks ja ettepanekute täitmiseks. Andmekaitse Inspektsioon saatis YIELDCRAFT OÜ-le järelepärimise ja ettepanekud 27. detsembril 2021. Järelepärimise osas paluti vastata hiljemalt 7. jaanuariks ning ettepanekud paluti täita hiljemalt 10. jaanuariks. Seega järelepärimise osas anti vastamiseks aega 11 päeva ja ettepanekute täitmiseks 14 päeva, mis on piisav aeg, et menetlusalune oleks saanud anda ütlusi ja rakendada enda haldusmenetluse seaduse § 40 lõikest 1 tulenevat õigust – esitada Andmekaitse Inspektsioonile asja kohta oma arvamus ja vastuväited.  Tänaseni YIELDCRAFT OÜ enda seisukohti esitanud ei ole.  ANDMEKAITSE INSPEKTSIOONI PÕHJENDUSED:  Järelepärimisele vastamine  Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 1 punktile a ning arvestades sama lõike punktiga e, on inspektsioonil õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist.  Võttes arvesse faktilisi asjaolusid ja asjaolu, et haldusorgani järelevalvemenetluse raames tehtud järelepärimisele vastamine on kohustuslik, kuid YIELDCRAFT OÜ ei ole inspektsiooni 27. detsembril 2021 saadetud järelepärimisele ja ettepanekutele vastanud, leiab inspektsioon, et kohustusliku ettekirjutuse tegemine antud asjas on vajalik järelevalveasja oluliste asjaolude väljaselgitamiseks ning haldusmenetluse efektiivselt, sh võimalikult kiirelt, läbi viimiseks.  Kui isikul on probleeme määratud tähtajaks inspektsioonile vastamisega, on isikul võimalik järelevalveasutusele selgitada, millised objektiivsed asjaolud olid takistuseks. Lihtsalt vastatama jätmine aga ei ole aktsepteeritav.   Andmekaitsetingimused  Yieldcraft OÜ kodulehel www.folkd.com ei ole isikuandmete kaitse üldmääruse artiklite 12-14 kooskõlas olevaid andmekaitsetingimusi. Välja on toodud „Privacy Policy“, kuid see ei vasta isikuandmete kaitse üldmääruses sätestatud tingimustele.   Selgitasime 27. detsembril 2021 YIELDCRAFT OÜ-le saadetud järelepärimises, et isikuandmete kaitse üldmääruse artikkel 5 lg 1 punkt a sätestab läbipaistvuse põhimõtte. Läbipaistvuse põhimõte eeldab seda, et kogu isikuandmete töötlemisega seotud teave ja sõnumid on lihtsalt kättesaadavad, arusaadavad ning selgelt sõnastatud. Ehk koostatud peavad olema andmekaitsetingimused. Andmekaitsetingimuste sisu reguleerivad IKÜM artiklid 12 – 14. Seejuures rõhutame, et kogu IKÜM artiklites 13 -14 sätestatud teave peab olema andmekaitsetingimustes reguleeritud. Muuhulgas selgitasime, et kui mõni eeltoodud artiklite sätetest jääb arusaamatuks, siis on mõistlik tutvuda ka Artikli 29 töörühma suunistega  4 (5) läbipaistvuse kohta1, kus on lehekülgedel 35 – 40 selgitatud ka täpsemalt IKÜM artiklites 13 – 14 sätestatud punktide sisu.   Lisasime, et igal isikuandmete töötlejal peavad olema andmekaitsetingimused, mis reguleerivad just konkreetse isikuandmete töötleja tegevust.  Andmekaitsetingimused peavad olema kokkuvõtlikud, selged ja arusaadavad ning vastama isikuandmete kaitse üldmääruses toodud tingimustele. Siinjuures tuleb arvestada sellega, et vastutav töötleja peab esitama teabe selliselt, et inimene saab sellest üheselt aru ning et seda eristatakse teabest, mis ei ole seotud vastutava töötleja isikuandmete töötlemisega. Ülioluline on aru saada, et andmekaitsetingimusi ei looda lihtsalt linnukese kirja saamiseks, vaid need peavad lähtuma just vastutava töötleja andmetöötlusest, mis eeldab, et andmetöötlus on täpselt kaardistatud ning andmekaitsetingimuste koostajale arusaadav.  Kuivõrd YIELDCRAFT OÜ ei ole tänaseni nõuetekohaseid andmekaitsetingimusi oma kodulehele lisanud ega Andmekaitse Inspektsiooni ettepanekutele vastanud ega ka neid täitnud, siis on ettekirjutuse tegemine vajalik.  Küpsiste nõusolek  Yieldcraft OÜ veebilehel www.folkd.com kogutakse erinevaid küpsiseid, muuhulgas ka Google Analytics küpsiseid, aga veebilehe külastajatelt küpsiste kogumise kohta korrektselt nõusolekut ei küsita. Isikuandmete kaitse üldmääruse artikkel 6 punkt a sätestab, et isikuandmete töötlemine on seaduslik ainult juhul, kui andmesubjekt on andnud nõusoleku töödelda oma isikuandmeid ühel või mitmel konkreetsel eesmärgil. Isikandmete kaitse üldmääruse preambula punkt 30 sätestab, et füüsilisi isikuid võib seostada nende seadmete, rakenduste, tööriistade ja protokollide jagatavate võrguidentifikaatoritega, näiteks IP-aadresside või küpsistega, või muude identifikaatoritega, näiteks raadiosagedustuvastuse kiipidega. See võib jätta jälgi, mida võidakse kasutada füüsiliste isikute profileerimiseks ja nende tuvastamiseks, eelkõige juhul, kui neid kombineeritakse serveritesse saabuvate kordumatute identifikaatorite ja muu teabega. Seega on küpsiste kogumine selgelt isikuandmete töötlemine ja selleks on YIELDCRAFT OÜ-l vaja seadusest tulenevat õiguslikku alust, milleks saab Euroopas väljakujunenud praktikas olla ainult andmesubjekti nõusolek.  Selgitasime ka , et eraelu puutumatust ja elektroonilist sidet käsitleva direktiivi kohaselt peaks kasutajatel olema võimalik keelata küpsiste või muude selliste vahendite salvestamine oma lõppseadmes. Teavet kasutaja eri lõppseadmesse salvestatavate vahendite kohta ja õigust neist keelduda võib pakkuda ühe korra ühe ja sama ühenduse ajal ning see võib hõlmata ka kõnealuste vahendite edaspidist kasutamist järgmiste ühenduste ajal. Teabe edastamine, keeldumisvõimaluse pakkumine või nõusoleku küsimine tuleks teha võimalikult kasutajasõbralikuks. Juurdepääs teatavale rakenduse sisule võib sõltuda küpsise või muu sellise vahendi teadlikust vastuvõtmisest, kui seda kasutatakse õiguspärasel eesmärgil. Oluline on saada kasutaja vabatahtlik, konkreetne, teadlik ja ühemõtteline nõusolek või loobumine                                                  1 Artikli 29 töörühma suunised – Kättesaadav: https://www.aki.ee/sites/default/files/inspektsioon/rahvusvaheline/juhised/suunised_maaruse_2016679_kohase_labipaistvuse_kohta.pdf  5 (5) küpsistest. Kui kasutaja ei nõustu, peab siiski olema tagatud rakenduse põhifunktsioonide toimivus. Andmesubjekti nõusoleku andmise tingimused on muuhulgas sätestatud ka isikuandmete kaitse üldmääruse artiklis 7.   Selgitasime täiendavalt, et nõuetele vastav teade küpsiste kasutamisest sisaldab selgitust, mis eesmärgil Te küpsiseid kasutate, kui kaua ja kes on need erinevad osapooled, kellega teil on kavas neid jagada (kui on asjakohane). Teade peaks sisaldama viidet andmekaitsetingimustele, kus on selgitatud ka küpsiste kasutamise tingimusi.  Andmesubjekt peab aru saama, milliseid küpsiseid veebileht kogub ja tal peab olema võimalik iga küpsiseliigi kohta anda eraldi nõusolek või keeldumine (VA veebilehe toimimiseks hädavajalikud küpsised). Näitena saate võtta näiteks LHV panga küpsiste nõusoleku küsimise vormi.  Kuivõrd YIELDCRAFT OÜ ei  küsi tänaseni oma veebilehel andmesubjektidelt nõusolekut küpsiste kasutamiseks ega Andmekaitse Inspektsiooni ettepanekutele vastanud ega ka neid täitnud, siis on ettekirjutuse tegemine vajalik.  /allkirjastatud digitaalselt/ Mehis Lõhmus jurist peadirektori volitusel