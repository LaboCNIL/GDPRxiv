ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235    ETTEKIRJUTUS-HOIATUS isikuandmete kaitse asjas nr. 2.1.-6/19/11    Ettekirjutuse tegija  Andmekaitse Inspektsiooni vaneminspektor Sirgo Saar Ettekirjutuse tegemise aeg ja koht  27.09.2019, Tallinn  Ettekirjutuse adressaat – isikuandmete töötleja Euro Wealth OÜ registrikood 14183116 Aadress: Roosikrantsi tn 2-6, 10119 e-posti aadress: K006@000.ee; agent@000.ee; allprotech.oy@eesti.ee; nostro.technology.oy@eesti.ee; 14183116@eesti.ee   Isikuandmete töötleja vastutav isik  juhatuse liige isikukood 1-651120-5137 (Ungari)   RESOLUTSIOON: Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 1 punkt a ning arvestades sama lõike punktiga e teeb inspektsioon täitmiseks kohustusliku ettekirjutuse:  1. Vastata Euro Wealth OÜ juhatuse liikmel Andmekaitse Inspektsiooni 27.08.2019 nr 2.1.-1/19/2592 saadetud korduvale järelepärimisele.   Inspektsioon määrab ettekirjutuse täitmise tähtajaks 11.10.2019. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.   VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: sunniraha 2000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.   VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 2 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 69 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteomenetluse kohtuväline menetleja on Andmekaitse Inspektsioon.  FAKTILISED ASJAOLUD: Andmekaitse Inspektsioon saatis 13.08.2019 Euro Wealth OÜ juhatuse liikmele Zoltan Korcsog järelepärimisele, millele oli adressaat kohustatud vastama 23.08.2019. Juhatuse liige tähtaegselt ei vastanud. Inspektsioon saatis 27.08.2019 korduva järelepärimise vastamistähtajaga 06.09.2019. Ka sellele juhatuse liige ei vastanud. Mõlema järelepärimise raames juhtis inspektsioon tähelepanu ettekirjutuse ja sunniraha määramisele juhul, kui inspektsiooni järelepärimisele tähtaegselt ei vastata.  Inspektsioon saatis järelepärimised äriregistris toodud e-posti aadressidele allprotech.oy@eesti.ee; nostro.technology.oy@eesti.ee; 14183116@eesti.ee juhatuse liikme Zoltan Korcsog nimele ja kontaktiks märgitud KRM Agent OÜ-le aadressil K006@000.ee agent@000.ee ning selgitas, et haldusmenetluse seaduse (HMS) § 25 lg 1 kohaselt toimetatakse haldusakt, kutse, teade või muu dokument menetlusosalisele kätte postiga, dokumendi väljastanud haldusorgani poolt või elektrooniliselt. HMS § 27 lg 2 kohaselt elektrooniliselt kättesaadavaks tehtud või edastatud dokument loetakse kättetoimetatuks järgmistel juhtudel: 3) dokument või teade dokumendi kättesaadavaks tegemise kohta on edastatud äriühingu äriregistrisse kantud elektronposti aadressil.  Käesolevaks ajaks ei ole Euro Wealth OÜ esindaja vastanud inspektsiooni järelepärimisele ja ei ole võtnud ühendust ka haldusorganiga järelepärimisele vastamise osas. Ettekirjutus on saadetud tähitud kirjaga aadressile Roosikrantsi tn 2-6, 10119. Äriregistri andmetel on kontaktaadressiks määratud KRM Agent OÜ.  ANDMEKAITSE INSPEKTSIOONI PÕHJENDUSED: Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 1 punktile a ning arvestades sama lõike punktiga e, on inspektsioonil õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist.   Võttes arvesse faktilisi asjaolusid ja asjaolu, et haldusorgani järelevalvemenetluse raames tehtud järelepärimisele vastamine on kohustuslik, kuid Euro Wealth OÜ ei ole inspektsiooni järelepärimistele vastanud, leiab inspektsioon, et kohustusliku ettekirjutuse tegemine on antud asjas vajalik järelevalveasja oluliste asjaolude väljaselgitamiseks ning võimaliku korrarikkumise kõrvaldamiseks.  Lugupidamisega,    /allkirjastatud digitaalselt/ Sirgo Saar vaneminspektor peadirektori volitusel