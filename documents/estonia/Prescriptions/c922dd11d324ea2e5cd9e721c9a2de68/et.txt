ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235       ETTEKIRJUTUS-HOIATUS isikuandmete kaitse asjas nr 2.1.-6/20/31   Ettekirjutuse tegija  Andmekaitse Inspektsiooni jurist Raiko Kaur  Ettekirjutuse tegemise aeg ja koht  07.10.2020, Tallinn  Ettekirjutuse adressaat                               Novikov Pro OÜ (10113254) info@iljanovikov.com info@xiaomiofficial.ee      Adressaadi vastutav isik   Juhatuse liige   RESOLUTSIOON: Isikuandmete kaitse seaduse § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 1 punkti a ning arvestades sama lõike punktiga e teeme täitmiseks kohustusliku ettekirjutuse:  vastata Novikov Pro OÜ-l Andmekaitse Inspektsiooni 15.09.2020 nr 2.1.-5/20/2613 saadetud järelepärimisele.   Määrame ettekirjutuse täitmise tähtajaks 21.10.2020.a. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel:  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  Sunniraha 2000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioon (inspektsioon) sai inimese pöördumise, mille kohaselt soovis inimene võrgulehelt xiaomiofficial.ee tellitud kaupa tagasi saata. Seepeale edastati inimesele kolmanda isiku andmed (nimi, aadress, telefoninumber) ning märgiti vastuses, et inimene saadaks kauba kolmandale isikule (teisele kliendile). Seejuures viidati, et Tallinna saatmine on kallim ning inimesel on õigus kauba saatmiseks teisele kliendile. Lähtuvalt eeltoodust alustas inspektsioon isikuandmete kaitse seaduse § 56 lg 3 punkti 8 alusel järelevalvemenetluse. Järelevalvemenetluse käigus saatis inspektsioon asjas nr 2.1.-5/20/2613 Novikov Pro OÜ-le 15.09.2020 järelepärimise, mille vastamise tähtaeg oli 29.09.2020. Järelepärimise eesmärk on saada teavet selle kohta, kas kauba tagastamise soovil kliendile kolmanda isiku (teise kliendi) andmete edastamine on ettevõttes tavapärane praktika ning kas ja millisel õiguslikul alusel edastatakse klientidele teise kliendi andmeid. Samuti olukorras, kus sellisel viisil isikuandmete töötlemiseks puudub õiguslik alus, soovib inspektsioon kinnitust, et selline tegevus on lõpetatud. Järelepärimise raames juhtis inspektsioon ka tähelepanu ettekirjutuse ja sunniraha määramisele juhul, kui inspektsiooni järelepärimisele tähtaegselt ei vastata. Inspektsioon saatis järelepärimise äriregistris toodud e-posti aadressile info@iljanovikov.com ning inimese poolt inspektsioonile edastatud kirjavahetusest nähtuvale e-posti aadressile info@xiaomiofficial.ee. Samuti on viimati nimetatud e-posti aadress leitav võrgulehelt xiaomiofficial.ee. E-posti teel saadetud järelepärimise osas märgime, et vastavalt haldusmenetluse seaduse § 27 lg 2 punktile 3 loetakse elektrooniliselt kättesaadavaks tehtud või edastatud dokument kättetoimetatuks, kui dokument või teade on edastatud äriühingu äriregistrisse kantud elektronposti aadressile.  Käesolevaks ajaks ei ole Novikov Pro OÜ esindaja inspektsiooni järelepärimisele vastanud ega võtnud ka ühendust järelepärimisele vastamise tähtaja pikendamise osas.  Inspektsioon on andnud Novikov Pro OÜ-le vastamiseks mõistliku aja, sh on võimalik ka järelepärimise adressaadil inspektsioonile tähtaegselt kirjutada ja põhjendada, kui järelepärimisele vastamise tähtaeg on liiga lühike ning põhjaliku vastuse esitamine nõuaks pikemat vastamise aega.  Sellega on inspektsioon täitnud haldusmenetluse seaduse § 40 lõikest 1 tuleneva kohustuse anda menetlusosalisele enne haldusakti andmist võimaluse esitada asja kohta oma arvamus ja vastuväited.    Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235    ANDMEKAITSE INSPEKTSIOONI PÕHJENDUSED: Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 1 punktile a ning arvestades sama lõike punktiga e, on inspektsioonil õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist.  Võttes arvesse faktilisi asjaolusid ja asjaolu, et haldusorgani järelevalvemenetluse raames tehtud järelepärimisele vastamine on kohustuslik, kuid Novikov Pro OÜ ei ole inspektsiooni 15.09.2020 saadetud järelepärimisele vastanud, leiab inspektsioon, et kohustusliku ettekirjutuse tegemine antud asjas on vajalik järelevalveasja oluliste asjaolude väljaselgitamiseks ning haldusmenetluse efektiivselt, sh võimalikult kiirelt, läbi viimiseks.  Kui ettevõttel on probleeme määratud tähtajaks inspektsioonile vastamisega, on ettevõttel võimalik järelevalveasutusele selgitada, millised objektiivsed asjaolud olid takistuseks. Lihtsalt vastatama jätmine aga ei ole aktsepteeritav.    /allkirjastatud digitaalselt/  Raiko Kaur jurist peadirektori volitusel