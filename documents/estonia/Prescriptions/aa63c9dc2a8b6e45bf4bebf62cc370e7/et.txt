ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235     ETTEKIRJUTUS-HOIATUS isikuandmete kaitse asjas nr. 2.1.-4/22/918   Ettekirjutuse tegija:  Andmekaitse Inspektsiooni jurist Ive Eevel   Ettekirjutuse tegemise aeg ja koht:  25.07.2022 Tallinnas  Ettekirjutuse adressaat/  isikuandmete töötleja: Sviby OÜ registrikood 14497487 aadress: Fortuuna tn 35-31 50603 Tartu e-posti aadress: info@piletikeskus.ee  Isikuandmete töötleja vastutav isik:  Juhatuse liige    RESOLUTSIOON:  Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse (IKÜM) artikli 58 lõike 2 punkti d ja f alusel arvestades IKÜM artiklitega 5, 6 ja 12-14, teen täitmiseks kohustusliku ettekirjutuse:  1. koostada ettevõtte andmekaitsetingimused vastavuses IKÜM artiklitega 12-14; 2. lisada ettekirjutuse punktis 1 nõutavad andmekaitsetingimused ettevõtte veebilehele www.piletikeskus.ee; 3. eemaldada võrgulehelt www.piletikeskus.ee kolmandate  osapoolte küpsised või võtta inimestelt vabatahtlik nõusolek selliste küpsiste kasutamiseks; 4. saata inspektsioonile kinnitus küpsiste eemaldamise kohta või tõendada isikutelt küpsiste kasutamiseks vabatahtliku nõusoleku võtmist.  Määran ettekirjutuse täitmise tähtajaks 15. august 2022.   Ettekirjutuse täitmisest teatage hiljemalt selleks tähtajaks Andmekaitse Inspektsioonile.  VAIDLUSTAMISVIIDE:  Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse halduskohtusse (sel juhul ei saa enam samas asjas vaiet läbi vaadata).   Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS:  Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile IKS § 60 alusel:  sunniraha 5000 eurot iga ettekirjutuse täitmata jäetud punkti kohta.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS:  IKÜM artikli 58 lõike 2 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 69 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD:  1. Andmekaitse Inspektsioon kontrollis omaalgatusliku järelevalve menetluse käigus, kuidas on Sviby OÜ (edaspidi ka andmetöötleja) täitnud IKÜM-i ning selgus, et Sviby OÜ on IKÜM-ist tulenevad nõuded jätnud täitmata, sest veebilehelt www.piletikeskus.ee ei olnud andmekaitsetingimused leitavad. Veebilehel olid avalikustatud küll kasutustingimused1, mille punktis 3.2. on märgitud „PILETIKESKUS veebilehel on õigus kasutada Kliendi isikuandmeid vastavalt PILETIKESKUS privaatsustingimustele“, kuid eraldi privaatsustingimusi avalikustatud ei olnud. 2. Andmekaitse Inspektsioon (AKI) tegi 29.03.2022 Sviby OÜ-le 2 ettepaneku lisada Sviby OÜ poolt hallatavale võrgulehele https://piletikeskus.ee/ andmekaitsetingimused, mis vastavad IKÜM artiklites 12-14 sätestatud nõuetele ja küpsiste kasutamise nõusoleku või nendest keeldumise vorm. AKI palus ettepanek täita hiljemalt 16.05.2022 ning saata Andmekaitse Inspektsioonile vastav kinnitus.  3. Sviby OÜ juhatuse liige Jaan Naaber vastas AKI-le 16.05.2022, et kõik soovitud ettepanekud viiakse sisse hiljemalt 31.05.2022. 4. Nimetatud kuupäevaks inspektsioonile siiski vastust ettepanekule ei laekunud. Samuti ei olnud nimetatud kuupäevaks veebilehele andmekaitsetingimusi ega küpsiste kasutamise nõusoleku/keeldumise vormi lisatud, millest tulenevalt tegi inspektsioon 02.06.2022                                                  1 https://piletikeskus.ee/et/kasutustingimused  2 E-kiri on saadetud sel hetkel juhatuse liikmeks olnud isiku Toomas Naaber e-posti aadressile toomas@piletikeskus.ee  Sviby OÜ-le3 korduvettepaneku andmekaitsetingimuste IKÜM-iga kooskõlla viimiseks. Ettepaneku täitmise tähtajaks määras AKI 11.07.2022. 5. AKI poolt määratud tähtajaks ei ole inspektsioon Sviby OÜ-lt vastust saanud, samuti puuduvad endiselt veebilehelt piletikeskus.ee andmekaitsetingimused ja küpsiste kasutamise nõusoleku/keeldumise vorm.  ANDMEKAITSE INSPEKTSIOONI PÕHJENDUSED:  1. Andmekaitsetingimused  Igasuguseks isikuandmete töötlemiseks peab olema õiguslik alus. Õiguslik alus saab seejuures tuleneda isikuandmete IKÜM) artiklist 6. Isikuandete töötlemine ilma õigusliku aluseta on aga keelatud. Lisaks tuleb isikuandmete töötlemisel lähtuda isikuandmete töötlemise põhimõtetest (vt IKÜM artikkel 5). Isikuandmete töötlemine peab olema seaduslik, õiglane ja läbipaistev. Läbipaistvuse põhimõte eeldab, et kogu isikuandmete töötlemisega (sh andmete kogumisega) seotud teave on lihtsalt kättesaadav, arusaadav ning selgelt sõnastatud. IKÜM art 12 lõike 1 järgi peab vastutav töötleja võtma kasutusele asjakohased meetmed, et esitada andmesubjektile artiklites 13 ja 14 osutatud teave ning teavitada teda artiklite 15–22 ja 34 kohaselt isikuandmete töötlemisest kokkuvõtlikult, selgelt, arusaadavalt ning lihtsasti kättesaadavas vormis, kasutades selget ja lihtsat keelt. Kõnealune teave esitatakse kirjalikult või muude vahendite abil, sealhulgas asjakohasel juhul elektrooniliselt. Kuna veebilehelt www.piletikeskus.ee ei ole andmekaitsetingimused senini leitavad, on Sviby OÜ IKÜM-st tulenevad nõuded jätnud täitmata. Siinjuures arvestab inspektsioon asjaolu, et kui teistel andmetöötlejatel on olnud puudusi andmekaitsetingimuste üksikute sätetega, siis käesoleval juhul puuduvad need sootuks.  2. Küpsised veebilehel  Andmekaitse Inspektsioon juhtis andmetöötleja tähelepanu asjaolule, et Sviby OÜ kasutab oma veebilehel www.piletikeskus.ee tarbija lõppseadmes küpsiseid ilma isikult sellekohase nõusoleku küsimiseta.   Selgitan, et olukorras kus Sviby OÜ paigaldab oma võrgulehele kolmanda osapoole küpsised, on Sviby OÜ selles osas vastutavaks töötlejaks ning küpsiste paigaldamiseks peab olema konkreetne õiguslik alus.   Eraelu puutumatust ja elektroonilist sidet käsitleva direktiivi 2002/58 artikkel 5 lõikes 3 välja toodud järgnev: Liikmesriigid tagavad, et teabe salvestamine abonendi või kasutaja lõppseadmesse ja juurdepääsu saamine sinna juba salvestatud teabele on lubatud ainult tingimusel, et asjaomane abonent või kasutaja on andnud selleks oma nõusoleku, ning talle on esitatud direktiivi 95/46/EÜ kohaselt selge ja arusaadav teave, muu hulgas andmete töötlemise eesmärgi kohta. See ei takista andmete tehnilist salvestamist ega juurdepääsu, mille ainus eesmärk on edastada sidet elektroonilises sidevõrgus või mis on teenuseosutajale hädavajalik sellise infoühiskonna teenuse osutamiseks, mida abonent või kasutaja on sõnaselgelt taotlenud.                                                   3 E-kiri saadetud juhatuse liikme Jaan Naaber e-posti jaan@sviby.ee, millelt ta inspektsioonile 16.05.2022 vastuse saatis  Arvestades sellega, et täpsemaid reegleid Eestis küpsiste kasutamise osas sätestatud ei ole, tuleb lähtuda nimetatud direktiivi nõuetest. Seejuures on sõnaselgelt direktiivis ettenähtud, et küpsiste kasutamiseks peab olema isiku eelnev nõusolek, v.a juhul kui andmete tehnilise salvestamise ja juurdepääsu ainus eesmärk on edastada sidet elektroonilises sidevõrgus või mis on teenuseosutajale hädavajalik infoühiskonna teenuse osutamiseks. Nõusoleku kohustust on kinnitanud ka Euroopa Kohus 01.10.2019 asjas number C-673/171 . Euroopa Kohus on otsuses ka rõhutanud, et nõusolek kolmandate osapoolte küpsiste kasutamiseks tuleb võtta sõltumata sellest, kas tegemist on isikuandmetega või mitte.   Käesoleval juhul on kogutakse andmeid kasutaja kohta ilma, et andmesubjektilt nõusolekut küsitaks see tähendab, et andmesubjekt ei saa ise otsustada küpsiste kasutamise üle. Andmesubjekt peab aru saama, milliseid küpsiseid võrguleht kogub ja tal peab olema võimalik iga küpsiseliigi kohta anda eraldi nõusolek (v.a veebilehe toimimiseks hädavajalikud küpsised). Seega on kolmandate osapoolte küpsiste kasutamine võrgulehel www.piletikeskus.ee praegusel juhul ebaseaduslik. Selline töötlemine on lubatud siis, kui küpsiste kasutamiseks võetakse inimeselt IKÜM artiklile 7 vastav nõusolek. Sh peab nõusolek olema vabatahtlik ehk inimesel peab olema võimalik endal otsustada kolmandate osapoolte (ja mitte hädavajalike) küpsiste kasutamine. Seega peab inimesel olema võimalik anda nõusolek nende küpsiste osas (näiteks tehes aktiivselt ise linnuke kastikesse), mille kasutamist ta lubab. Kui nõusolekut ei anta, on kolmandate osapoolte küpsiste kasutamine keelatud.   3. Kokkuvõte   Vastavalt IKS § 58 lõikele 1 ning IKÜM artikkel 58 lõike 2 punktidele d ja f, on inspektsioonil õigus anda korraldus, et andmetöötleja viiks isikuandmete töötlemise toimingud teatud viisil ja teatud aja jooksul vastavusse IKÜM sätetega, õigus kehtestada ajutine või alaline isikuandmete töötlemise piirang, sh töötlemiskeeld.  Võttes arvesse faktilisi asjaolusid, sh seda, et Sviby OÜ ei ole inspektsioonile tõendanud IKÜM nõuete (artiklite 5, 6, 12-14) täitmist ning võrgulehel www.piletikeskus.ee on mitmeid olulisi puudusi, leiab inspektsioon, et kohustusliku ettekirjutuse tegemine antud asjas vajalik, et lõpetada õigusrikkumine võimalikult kiiresti.    (allkirjastatud digitaalselt) Ive Eevel jurist peadirektori volitusel