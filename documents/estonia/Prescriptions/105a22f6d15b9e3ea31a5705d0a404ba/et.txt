Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235   ASUTUSESISESEKS KASUTAMISEKS Teabevaldaja: Andmekaitse Inspektsioon Märge tehtud: 17.01.2022 Juurdepääsupiirang kehtib kuni: 17.01.2097 p 2 osas kuni otsuse jõustumiseni Alus: AvTS § 35 lg 1 p 12, AvTS § 35 lg 1 p 2  ETTEKIRJUTUS-HOIATUS isikuandmete kaitse asjas nr. 2.1.-4/21/1459    Ettekirjutuse tegija  Andmekaitse Inspektsiooni jurist Merili Koppel Ettekirjutuse tegemise aeg ja koht   Tallinn  Ettekirjutuse adressaat – isikuandmete töötleja  e-posti aadress: XXX    RESOLUTSIOON: isikuandmete kaitse seaduse (IKS) § 56 lg 1, lg 2 p 8, § 58 lg 1 ning isikuandmete kaitse üldmääruse (IKÜM) art 5 lg 2 ja art 58 lg 1 p a alusel teeb Andmekaitse Inspektsioon XXX täitmiseks kohustusliku ettekirjutuse:  Vastata Andmekaitse Inspektsiooni järelevalvemenetluses nr 2.1.-4/21/1459 13.04.2021 saadetud ning 14.04.2021 saadetud järelepärimistele.  Määrame ettekirjutuste täitmise tähtajaks 01.02.2022.a. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.   VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile IKS § 60 alusel sunniraha 3000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.    2 (4) VÄÄRTEOKARISTUSE HOIATUS: IKÜM art 58 lg 1 kohase ettekirjutuse täitmata jätmise eest võidakse algatada väärteomenetlus IKS § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioon on saanud arvukaid kaebusi seoses eraisikute võlaandmete avalikustamisega sotsiaalmeedias. Seetõttu otsustas Andmekaitse Inspektsioon algatada selliste Facebooki lehtede ja gruppide osas IKS § 56 lg 3 p 8 alusel omaalgatusliku järelevalvemenetluse. Järelevalvemenetluse raames tegi inspektsioon XXX (edaspidi ka andmetöötleja) 19.04.2021 ettepaneku, mille sisu oli järgnev:  1. Lõpetada isikuandmeid sisaldavate postituste avalikustamine Teie poolt hallatavas sotsiaalmeediagrupis XXX.  2. Kustutada kõnealuses Facebooki grupis ilma õigusliku aluseta seni avalikustatud teiste inimeste isikuandmed. Inspektsioon määras ettepaneku täitmise tähtajaks 19.04.2021. Juhul, kui andmetöötleja ei nõustu ettepanekuga, palus inspektsioon hiljemalt 26.04.2021 vastata järgmistele küsimustele: 1. Millisel õiguslikul alusel avalikustate Facebookis võlgnike isikuandmeid? Palun selgitage ja põhjendage, kuidas on sellel õiguslikul alusel isikuandmete töötlemise eeldused täidetud.  2. Kui IKÜM art 6 lg 1 punkti f) ehk õigustatud huvi alusel, siis palun esitage analüüs, milles nähtub, et isikuandmete töötlemise eesmärk on kaalukam kui inimeste õigus eraelu puutumatusele. Täpsemalt saate analüüsi kohta lugeda AKI õigustatud huvi juhendist.  3. Kui avalikustate võlgnike isikuandmeid isikuandmete kaitse seaduse § 10 alusel, siis palun selgitage, kuidas on täidetud viidatud sätte kasutamise eeldused (andmete õigsuse kontrollimine; andmete edastamise õigusliku aluse kontrollimine; andmeedastuse registreerimine; kaalumine, et andmete edastamine ei kahjusta andmesubjekti ülemäära).  4. Palun selgitage, kuidas täidate IKÜM artiklis 13 ettenähtud andmesubjektide, kelle isikuandmeid avalikustate, teavitamiskohustuse. Vastasite inspektsiooni ettepanekule 13.04.2021 kahe kirjaga, edastades järgneva info: Tere, XXX   vastuseks Teie kirjale. Klõpsake lingil, et näha dokumenti Võlaõigusseadusest Untitled document (google.com)   3 (4) Parimate soovidega XXX  /--/  Tere, XXX vaadake palun ka seda, see on täielik grupi teave ja samuti tegin grupi nüüd kinniseks.   Teave: Kui oled kokku puutunud isikutega, kelle suhtes sul on kahtlusi või keda soovitad vältida, siis anna sellest ka teistele teada. Lisa juurde detailne põhjendus ja võimalusel ka pilt. Kirjuta NIMI SUURTE TÄHTEDEGA, et see oleks paremini muu teksti seast märgatav. Postitaja vastutus: Postitaja peab olema valmis oma väiteid ka tõendama - vastasel juhul on tegemist ebaõigete andmete esitamisega, mis on seadusevastane ja võib olla aluseks teie vastu tsiviilhagi esitamiseks. Grupi omaniku vastutus: https://docs.google.com/document/d/e/2PACX-1vQ5ZjHD2J9iJbXWd6fMt829l1YhFTmeN5nfq1q1ocsiolRbwHbC1gPR0-RQ-pJ8WDGdVhhElD9QrglH/pub  Laim, hea nime ja au teotamine: https://www.facebook.com/notes/must-list-üürilised-ja-üürileandjad/laim-hea-nime-ja-au-teotamine/2485458141736146  Keelatud: 1) kommentaariumi väljalülitamine 2) korduvad kuulutused 3) enam kui 2 kuulutust 30 päeva jooksul --------------------------------- Kuidas turvaliselt osta-müüa internetis: https://www.facebook.com/watch/?v=217871939554873  Investeerimine (ühisrahastusplatvormidesse, hoiu-laenu ühistutesse jt skeemidesse): https://vikerraadio.err.ee/1023661/uudis-lauri-varik/1011630  Taustauuringu õppevideo: https://www.youtube.com/watch?v=2PtN-_KVRO8  Klientide tagasiside ettevõtetele: https://app.recommy.com/CustomerReviews.aspx?t=1&selected=1  Karistusregister (1 päring = 4 eur): http://www.rik.ee/et/karistusregister  Kohtulahendite register: https://www.riigiteataja.ee/kohtulahendid/koik_menetlused.html  Ettevõtte taust koos kohtulahenditega: https://www.teatmik.ee/et/personlegal/11878007-House-Gourmet-O%C3%9C?fbclid=IwAR1MJgQlRG9EIi-5LaulcCiyaR7k_9bjREK-rUTQCZIGZ7tRMaDnwiTilAI  Eraisiku pankrot: https://financer.com/ee/eraisiku-pankrot-voimalus-paaseda-volgnevustest/    Grupi ainus eesmärk on distsiplineerida aferiste ja kodanikke, et võlg on võõra oma ning kui ei suudeta seda tasuda, siis pole seda mõtet ka võtta. Karistab kohus. Mina grupi omanikuna ei saa teada, kas ja kuidas grupis olevad liikmed esitavad tõest infot. See on nende enda riisikol. Mina ei saa teiste eest vastutust võtta.   4 (4)  Parimate soovidega XXX  14.04.2021 vastas inspektsioon Teie pöördumisele, selgitades, Teile edastatud ettepanek ja järelepärimine ei ole seotud võlaõigusseaduse §-ga 1047, mis reguleerib ebaõigete andmete avaldamise õigusvastasust ning millele Te oma vastuses viitasite. Käesoleval juhul on inspektsiooni poolt menetluse algatamine tingitud sellest, et Teie kui grupi haldaja olete vastutavaks töötlejaks IKÜM kohaselt. Seega vastutate ka Teie selle eest, et Facebooki grupis avalikustatud postitused vastaksid isikuandmete kaitse nõuetele, sh IKS § 10 nõuetele. Inimese võla avalikustamine internetis kõigile nähtavana on aga vastuolus IKS §-ga 10 (täpsemad põhjendused toodud inspektsiooni 13.04.2021 ja 14.04.2021 kirjades).  14.04.2021 ettepaneku täpsustuses selgitas inspektsioon, et ootab jätkuvalt 13.04.2021 esitatud ettepaneku täitmise osas tagasisidet hiljemalt 19.04.2021 või kui te ettepanekuga ei nõustu, siis vastuseid järelepärimises esitatud küsimustele hiljemalt 26.04.2021. Märgitud kuupäevaks ei esitanud XXX inspektsioonile teavet, kas nõustub inspektsiooni ettekirjutusega ega ka vastuseid temale esitatud küsimustele isikuandmete töötlemise kohta.  Inspektsioon on andnud XXX vastamiseks mõistliku aja, sh on tal olnud võimalik vastates talle esitatud küsimustele esitada asja kohta oma arvamus ja vastuväited. Sellega on inspektsioon täitnud haldusmenetluse seaduse § 40 lõikest 1 tuleneva menetlusosalise ärakuulamise kohustuse.  ANDMEKAITSE INSPEKTSIOONI PÕHJENDUSED: Vastavalt IKS § 58 lg-le 1 ning IKÜM art 58 lg 1 p-le a, on inspektsioonil õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist.  Saadetud järelepärimise eesmärk oli, et Teie andmetöötleja selgitaks, mis on andmete töötlemise õiguslik alus ja kuidas andmetöötlus seaduslik on. IKÜM art 5 lg 2 kohaselt peab andmetöötleja tõendama andmetöötluse seaduslikkust. Kuivõrd Te seda pole teinud, paneme Teile käesoleva ettekirjutusega kohustuse meie küsimustele vastamise kaudu tõendada andmetöötluse seaduslikkust.   Kui Te andmetöötluse seaduslikkust ei tõenda, kohustame Teid andmetöötlust lõpetama. Samuti võime Teid karistada väärteomenetluses ebaseadusliku andmetöötluse eest.    /allkirjastatud digitaalselt/ Merili Koppel jurist peadirektori volitusel