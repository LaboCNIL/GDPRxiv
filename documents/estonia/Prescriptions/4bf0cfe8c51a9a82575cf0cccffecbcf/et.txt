ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235       ETTEKIRJUTUS-HOIATUS isikuandmete kaitse asjas nr 2.1.-6/20/3   Ettekirjutuse tegija  Andmekaitse Inspektsiooni vaneminspektor Maria Muljarova  Ettekirjutuse tegemise aeg ja koht  27.02.2020, Tallinn   Ettekirjutuse adressaat  Adressaadi vastutav isik   Kroonikeskus OÜ (10691092) Rakvere vald, Näpi alevik, Iirise tn 8, 44305 info@kroonikeskus.ee   Elmo Ehrlich, Urmas Sardis juhatuse liikmed   RESOLUTSIOON:  Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 2 punkti f alusel teeb inspektsioon täitmiseks kohustusliku ettekirjutuse:  Likvideerida kõigi Kroonikeskuse OÜ kaubanduskeskuste (millest 2 asuvad Ferdinand Gustav Adoffi 11, Rakvere ning Kooli tn 6, Võru) tualettruumides asuvad kaamerad.  Määrame ettekirjutuse täitmise tähtajaks 09.03.2020.a. Ettekirjutus täita hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: sunniraha iga likvideerimata kaamera kohta 6000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235   VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioon algatas omaalgatusliku järelevalvemenetluse, mille eesmärgiks on välja selgitada, missugusel õiguslikul alusel ning eesmärgil kasutab OÜ Kroonikeskus jälgimisseadmeid Kagukeskuse (Kooli tn 6, Võru) ning Kroonikeskuse (Ferdinand Gustav Adoffi 11, Rakvere) tualettruumides.  Edastasime Kroonikeskus OÜ-le 20.11.2019 järelepärimise isikuandmete kaitse asjas, määrates vastamise tähtajaks 02.12.2019, millele jättis Kroonikeskus OÜ vastamata. Samuti edastasime 06.12.2019 korduva järelepärimise, määrates vastamise tähtajaks 17.12.2019, millele samuti vastust ei edastatud. Korduva järelepärimise raames juhtis inspektsioon ka tähelepanu ettekirjutuse ja sunniraha määramise võimalusele.  Seejuures tuleb e-posti teel saadetud järelepärimiste osas märkida, et vastavalt haldusmenetluse seaduse (HMS) § 27 lg 2 punktile 3 elektrooniliselt kättesaadavaks tehtud või edastatud dokument loetakse kättetoimetatuks, kui dokument või teade on edastatud äriühingu äriregistrisse kantud elektronposti aadressile, antud juhul e-posti aadressile info@kroonikeskus.ee. ANDMEKAITSE INSPEKTSIOONI PÕHJENDUSED: Andmekaitse Inspektsioon tegi 25.02.2020 kontrollkäigu Kroonikeskuse (Ferdinand Gustav Adoffi 11, Rakvere) tualettruumidesse, fikseerides kaamerate asukohad. Kohapealse kontrolli käigus selgus, et lisaks sellele, et ühe kaamera vaatevälja jääb ka naiste tualettruumi esimene WC kabiin, on tualettruumi välisel uksel rikutud jälgimisseadmetest teavitamise korda.   Vastavalt IKS § 56 lõike 1, lõike 2 punkti 8 ning § 58 lõikele 1 ja isikuandmete kaitse üldmääruse artikkel 58 lõike 2 punktile f on Andmekaitse Inspektsioonil õigus kehtestada ajutine või alaline isikuandmete töötlemise piirang, sealhulgas töötlemiskeeld.  Võttes arvesse faktilisi asjaolusid ja seda, et Kroonikeskus OÜ ei ole mitme kuu vältel Andmekaitse Inspektsioonile asjakohaseid selgitusi ning dokumente edastanud, samuti arvestades Euroopa andmekaitsenõukogu seisukohta seoses tualettruumides kaamerate kasutamise keeluga1 (p. 36, 37) ning Andmekaitse Inspektsiooni kaamerate juhises väljatoodud seisukohti2 (lk 14), leiab inspektsioon, et kohustusliku ettekirjutuse tegemine antud asjas on vajalik korrarikkumise kõrvaldamiseks.   /allkirjastatud digitaalselt/  Maria Muljarova vaneminspektor peadirektori volitusel                                                  1Arvutivõrgus:https://edpb.europa.eu/sites/edpb/files/consultation/edpb_guidelines_201903_videosurveillance.pdf 2 Arvutivõrgus kättesaadav: https://www.aki.ee/sites/default/files/dokumendid/kaamerate_juhis_01.07.2016.pdf