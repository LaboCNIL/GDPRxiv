ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235       ETTEKIRJUTUS-HOIATUS isikuandmete kaitse asjas nr 2.1.-6/20/17   Ettekirjutuse tegija  Andmekaitse Inspektsiooni andmeturbeinspektor Kaspar Uusnurm  Ettekirjutuse tegemise aeg ja koht  29.04.2020, Tallinn  Ettekirjutuse adressaat                            ONOFF Jaekaubanduse OÜ registrikood 12470550; Tallinna, Kesklinna linnaosa, Magdaleena tn 3, 11312. e-post: xxxxx.xxxxx@onoff.ee, xxxxx@teneteam.ee  Adressaadi vastutav isik:         Juhatuse liige  RESOLUTSIOON: Isikuandmete kaitse seaduse § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 2 punkti d alusel teeme täitmiseks kohustusliku ettekirjutuse:  1. Lõpetada ONOFF Jaekaubanduse OÜ klientide tellimust kajastavate ja isikuandmeid sisaldavate dokumentide avalikustamine (sh Google otsingumootori kaudu). 2. Lisada ONOFF Jaekaubanduse OÜ e-poe võrgulehele https://onoff.ee/ andmekaitsetingimused, mis vastavad IKÜM artiklites 12-14 sätestatud nõuetele. 3. Määrata ONOFF Jaekaubanduse OÜ andmekaitsespetsialist (https://www.aki.ee/et/teenusedpoordumisvormid/teata-andmekaitsespetsialistist). Juhul, kui te andmekaitsespetsialisti määramisega ei nõustu, selgitage keeldumist põhjalikult.   Määran ettekirjutuse täitmise tähtajaks 16.05.2020.a. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: sunniraha iga täitmata jäetud ettekirjutuse punkti eest 15 000 eurot.   Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioon (inspektsioon) sai 17.02.2020 pöördumise, mille kohaselt Google otsingumootorist otsides märksõna ONOFF tellimuse number, tuleb vastuseks klientide vanad tellimused, mis sisaldavad isiku kontaktandmeid.1  Lähtuvalt eeltoodust algatas inspektsioon järelevalvemenetluse. Riikliku järelevalvemenetluse raames tegi inspektsioon 16.03.2020 ettepaneku asjas nr 2.1.-5/20/134 millele vastamise tähtaeg oli 30.03.2020 ja 07.04.2020 täiendava ettepaneku millele vastamise tähtaeg oli 21.04.2020. Ettepaneku raames juhtis inspektsioon ka tähelepanu ettekirjutuse ja sunniraha määramise võimalusele.  Inspektsioon saatis mõlemad ettepanekud ONOFF Jaekaubanduse OÜ äriregistri ankeetandmetes sidevahendiks märgitud e-posti aadressile xxxxx.xxxxxx@onoff.ee  Käesolevaks ajaks ei ole ONOFF Jaekaubanduse OÜ vastanud inspektsiooni ettepanekule ja ei ole võtnud ühendust haldusorganiga ettepanekule vastamise osas.  ANDMEKAITSE INSPEKTSIOONI PÕHJENDUSED: Esmalt selgitame, et isikuandmed on mis tahes andmed tuvastatud või tuvastatava füüsilise isiku kohta (isikuandmete kaitse üldmäärus (IKÜM) artikkel 4 punkt 1). Isikuandmeteks on muuhulgas inimese nimi, telefoninumber, aadress, e-posti aadress. Kontrollisime Google otsinguga välja tulnud tellimusi, ning need sisaldavad isikuandmeid.   Igasuguseks isikuandmete töötlemiseks (sh avalikustamiseks) peab olema õiguslik alus. Õiguslik alus saab seejuures tuleneda IKÜM artiklist 6. Isikuandmete töötlemine ilma õigusliku aluseta on aga keelatud.   Lisaks tuleb isikuandmete töötlemisel lähtuda isikuandmete töötlemise põhimõtetest (vt isikuandmete kaitse üldmäärus (IKÜM) artikkel 5). Isikuandmete töötlemine peab olema seaduslik, õiglane ja läbipaistev. Läbipaistvuse põhimõte eeldab, et kogu isikuandmete töötlemisega (sh andmete kogumisega) seotud teave on lihtsalt kättesaadav, arusaadav ning selgelt sõnastatud. Läbipaistvuse tagamiseks on vastutaval töötlejal vajalik koostada ja avaldada oma andmekaitse tingimused. Andmekaitsetingimuste sisu reguleerivad IKÜM artiklid 12 – 14. Täpsemalt on võimalik läbipaistvuse osas lugeda ka inspektsiooni koostatud isikuandmete töötleja üldjuhendi lehekülgedelt 43 – 45 (10. peatükk. Läbipaistvus). Kontrollisime varasemalt 07.04.2020 ja täiendavalt 28.04.2020  ONOFF Jaekaubanduse OÜ e-poe võrgulehte https://onoff.ee/ kuid andmekaitsetingimusi mis vastaks IKÜM 12-14 sätestatud                                                  1Otsingutulemus märksõnale ONOFF tellimuse number: https://www.google.com/search?{google:acceptedSuggestion}oq=on&sourceid=chrome&ie=UTF-8&q=onoff+tellimuse+number  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  nõuetele ei tuvastanud. Teie võrgulehel leitav müügitingimused e-poes  punktis 8 sätestatud põgus ülevaade isikuandmete töötlemisest nendele tingimustele ei vasta. Samuti ei ole ONOFF Jaekaubanduse OÜ vastanud inspektsiooni ettepanekutele ega andnud selgitusi kas ja kus on e-poe andmekaitsetingimused täies ulatuses kättesaadavad.   Muuhulgas on tingimustest, mis inspektsioon võrgulehelt leidis, puudu informatsioon isikuandmete säilitamise ajavahemiku või ajavahemiku määramise kriteeriumite kohta. Andmesubjektile ei ole kättesaadav informatsioon õiguste kohta tema andmete osas, näiteks millisel viisil on andmesubjektil õigus tutvuda oma andmetega, millisel juhul on õigus nõuda oma andmete kustutamist või piirata isikuandmete töötlemist, samuti esitada vastuväide isikuandmete töötlemisele, sh teave isikuandmete ülekandmise õiguse kohta. Samuti puudub teave õiguse kohta esitada kaebus järelevalveasutusele ehk Andmekaitse Inspektsioonile.  Veel peame vajalikuks selgitada, et andmekaitsespetsialisti määramine erasektoris on kohustuslik juhul, kui Eestis asuva ettevõtte tegevus on ulatuslik, ehk vastab vähemalt ühele tingimusele järgnevast: a) 5000 ja enama inimese eriliiki või süüteoandmed;  b) 10 000 ja enama inimese andmed, mis seotud suure ohuga (näiteks krediitkaardi andmed, mis kogutud kui klient on sooritanud ostu, või majandusliku seisuga seotud andmed mis kogutud näiteks siis kui klient on ostnud kauba järelmaksu abil); c) 50 000 ja enama inimese muud andmed.   Seega olukorras, kus ONOFF Jaekaubanduse OÜ säilitab vähemalt 10 000 inimese andmeid, mis seotud suure ohuga, tuleb määrata ka andmekaitsespetsialist. Samuti tuleb seda teha sõltumata andmete liigist olukorras, kus andmeid säilitatakse vähemalt 50 000 inimese kohta. Andmekaitsespetsialisti määramise osas soovitame täpsemalt tutvuda ka inspektsiooni koostatud isikuandmete töötleja üldjuhendi 3. peatükiga (Andmekaitsespetsialist (AKS)).   Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 2 punktile d, on inspektsioonil õigus anda korraldus, et vastutav töötleja või volitatud viiks asjakohasel juhul isikuandmete töötlemise toimingud teatud viisil ja teatud aja jooksul vastavusse isikuandmete kaitse üldmääruse sätetega.  Võttes arvesse faktilisi asjaolusid ja asjaolusid, et haldusorgani järelevalvemenetluse raames tehtud ettepanekule vastamine on kohustuslik, kuid ONOFF Jaekaubanduse OÜ ei ole inspektsiooni 16.03.2020 ettepanekule ja 07.04.2020 täiendavale ettepanekule vastanud, leiab inspektsioon, et kohustusliku ettekirjutuse tegemine antud asjas on vajalik korrarikkumise kõrvaldamiseks.    /allkirjastatud digitaalselt/ Kaspar Uusnurm andmeturbeinspektor peadirektori volitusel