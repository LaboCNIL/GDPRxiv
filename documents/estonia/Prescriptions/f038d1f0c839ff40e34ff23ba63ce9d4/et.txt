ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235   ETTEKIRJUTUS-HOIATUS isikuandmete kaitse asjas nr. 2.1.-6/21/12   Ettekirjutuse tegija  Andmekaitse Inspektsiooni jurist Sirgo Saar Ettekirjutuse tegemise aeg ja koht  04.05.2021, Tallinn  Ettekirjutuse adressaat – isikuandmete töötleja Korteriühistu Mõra, registrikood 80093659, Kastre vald, Kaagvere küla, Kaagvere keskus 10 korteriühistu. E-posti aadress uhistu10@gmail.com.   Isikuandmete töötleja vastutav isik  Kaagvere keskus 10 korteriühistu juhatus    RESOLUTSIOON: Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse (IKÜM) artikli 58 lõike 1 punkt a ning arvestades sama lõike punkti e ning artikli 58 lõike 2 punkt d alusel teeb inspektsioon täitmiseks kohustusliku ettekirjutuse:  1. Eemaldada õigusliku aluseta paigaldatud valvekaamera Kaagvere keskus 10 korteriühistu trepikojast, mis on suunatud trepikoja uksele ja postkastidele. 2. Kustutada kõik valvekaameraga salvestatud andmed.  Inspektsioon määrab ettekirjutuse täitmise tähtajaks 14.05.2021. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee, edastades inspektsioonile foto, et kaamera on maha võetud.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: sunniraha 1000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad  sunnirahale kohtutäituri tasu ja muud täitekulud.   VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 2 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 69 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteomenetluse kohtuväline menetleja on Andmekaitse Inspektsioon.  FAKTILISED ASJAOLUD: Andmekaitse Inspektsioonile laekus 04.02.2021 kaebus XX Kaebuse kohaselt on Kastre vald, Kaagvere küla, Kaagvere keskus 10 korteriühistu (nimega ka KÜ Mõra) trepikotta paigaldatud valvekaamera, mis rikub kaebaja õigust privaatsusele. Kaebaja on seisukohal, et tema õigust privaatsusele ja kodu puutumatusele on rikutud ning rikkumine on kestev. Kaebaja leiab, et korteriühistuga kontakti saamine ja mõistliku lahenduse leidmine ei ole võimalik.  Lähtuvalt eeltoodust alustas inspektsioon isikuandmete kaitse seaduse § 56 lg 3 punkti 8 alusel järelevalvemenetluse. Inspektsioon selgitas 24.03.2021 järelepärimises ja ettepanekus, et valvekaamerad peavad olema paigaldatud eesmärgipäraselt ning arvestama peab naabrite õigustega. Samuti peab arvestama sellega, et kaamera tuleb paigaldada naabreid vähimal riivamal määral nii, et oleks ka tagatud enda vara kaitse. Kaamera peab olema suunatud enda korteriukse taha, mitte suunaga trepikotta sissekäigu suunas, et jälgida inimesi. Antud juhul nähtub kaebaja kaasa lisatud piltidest, et kaamerad on suunatud trepikoja sissekäigu suunas.  Kaamerast saab vajadusel väljavõtteid õigusrikkumise tuvastamiseks edastada selleks õigustatud asutustele konkreetse menetluse raames. Samuti saavad andmesubjektid, kes on jäänud kaamera vaatevälja, taotleda vajadusel videosalvestisest väljavõtet ehk neil on õigus saada enda kohta kogutud andmeid tulenevalt isikuandmete kaitse üldmääruse artiklist 15. Antud juhul ei ole arusaadav, kes konkreetselt on kaamera paigaldanud, kas korteriühistu ise, või keegi juhatuse liikmetest isiklikult.  Korteriühistu ehk andmetöötleja vastas inspektsioonile 06.04.2021 ning edastas omapoolsed seisukohad. Samuti lisas KÜ kaasa protokolli koosolekust, kust arutati, et võidakse paigaldada kaamera.   Inspektsioon edastas 12.04.2021 täiendava järelepärimise, milles palus edastada korteriühistul üldkoosoleku otsuse valvekaamera paigaldamiseks. Sellele täiendavale järelepärimisele KÜ ei vastanud, mistõttu tegi inspektsioon 26.04.2021 ettekirjutuse vastamiseks. KÜ vastas 30.04.2021 ning selgitas, et korteriühistul puudub valvekaamera paigaldamiseks üldkoosoleku otsus.  Inspektsioon saadab ettekirjutuse äriregistris toodud e-posti aadressile uhistu10@gmail.com, millelt on varasemalt inspektsioonile vastanud KÜ juhatuse liige Kersti Jürman ning juhatuse liige Marek Trojanovski.  ISIKUANDMETE TÖÖTLEJA SELETUS: KÜ Mõra juhatuse liige Marek Trojanovski on inspektsioonile selgitanud järgnevat: „1. Kaamera paigaldada oli juhatuse otsus, trepikojas urineeritakse iga nädal, kui kaamera sai paigaldatud probleemi rohkem ei ole. 2. Kaamera paigaldas ettevõtte Baltyc systems OÜ 3. Vaatasin korteriomanikute nimekirjas ja elanikuid ja kaebaja, ei näe, et tema elaks Kaagevere 10  4. Juhatusega teeme koostööd, et maja oleks turvaline. 5. Üldkoosoleku otsust ei ole. 6. Üldkoosoleku plaanime läbi viia suvel ja võtta kaamerate kasutamiskorda ja panna hääletamisele, pakkuda maja ümber panna kaamerad. 7. Tahame Teiega teha koostööd.   Iga nädal käib politsei, lõhutakse katuse luuki lukkud, lõhutakse elektri kilpide tabalukud, oleme suures mures.“  Sellega on inspektsioon täitnud oma haldusmenetluse seaduse § 40 lõike 1 kohustuse anda menetlusosalisele enne haldusakti andmist võimaluse esitada asja kohta oma arvamus ja vastuväited.  ANDMEKAITSE INSPEKTSIOONI PÕHJENDUSED: Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 1 punktile a ning arvestades sama lõike punkti e, on inspektsioonil õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist.   Inspektsioon palus edastada KÜ Mõra 10 üldkoosoleku otsuse valvekaamera paigaldamiseks. KÜ Mõra selgitas oma vastuse punktis 5, et nende ei ole valvekaamera paigaldamiseks üldkoosoleku otsust. Samas selgitas KÜ juhatuse liige punktis 1, et valvekaamera paigaldamise otsustas KÜ juhatus. Seega on järelevalvemenetluses selgunud, et valvekaamera paigaldamiseks ei ole siiski üldkoosoleku otsust, mistõttu valvekaamera on paigaldatud mitte õiguspärastel alustel.  KÜ on selgitanud, et üldkoosolek plaanitakse läbi viia suvel ning seada ühtlasi paika kaamerate kasutamiskord. Tulevikus toimuvale üldkoosolekuni on veel aega, mistõttu kohustab inspektsioon hetkel valvekaamera eemaldama Mõra 10 trepikojast, kuivõrd selle paigaldamiseks ei ole vastu võetud üldkoosoleku otsust. Samuti tuleb korteriühistul kustutada valvekaameraga salvestatud kõik andmed.  Siis kui on olemas üldkoosoleku otsus, võib kaamera või mitmed valvekaamerad uuesti ülesse seada. Samuti peab korteriühistu välja panema selleks ajaks valvekaamera teavitussildid, kui kaamera valvealassse jääb avalik ruum (avalik tee, parkimisala või muu ala kuhu võivad sattuda kolmandad isikud). Teavitussilti on võimalik genereerida siin https://melon.rik.ee/videovalve-sildi-genereerija.  IKÜM artikkel 58 lõike 2 punkt d kohaselt on inspektsioonil õigus anda korraldus, et vastutav töötleja või volitatud töötleja viiks asjakohasel juhul isikuandmete töötlemise toimingud teatud viisil ja teatud aja jooksul vastavusse käesoleva määruse sätetega.  Haldusmenetluse seaduse (HMS) § 25 lg 1 kohaselt toimetatakse haldusakt, kutse, teade või muu dokument toimetatakse menetlusosalisele kätte postiga, dokumendi väljastanud haldusorgani poolt või elektrooniliselt.  Võttes arvesse, et haldusorgani järelevalvemenetluse raames kogutud teabe alusel on tegemist ebaseadusliku valvekaameraga korteriühistu trepikojas, leiab inspektsioon, et kohustusliku ettekirjutuse tegemine on antud asjas vajalik järelevalveasjas rikkumise kõrvaldamiseks.    Lugupidamisega,  /allkirjastatud digitaalselt/   Sirgo Saar jurist peadirektori volitusel