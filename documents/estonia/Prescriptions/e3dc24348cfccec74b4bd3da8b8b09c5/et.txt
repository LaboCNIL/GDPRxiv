ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235     ETTEKIRJUTUS-HOIATUS isikuandmete kaitse asjas nr. 2.1.-4/22/916  Ettekirjutuse tegija  Andmekaitse Inspektsiooni jurist Ive Eevel   Ettekirjutuse tegemise aeg ja koht:  25.07.2022 Tallinnas  Ettekirjutuse adressaat/ isikuandmete töötleja: Osta Pilet OÜ registrikood 14304264 aadress: Pirita tee 26c/1-10, 12011 Tallinn e-posti aadress: as@bstars.eu   Isikuandmete töötleja vastutav isik:  Juhatuse liige   RESOLUTSIOON:  Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse (IKÜM) artikli 58 lõike 2 punktide d ja f alusel teen täitmiseks kohustusliku ettekirjutuse:   1. viia andmekaitsetingimused vastavusse IKÜM artikkel 13 lõigetes 1-2 sätestatud tingimustega (sh arvestada inspektsiooni selgitustega); 2. eemaldada võrgulehelt www.ostapilet.ee kolmandate  osapoolte küpsised või võtta inimestelt vabatahtlik nõusolek selliste küpsiste kasutamiseks; 3. saata inspektsioonile kinnitus küpsiste eemaldamise kohta või tõendada isikutelt küpsiste kasutamiseks vabatahtliku nõusoleku võtmist.    Määran ettekirjutuse täitmise tähtajaks 15.08.2022.   Ettekirjutuse täitmisest teatage hiljemalt selleks tähtajaks Andmekaitse Inspektsioonile.  VAIDLUSTAMISVIIDE:  Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse halduskohtusse (sel juhul ei saa enam samas asjas vaiet läbi vaadata).   Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS:  Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile IKS § 60 alusel:  sunniraha 5000 eurot iga ettekirjutuse punkti täitmata jätmise kohta.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS:  IKÜM artikli 58 lõike 2 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 69 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD:  1. Andmekaitse Inspektsioon kontrollis omaalgatusliku järelevalve menetluse käigus, kuidas on Osta Pilet OÜ (edaspidi ka andmetöötleja) täitnud IKÜM-i ning selgus, et Osta Pilet OÜ on IKÜMist tulenevad nõuded jätnud täitmata, sest veebilehel www.ostapilet.ee leitavad andmekaitsetingimused ei vastanud IKÜM artiklile 13. 2. Andmekaitse Inspektsioon tegi 29.03.2022 Osta Pilet OÜ-le ettepaneku viia veebilehel ostapilet.ee leitavad andmekaitsetingimused vastavusse IKÜM artikkel 13 lõigetes 1-2 sätestatud tingimustega (sh arvestada inspektsiooni selgitustega) ning palus ettepanek täita hiljemalt 16.05.2022 ning saata Andmekaitse Inspektsioonile vastav kinnitus, samuti soovitas lisada veebilehele küpsiste kasutamise nõusoleku/keeldumise vorm.  3. Nimetatud kuupäevaks inspektsioonile vastust ettepanekule ei laekunud. Samuti ei olnud nimetatud kuupäevaks veebilehelt leitavaid andmekaitsetingimusi kooskõlla viidud ega küpsiste kasutamise nõusoleku/keeldumise vormi lisatud, millest tulenevalt tegi inspektsioon 30.05.2022 Osta Pilet OÜ-le1 korduvettepaneku andmekaitsetingimuste isikuandmete kaitse üldmäärusega kooskõlla viimiseks ja küpsiste kasutamise nõusoleku/keeldumise vormi lisamiseks. Ettepaneku täitmise tähtajaks määras AKI 11.07.2022 4. AKI poolt määratud tähtajaks ei ole inspektsioon Osta Pilet OÜ-lt vastust saanud, samuti ei ole veebilehel ostapilet.ee andmekaitsetingimused IKÜM art-ga 13 kooskõlla viidud ning puudub endiselt küpsiste kasutamise nõusoleku/keeldumise vorm.                                                  1 E-kiri saadetud äriregistris märgitud ettevõtte e-posti aadressile as@bstars.eu, aga ka veebilehel www.ostapilet.ee märgitud e-postiaadressile  info@ostapilet.ee ning OSTAPILET klienditoe e- mailile  klienditugi@ostapilet.ee    ANDMEKAITSE INSPEKTSIOONI PÕHJENDUSED:  1. Andmekaitsetingimustes tuvastatud olulisemad puudused:  Veebilehel ostapilet.ee leitavad privaatsustingimused2 ei vasta IKÜMis sätestatud nõuetele ehk andmetöötleja ei ole täitnud talle määrusest tulenevaid nõudeid.   Inspektsioon analüüsis Ostapilet.ee veebilehelt leitavate privaatsustingimuste (edaspidi Tingimused) vastavust IKÜM artiklile 13 ehk kas tingimused sisaldavad teavet, mis tuleb isikuandmete saamise ajal anda juhul, kui isikuandmed on kogutud andmesubjektilt3.   Inspektsioon tuvastas tingimustes olulisi puudusi:  1.1. Isikuandmete töötlemise eesmärk ja õiguslik alus (IKÜM artikkel 13 lg 1 punkt c)  Igasuguseks isikuandmete töötlemiseks (sh kogumiseks ja kolmandatele isikutele edastamiseks) peab olema õiguslik alus ja eesmärk.   1.1.1. Tingimuste punktides 3.3 ja 3.4 on välja toodud küll töötlemise eesmärgid ja õiguslikud alused, kuid need ei ühti veebilehelt leitavate kasutustingimuste4 (edaspidi kasutustingimused) punktiga 10.7, mille kohaselt töödeldakse isikuandmeid üksnes teenuse osutamise eesmärkidel (Pileti ostu vahendamine, uudiskirja levitamine, maksevõimaluse loomine).   Seega antakse isikule eksitavat teavet ning see on vastuolus IKÜM art 12 lg 1 toodud nõuetega ehk ei ole andmesubjektile üheselt selge.  1.1.2. Tingimustes välja toodud eesmärgid (va punktides 3.4.4-3.4.6), milleks isikuandmeid töödeldakse jäävad inspektsioonile arusaamatuks.   Nt punkti 3.4.1 kohaselt töödeldakse isikuandmeid julgeoleku ja turvalisuse eesmärgil. Inspektsioonile jääb arusaamatuks, mida selle all on mõeldud. Kuskilt ei nähtu, et OÜ Osta Pilet tegeleks lisaks piletimüügi vahendusele ka julgeoleku ja turvalisuse tagamisega. Seega, kui tegemist on eksliku eesmärgiga, tuleks teha tingimustes muudatus, kui mitte, siis selgemalt lahti kirjutada, mida selle all mõeldud on.  Sama kehtib punkti 3.4.2 kohta. Veebilehel nähtuvate tingimuste kohaselt ei teostata veebilehel tellimust, vaid sooritatakse ost, mistõttu jääb tellimuse töötlemiseks isikuandmete töötlemise eesmärk inspektsioonile arusaamatuks. Seega, kui tegemist on eksliku eesmärgiga, tuleks teha tingimustes muudatus, kui mitte, siis selgemalt lahti kirjutada, mida selle all mõeldud on.                                                  2 https://ostapilet.ee/est/information/users-1/privaatsuspoliitika-15  3 https://eur-lex.europa.eu/legal-content/ET/TXT/HTML/?uri=CELEX:32016R0679#:~:text=13-,Teave%2C%20mis%20tuleb%20anda%20juhul%2C%20kui%20isikuandmed%20on%20kogutud%20andmesubjektilt  4 https://ostapilet.ee/est/information/users-1/ostapilet_kasutustingimused-11   Isikuandmete töötlemine e-poe teenuste toimimise tagamiseks ehk punkt 3.4.3 jääb samuti inspektsioonile arusaamatuks. Kui tegemist on eksliku eesmärgiga, tuleks teha tingimustes muudatus, kui mitte, siis selgemalt lahti kirjutada, mida selle all mõeldud on ning analüüsida kas ja milliseid isikuandmeid selleks vaja töödelda on.   Lisaks juhin tähelepanu kui isikuandmeid edastatakse pileti müüja poolt korraldajale IKÜM artikkel 6 lg 1 punkt b alusel, s.o. alusel, et see on lepingu täitmiseks vajalik, tohib edastada üksnes neid isikuandmeid, mis on lepingu täitmiseks vajalikud. Seejuures tuleb lähtuda IKÜM-is sätestatud andmetöötluse põhimõtetest. Eraldi tooksin siin välja artikkel 5 lg 1 punkt c sätestatud „võimalikult väheste andmete kogumise piirangu“ ja artikkel 5 lg 1 punktis b sätestatud „eesmärgi piirangu“. Kui piletid on isikustamata, siis ei ole lepingu täitmise eesmärgil võimalik edastada ürituse korraldajale ostja nime, e-posti ega aadressi, sest need andmed ei ole ürituse korraldajale lepingu täitmiseks vajalikud.   1.2. Kui töötlemise õiguslik alus on õigustatud huvi (IKÜM artikli 6 lõike 1 punkt f), siis teave vastutava töötleja või kolmanda isiku õigustatud huvide kohta (IKÜM artikkel 13 lg 1 punkt d)  Olukorras, kus andmetöötlus toimub mh õigustatud huvi alusel, tuleb õigustatud huvi analüüs5, kas lisada andmekaitsetingimustesse või lisada teave, kuidas on võimalik analüüsiga tutvuda (nt õigustatud huvi analüüsiga tutvumiseks saatke kiri e-posti aadressile ostapilet@....). Käesoleval juhul ei ole õigustatud huvi analüüsi lisatud ei veebilehele ega privaatsussätetesse.   1.3. Teave isikuandmete vastuvõtjate või vastuvõtjate kategooriate kohta (IKÜM artikkel 13 lg 1 punkt e)  Mõiste „vastuvõtja“ on määratletud IKÜM artikli 4 lõikes 9 kui „füüsiline või juriidiline isik, avaliku sektori asutus, amet või muu organ, kellele isikuandmed avaldatakse, olenemata sellest, kas tegemist on kolmanda isikuga või mitte“. Seega ei pea vastuvõtja olema kolmas isik. Seetõttu hõlmab mõiste „vastuvõtja“ muid vastutavaid töötlejaid, kaasvastutavaid töötlejaid ja volitatud töötlejaid, kellele andmed edastatakse või avaldatakse, ning teave selliste vastuvõtjate kohta tuleks esitada lisaks teabele kolmandast isikust vastuvõtjate kohta. Tuleb esitada tegelikud (nimega) isikuandmete vastuvõtjad või vastuvõtjate kategooriad. Kooskõlas õigluse põhimõttega peavad vastutavad töötlejad esitama vastuvõtjate kohta teavet, mis on andmesubjektide jaoks kõige olulisem. Praktikas on need tavaliselt nimega vastuvõtjad, et andmesubjektid teaksid täpselt, kellel on nende isikuandmed. Kui vastutavad töötlejad otsustavad esitada vastuvõtjate kategooriad, peaks teave olema võimalikult konkreetne, näidates vastuvõtja liigi (s.t märkides nende tegevusalad), tööstusharu, sektori või alamsektori ning vastuvõtjate asukoha.6,  1.3.1. Tingimuste p 3.5 on viidatud „Andmetöötlejal on õigus klientide isikuandmeid jagada kolmandate isikutega, kelleks on näiteks volitatud andmetöötlejad, raamatupidajad, transpordi- ja kullerettevõtted, ülekandeteenuseid pakkuvad                                                  5 Sealjuures tuleb õigustatud huvi kindlaks teha andmesubjekti hüvanguks. Vt Artikli 29 töörühm suunised määruse 2016/679 kohase läbipaistvuse kohta lk 36 ning AKI koostatud õigustatud huvi juhend 6 Artikli 29 töörühm suunised määruse 2016/679 kohase läbipaistvuse kohta  ettevõtted. Andmetöötleja on isikuandmete vastutav töötleja. Andmetöötleja edastab maksete teostamiseks vajalikud isikuandmed volitatud töötleja Maksekeskus AS-ile.“  1.4. Tingimustest ei selgu, kes on andmetöötleja volitatud isikud (va Maksekeskus AS) ega, milliseid isikuandmeid igale vastuvõtjale edastatakse.   Niisamuti jääb arusaamatuks vajadus isikuandmeid jagada transpordi- ja kullerettevõtetega (kuidas nimetatud ettevõtted on seotud kultuurisündmuste piletimüügi vahendamisega). Kui tegemist on eksitusega, tuleks teha tingimustes muudatus.  1.4.1. Täiendavalt juhin tähelepanu, et nimetatud punkt ei ole kooskõlas kasutustingimuste punktiga 10.5, milles on märgitud „Ostja annab Piletit ostes või püsikliendiks registreerimisel nõusoleku, et OSTAPILET võib Ostja isikuandmeid töödelda. Nõusolek sisaldab ka endas OSTAPILET õigust edastada Ostja isikuandmeid temaga samasse gruppi kuuluvatele ettevõtetele ja OSTAPILET omanikumuutuse korral OSTAPILET omandajale. Teistele isikutele isikuandmeid ei edastata.“   Seega antakse isikule eksitavat teavet ning see on vastuolus IKÜM art 12 lg 1 toodud nõuetega ehk ei ole andmesubjektile üheselt selge.  1.5. Andmete säilitamise ajavahemik või ajavahemiku määramise kriteeriumid (IKÜM artikkel 13 lg 2 punkt a)  Säilitamise ajavahemik on seotud IKÜM artikli 5 lõike 1 punktis c toodud võimalikult väheste andmete kogumise nõudega ja artikli 5 lõike 1 punktis e toodud säilitamise piirangu nõudega. Säilitamise ajavahemiku (või selle kindlaksmääramise kriteeriumid) võivad tingida sellised tegurid nagu põhikirjajärgsed nõuded või tööstusharu suunised, kuid see tuleks sõnastada selliselt, et andmesubjektil oleks võimalik oma olukorra põhjal hinnata, milline on konkreetsete andmete/eesmärkide korral säilitamise aeg. Sellest ei piisa, kui vastutav töötleja märgib üldsõnaliselt, et isikuandmeid säilitatakse nii kaua kui vaja töötlemise õiguspäraste eesmärkide saavutamiseks. Kui see on asjakohane, tuleks ette näha erisugused säilitamise ajavahemikud isikuandmete eri liikide ja/või töötlemise eri eesmärkide jaoks, kaasa arvatud vajaduse korral arhiveerimise aeg7.  Tingimuste punkti 3.4. alapunktides on kirjas, kui kaua mingil eesmärgil töödeldavaid isikuandmeid säilitatakse. Punktid 3.4.1 ja 3.4.5 näevad ette, et isikuandmeid säilitatakse maksimaalselt vastavalt seaduses nimetatud tähtaegadele. Seetõttu ei vasta punktides 3.4.1 ja 3.4.5 märgitud tähtaeg IKÜM artikkel 13 lg 2 punkt a nõuetele.   1.6. Teave õiguse kohta taotleda vastutavalt töötlejalt juurdepääsu andmesubjekti puudutavatele isikuandmetele ning nende parandamist või kustutamist või isikuandmete töötlemise piiramist või esitada vastuväide selliste isikuandmete                                                  7 Artikli 29 töörühm suunised määruse 2016/679 kohase läbipaistvuse kohta lk 38   töötlemisele, samuti teave isikuandmete ülekandmise õiguse kohta (IKÜM artikkel 13 lg 2 punkt b)  Tingimuste punktis 4 on välja toodud andmesubjekti õigused. Selle kohaselt on andmesubjektil õigus: saada ligipääs oma isikuandmetele ning nendega tutvuda (4.1), saada informatsiooni tema isikuandmete töötlemise kohta (4.2), täiendada või parandada ebatäpseid andmeid (4.3).  See on otseselt vastuolus IKÜM art 13 lg 2 punktiga b. Nimelt näeb IKÜM art 13 lõige 2 ette, millise teabe peab vastutav töötleja isikuandmete saamise ajal andmesubjektile esitama ning IKÜM art 13 lg 2 punkti b kohaselt on selleks teave õiguse kohta taotleda vastutavalt töötlejalt juurdepääsu andmesubjekti puudutavatele isikuandmetele ning nende parandamist või kustutamist või isikuandmete töötlemise piiramist või esitada vastuväide selliste isikuandmete töötlemisele, samuti teave isikuandmete ülekandmise õiguse kohta. Artikli 29 töörühma suunistes määruse 2016/679 kohase läbipaistvuse kohta8 suunistes on rõhutatud eelkõige tuleks hiljemalt andmesubjekti esmakordse teavitamise ajal selgesõnaliselt juhtida andmesubjekti tähelepanu õigusele esitada vastuväide isikuandmete töötlemisele ning see tuleb esitada selgelt ja eraldi igasugusest muust teabest.  IKÜM artikkel 18 toob välja alused, millal on isikul õigus nõuda vastutavalt töötlejalt isikuandmete töötlemise piiramist st säilitatud isikuandmete märgistamist eesmärgiga piirata nende edaspidist töötlemist ning IKÜM artikkel 21 järgi on isikul õigus oma konkreetsest olukorrast lähtudes esitada igal ajal vastuväiteid teda puudutavate isikuandmete töötlemise suhtes, mis toimub artikli 6 lõike 1 punkti e või f alusel, sealhulgas nendele sätetele tugineva profiilianalüüsi suhtes.   Inspektsioon rõhutab, et kogu IKÜM artiklis 13 lõigetes 1 ja 2 sätestatud teave peab olema andmekaitsetingimustest nähtav.   Vastuolu esineb ka Tingimuste punkti 3.1 ja Kasutustingimuste punkti 10.4. vahel, mille kohaselt OSTAPILET kogub ja töötleb järgmisi Ostja isikuandmed: ees- ja perekonnanimi, e-maili aadress ja telefoninumber ning püsikliendi nimi, mis võimaldavad Ostja isikut tuvastada ja millised on Ostja edastanud veebilehel Piletit ostes või püsikliendiks registreerudes. Siit ei nähtu, et andmetöötleja töötleks ka maksekaardi detaile9. Seega antakse isikule eksitavat teavet ning see on vastuolus IKÜM art 12 lg 1 toodud nõuetega ehk ei ole andmesubjektile üheselt selge.   Samuti jääb inspektsioonile arusaamatuks, milliseid andmeid ja mis põhjusel kogub andmetöötleja kliendi kohta avalikest registritest10. Juhin tähelepanu, et andmetöötleja peab isikuandmete kogumisel lähtuma minimaalsuse printsiibist ehk andmeid tuleb koguda nii vähe kui võimalik teatud eesmärgi saavutamiseks. Igaks juhuks andmete kogumine on ebaseaduslik. Seega, kui te tegelikult siiski avalikest registritest andmeid ei kogu, tuleks teha tingimustes muudatus.                                                  8https://www.aki.ee/sites/default/files/inspektsioon/rahvusvaheline/juhised/suunised_maaruse_2016679_kohase_labipaistvuse_kohta.pdf  9 Tingimuste punkt 3.1.4. 10 Tingimuste punkt 3.2   2. Veebilehel kasutatavad küpsised  Andmekaitse Inspektsioon juhtis andmetöötleja tähelepanu asjaolule, et Osta Pilet OÜ kasutab oma veebilehel www.ostapilet.ee tarbija lõppseadmes küpsiseid ilma isikult sellekohase nõusoleku küsimiseta.   Selgitan, et olukorras kus Osta Pilet OÜ paigaldab oma võrgulehele kolmanda osapoole küpsised, on Osta Pilet OÜ selles osas vastutavaks töötlejaks ning küpsiste paigaldamiseks peab olema konkreetne õiguslik alus.   Eraelu puutumatust ja elektroonilist sidet käsitleva direktiivi 2002/58 artikkel 5 lõikes 3 välja toodud järgnev: Liikmesriigid tagavad, et teabe salvestamine abonendi või kasutaja lõppseadmesse ja juurdepääsu saamine sinna juba salvestatud teabele on lubatud ainult tingimusel, et asjaomane abonent või kasutaja on andnud selleks oma nõusoleku, ning talle on esitatud direktiivi 95/46/EÜ kohaselt selge ja arusaadav teave, muu hulgas andmete töötlemise eesmärgi kohta. See ei takista andmete tehnilist salvestamist ega juurdepääsu, mille ainus eesmärk on edastada sidet elektroonilises sidevõrgus või mis on teenuseosutajale hädavajalik sellise infoühiskonna teenuse osutamiseks, mida abonent või kasutaja on sõnaselgelt taotlenud.   Arvestades sellega, et täpsemaid reegleid Eestis küpsiste kasutamise osas sätestatud ei ole, tuleb lähtuda nimetatud direktiivi nõuetest. Seejuures on sõnaselgelt direktiivis ettenähtud, et küpsiste kasutamiseks peab olema isiku eelnev nõusolek, v.a juhul kui andmete tehnilise salvestamise ja juurdepääsu ainus eesmärk on edastada sidet elektroonilises sidevõrgus või mis on teenuseosutajale hädavajalik infoühiskonna teenuse osutamiseks. Nõusoleku kohustust on kinnitanud ka Euroopa Kohus 01.10.2019 asjas number C-673/171 . Euroopa Kohus on otsuses ka rõhutanud, et nõusolek kolmandate osapoolte küpsiste kasutamiseks tuleb võtta sõltumata sellest, kas tegemist on isikuandmetega või mitte.   Käesoleval juhul on kogutakse andmeid kasutaja kohta ilma, et andmesubjektilt nõusolekut küsitaks see tähendab, et andmesubjekt ei saa ise otsustada küpsiste kasutamise üle.   Andmesubjekt peab aru saama, milliseid küpsiseid võrguleht kogub ja tal peab olema võimalik iga küpsiseliigi kohta anda eraldi nõusolek (v.a veebilehe toimimiseks hädavajalikud küpsised). Seega on kolmandate osapoolte küpsiste kasutamine võrgulehel www.ostapilet.ee praegusel juhul ebaseaduslik.  Selline töötlemine on lubatud siis kui  küpsiste kasutamiseks võetakse inimeselt IKÜM artiklile 7 vastav nõusolek. Sh peab nõusolek olema vabatahtlik ehk inimesel peab olema võimalik endal otsustada kolmandate osapoolte (ja mitte hädavajalike) küpsiste kasutamine. Seega peab inimesel olema võimalik anda nõusolek nende küpsiste osas (näiteks tehes aktiivselt ise linnuke kastikesse), mille kasutamist ta lubab. Kui nõusolekut ei anta, on kolmandate osapoolte küpsiste kasutamine keelatud.     3. Kokkuvõte   Vastavalt IKS § 58 lõikele 1 ning IKÜM artikkel 58 lõike 2 punktidele d ja f, on inspektsioonil õigus anda korraldus, et andmetöötleja viiks isikuandmete töötlemise toimingud teatud viisil ja teatud aja jooksul vastavusse IKÜM sätetega, õigus kehtestada ajutine või alaline isikuandmete töötlemise piirang, sh töötlemiskeeld.  Võttes arvesse faktilisi asjaolusid, sh seda, et Osta Pilet OÜ ei ole inspektsioonile tõendanud IKÜM nõuete (artiklite 5, 6, 12 ja 13) täitmist ning võrgulehel www.ostapilet.ee on mitmeid olulisi puudusi, leiab inspektsioon, et kohustusliku ettekirjutuse tegemine antud asjas vajalik, et lõpetada õigusrikkumine võimalikult kiiresti.   (allkirjastatud digitaalselt) Ive Eevel jurist peadirektori volitusel