ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  ASUTUSESISESEKS KASUTAMISEKS Teabevaldaja: Andmekaitse Inspektsioon Märge tehtud: 15.09.2022 Juurdepääsupiirang kehtib kuni: 15.09.2097 p 2 osas otsuse jõustumiseni Alus: AvTS § 35 lg 1 p 2, AvTS § 35 lg 1 p 12  ETTEKIRJUTUS-HOIATUS isikuandmete kaitse asjas nr. 2.1.-1/22/1808   Ettekirjutuse tegija  Andmekaitse Inspektsiooni jurist Annika Kaljula  Ettekirjutuse tegemise aeg ja koht  14.11.2022, Tallinn  Ettekirjutuse adressaat – isikuandmete töötleja Karlson Group OÜ e-posti aadress: karlsonhotel@gmail.com  Isikuandmete töötleja vastutav isik  Juhatuse liige Maria Beršakova   RESOLUTSIOON: Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse (IKÜM) artikli 58 lõike 2 punkti d ja f ning võttes arvesse IKÜM artiklit 5, 6, 12, 13 alusel teeb Andmekaitse Inspektsioon Karlson Group OÜ-le täitmiseks kohustusliku ettekirjutuse:   Peatada jälgimiskaamerate kasutamine Karlson Lux Apartmentsile kuuluvates külaliskorterites asukohaga Virbi tn 10-51 ja Virbi tn 10-56 Tallinna linnas, kuniks ei ole täidetud järgnevad punktid:  a) kaamerate kasutamise kohta on koostatud õigustatud huvi analüüs ja andmekaitsetingimused, mille IKÜM-i nõuetele  vastavust on  Andmekaitse Inspektsioon kinnitanud; b) andmekaitsetingimused on tehtud kättesaadavaks majutusasutuse klientidele broneeringu sooritamisel; c) kaamerate kohta on paigaldatud nõuetekohased teavitussildid nähtavale kohale enne kaameraga jälgitavale alale sisenemist.  Inspektsioon määrab ettekirjutuse täitmise tähtajaks 18.11.2022.  Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.   SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel:  Sunniraha 2500 eurot.   Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 2 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 69 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioon (AKI) sai Xx kaebuse, mille kohaselt oli majutusasutuse Karlson Lux Apartments külaliskorterisse (korter nr. 51 asukohaga Virbi 10, Lasnamäe, 13629 Tallinn) paigaldatud jälgimiskaamerad. Kaebajal puudus igasugune eelnev teave jälgimiskaamerate olemasolust külaliskorteri broneeringut tehes (portaali booking.com kaudu), samuti puudusid kaebaja sõnul sellekohased teavitussildid korteris.   AKI algatas isikuandmete kaitse seaduse § 56 lg 3 punkti 8 alusel järelevalvemenetluse, mille raames saatis 03.08.2022 Karlson Group OÜ äriregistris kajastatud e-postile karlsonhotel@gmail.com järelepärimise vastamise tähtajaga 19.08.2022. Karlson Group OÜ palus ajapikendust kuni 26.08.2022 (kiri saadetud 22.08.2022 e-posti aadressilt karlsonhotel@gmail.com). Nimetatud kuupäevaks aga vastust ei tulnud, seega saatis AKI ettevõttele 02.09.2022 korduva järelepärimise, määrates vastamise tähtajaks 12.09.2022. Karlson Group OÜ  vastas korduvale järelepärimisele viivitusega – s.o. 22.09.2022.   AKI-le esitatud vastusest selgus, et Karlson Group OÜ on paigaldanud kahte külaliskorterisse (Virbi 10-51 ja Virbi 10-56) mõlemasse ühe kaamera, mille vaateväli on suunatud korteri välisukse peale. Kaamerapilti ei jälgita reaalajas, salvestised kustutatakse 7 päeva pärast ning ligipääs salvestistele on ainult Karlson Group OÜ juhatusel. Andmetöötleja sõnul on külalisi informeeritud, et koridoris on kaamera vaateväljaga ukse peale ning et see informatsioon on broneeringut tehes külalistele nähtav. Samuti on andmetöötleja sõnul paigaldatud teavitussildid välisukse peale ning kaamerate kasutamine toimub vara kaitse ja õigusrikkumiste tuvastamise eesmärgil.  Eeltoodust tulenevalt saatis AKI 04.10.2022 Karlson Group OÜ-le ettepaneku nr 2.1.-1/22/1808 isikuandmete kaitse nõuete paremaks täitmiseks, mille tähtajaks määras 25.10.2022. Käesolevaks ajaks ei ole Karlson Group OÜ vastanud inspektsiooni ettepanekule ega küsinud vastamiseks täiendavat ajapikendust.  Ettepanekuga nõudis AKI järgmiste punktide täitmist:  1. Saata inspektsioonile kuvatõmmis videosalvestisest, millest oleks näha salvestatava ala ulatus korteris.  2. Koostada kaamerate kasutamise kohta õigustatud huvi hinnang1 ja andmekaitsetingimused2 ning saata need inspektsioonile üle vaatamiseks. 3. Saata inspektsioonile tõend (kuvatõmmis ekraanipildilt) selle kohta, mil moel on külalisi broneeringut tehes teavitatud selgelt ja arusaadavalt, et korteritesse on paigaldatud kaamerad. 4. Palume kontrollida, kas teavitussildid kaameratest vastavad nõuetele . Juhul, kui mitte, palume paigaldada nõuetele vastavad sildid3 ning saata inspektsioonile sellest kinnituseks foto.  ANDMEKAITSE INSPEKTSIOONI PÕHJENDUSED:  1. Isikuandmete kaitse üldmääruse (IKÜM) artikli 5 kohaselt peab andmetöötlus olema seaduslik. Seaduslik on isikuandmete töötlemine ainult juhul, kui esineb mõni IKÜM artiklis 6 toodud õiguslikest alustest.   2. Kuna isikute jälgimine kaamera abil riivab eraelu puutumatust olulisel määral, siis on nende kasutamine võimalik vaid õigustatud huvi korral (IKÜM art 6 lg 1 p f). Õigustatud huvile tuginemisel peab aga olema läbi viidud õigustatud huvi hinnang kaamerate kasutamise osas. Informatsiooni selle kohta saatis AKI oma 4.10.2022 tehtud ettepanekus nr 2.1.-1/22/1808.  3. IKÜM artikkel 5 lõike 2 kohaselt peab andmetöötluse seaduslikkust tõendama andmetöötleja. See tähendab, et Karlson Group OÜ peab inspektsioonile selgitama kaamerate kasutamise õiguslikku alust majutusasutuses ning vastama muudele asjaga seotud küsimustele. Et välja selgitada, kas kaamera kasutamine on õiguspärane, peab andmetöötleja koostama õigustatud huvi hinnangu, milles analüüsib, kas vastutava töötleja huvi kaalub üles klientide õigused ja vabadused ning hindab, kas ei ole võimalik kasutada alternatiivseid meetodeid sama eesmärgi saavutamiseks (vara kaitse ja õigusrikkumiste tuvastamine).  4. Lisaks peab andmetöötleja tegema andmesubjektile (korteri külastajale) teatavaks teabe isikuandmete töötlemise kohta. Inspektsioon ei leidnud sellekohast teavet Booking.com portaalist. Karlson Lux Apartments poolt pakutavate mugavuste all on alapealkiri Turvalisus, mille kohaselt kasutatakse videovalvet majutusasutusest väljaspool. Selle kohta, et videovalve toimuks ka majutusasutuse sees (külaliskorterites), info puudub.  5. Kaamerate kasutamise puhul peavad olema paigaldatud nõuetekohased teavitussildid, kus on esitatud täpsem viide andmetöötleja andmekaitsetingimustele. Karlson Group OÜ on vastuses AKI-le väitnud, et teavitussildid on paigaldatud ukse peale (mis on ilmselt tehtud korteriühistu poolt) kuid ei ole tõendanud, et nõuetekohased sildid on paigaldatud ka korteri sees asuvate kaamerate kohta. Korteriühistu kaamerad ning korteriomanike kaamerate andmetöötlejad on erinevad, seega vastutavad nad mõlemad eraldi oma haldusalasse kuuluvate kaamerate kasutamise õiguspärasuse eest.   6. Võttes arvesse eespooltoodut, on käesoleval hetkel isikuandmete töötlemine (külaliste filmimine) Karlson Group OÜ poolt ebaseaduslik, kuna ei vasta IKÜM 5, 6, 12 ja 13 nõuetele. Inspektsioonil on õigus IKÜM art 58 lg 2 punkti f alusel kehtestada mh ajutine isikuandmete töötlemise keeld.                                                    1 https://www.aki.ee/sites/default/files/dokumendid/oigustatud_huvi_juhend_15052020.pdf 2 https://www.aki.ee/et/teavitus-juhised/videovalve-korraldajale/andmekaitsetingimused-videovalves 3 https://melon.rik.ee/videovalve-sildi-genereerija  7. Vastavalt isikuandmete kaitse seaduse (IKS) § 58 lõikele 1 ning isikuandmete kaitse üldmääruse artikkel 58 lõike 1 punktile a ning arvestades sama lõike punkti e, on inspektsioonil õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist.  8. Vastavalt haldusmenetluse seaduse (HMS) § 27 lg 2 punktile 3 loetakse elektrooniliselt kättesaadavaks tehtud või edastatud dokument kättetoimetatuks, kui dokument või teade on edastatud äriühingu äriregistrisse kantud elektronposti aadressile.  9. Inspektsioon on saatnud 04.10.2022 ettepaneku Karlson Group OÜ äriregistris kajastatud e-posti aadressile ja andnud Karlson Group OÜ-le vastamiseks mõistliku aja (3 nädalat), sh on andmetöötlejal olnud võimalik inspektsioonile tähtaegselt kirjutada ja põhjendada, kui järelepärimisele vastamise tähtaeg on liiga lühike ning põhjaliku vastuse esitamine nõuaks pikemat vastamise aega. Sellega on inspektsioon täitnud haldusmenetluse seaduse § 40 lõikest 1 tuleneva kohustuse anda menetlusosalisele enne haldusakti andmist võimaluse esitada asja kohta oma arvamus ja vastuväited.  10. Ettepaneku lõpus juhtis AKI tähelepanu sellele, et Andmekaitse Inspektsioonil on õigus vastavalt IKS § 56 lõike 2 punktile 8, § 58 lõikele 1 ning isikuandmete kaitse üldmääruse artikli 58 lõike 2 alusel teha isikuandmete töötlejale ettekirjutus, kui isikuandmete töötleja on rikkunud isikuandmete kaitse töötlemise nõudeid.  11. Võttes arvesse asjaolusid, et isikuandmeid töödeldakse hetkel ebaseaduslikult ja et haldusorgani järelevalvemenetluse raames tehtud ettepanekule vastamine on kohustuslik, kuid Karlson Group OÜ ei ole inspektsiooni ettepanekule vastanud, leiab inspektsioon, et kohustusliku ettekirjutuse tegemine antud asjas on vajalik selleks, et lõpetada õigusrikkumine võimalikult kiiresti ning tagada majutusasutuse klientide privaatsuse kaitse. Seetõttu teeb inspektsioon kohustusliku ettekirjutuse peatada jälgimiskaamerate kasutamine Karlson Lux Apartmentsile kuuluvates külaliskorterites kuni ettevõte täidab IKÜM-ga pandud kohustused sellise andmetöötluse tegemiseks.    (allkirjastatud digitaalselt) Annika Kaljula jurist peadirektori volitusel