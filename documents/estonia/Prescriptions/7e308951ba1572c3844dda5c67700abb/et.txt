ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235   ETTEKIRJUTUS-HOIATUS isikuandmete kaitse asjas nr. 2.1.-5/23/2910-6    Ettekirjutuse tegija  Andmekaitse Inspektsiooni jurist Greete Ahu  Ettekirjutuse tegemise aeg ja koht  06.03.2023 Tallinnas  Ettekirjutuse adressaat – isikuandmete töötleja Sillamäe linn, Viru pst 22a korteriühistu  aadress: Ida-Viru maakond, Sillamäe linn, Viru pst 22a e-posti aadress: viru22asil@gmail.com  Isikuandmete töötleja vastutav isik  juhatuse liikmed   RESOLUTSIOON: Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 1 punkti a ning arvestades sama lõike punkti e alusel teen täitmiseks kohustusliku ettekirjutuse:  Lõpetada kortermaja Viru pst 22 Sillamäe trepikojas Xx isikuandmete avalikustamine.  Ettekirjutuse täitmisest teatage hiljemalt 20.03.2023 Andmekaitse Inspektsioonile aadressil info@aki.ee.   VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: Sunniraha 200 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS:  Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: 09.12.2022. a esitas ühistu liige inspektsioonile kaebuse koos fotodega, et tema isikuandmed (korteri number, nimi) on avaldatud alates 05.12.2022 hoone trepikojas stendil kahel lehel nimega "KÜ Viru 22a omanikele" ilma isiku eelneva nõusolekuta.  06.01.2023. a saatis inspektsioon töötlejale ettepaneku: Inspektsioon teeb ettepaneku lõpetada igasugune edaspidine ühistu liikmete isikuandmete  avalikustamine kolmandatele isikutele, sh üldkasutatavates ruumides (hoone trepikodades)  ja saata selle kohta inspektsiooni aadressile info@aki.ee kinnitus hiljemalt 20.01.2023. a.  27.01.2023.a saatis inspektsioon töötlejale korduva ettepaneku: Inspektsioon teeb ettepaneku lõpetada igasugune edaspidine ühistu liikmete isikuandmete  avalikustamine kolmandatele isikutele, sh üldkasutatavates ruumides (hoone trepikodades)  ja saata selle kohta inspektsiooni aadressile info@aki.ee kinnitus hiljemalt 10.02.2023. a.  ISIKUANDMETE TÖÖTLEJA SELETUS: Töötleja ei ole kasutanud oma õigust vastuväidete ja arvamuste esitamiseks ning avalikustab isikuandmeid hoone trepikodades edasi.   ANDMEKAITSE INSPEKTSIOONI PÕHJENDUSED: Vastavalt haldusmenetluse seaduse § 27 lg 2 punktile 3 loetakse elektrooniliselt kättesaadavaks tehtud või edastatud dokument kättetoimetatuks, kui dokument või teade on edastatud äriühingu äriregistrisse kantud elektronposti aadressile.  Inspektsioon on saatnud ettepaneku Viru pst 22a korteriühistule äriregistris kajastatud e-posti aadressile ja andnud Viru pst 22a korteriühistule vastamiseks mõistliku aja, sh on ettepaneku adressaadil olnud võimalik inspektsioonile tähtaegselt kirjutada ja põhjendada, kui ettepaneku täitmise tähtaeg on liiga lühike ning põhjaliku vastuse esitamine nõuaks pikemat vastamise aega. Sellega on inspektsioon täitnud haldusmenetluse seaduse § 40 lõikest 1 tuleneva kohustuse anda menetlusosalisele enne haldusakti andmist võimaluse esitada asja kohta oma arvamus ja vastuväited.  Inspektsioon selgitab, et igasuguseks isikuandete töötlemiseks on vajalik isikuandmete kaitse üldmääruse artiklist 6 tulenev alus. Antud juhul saab selleks olla vaid isikute eelnev nõusolek ja seega on ilma nõusolekuta isikuandmete avalikustamine hoone trepikojas ebaseaduslik.   Üldreegel on korteriühistu liikmete andmete avaldamisel see, et sisesuhtes (ühistu liikmete vahel) on see lubatud ning välissuhtes (kolmandatele isikutele) on selleks vajalik eelnev isikute nõusolek. Nõusolek peab olema antud vabal tahtel ja peab olema pakutud alternatiivvõimalus neile, kes ei ole sellisel viisil isikuandmete avalikustamisega nõus. Lisaks peab arvestama asjaoluga, et iga isik saab nõusoleku ka igal hetkel tagasi võtta. Juhime tähelepanu, et isikuandmete avaldamine trepikojas jm kolmandatele isikutele ligipääsetavas kohas või internetis on seadusega vastuolus, sest andmed on nähtavad ka kolmandatele isikutele.   Eeltoodust lähtuvalt tuleb korteriühistul lõpetada ilma nõusolekuta isikuandmete avalikustamine kortermaja trepikojas.    Võttes arvesse, et Viru pst 22a korteriühistu ei ole inspektsiooni 06.01.2023 ja 27.01.2023 ettepanekuid täitnud ega  neile muul moel reageerinud, leiab inspektsioon, et kohustusliku ettekirjutuse tegemine antud asjas on vajalik ja vältimatu haldusmenetluse efektiivselt, sh võimalikult kiirelt, läbi viimiseks.   (allkirjastatud digitaalselt) Greete Ahu jurist peadirektori volitusel