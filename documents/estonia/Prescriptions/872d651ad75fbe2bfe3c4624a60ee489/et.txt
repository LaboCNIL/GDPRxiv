ERAELU KAITSE JA RIIGI LÄBIPAISTVUSE EEST Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235      ETTEKIRJUTUS-HOIATUS isikuandmete kaitse asjas nr 2.1.-6/21/29   Ettekirjutuse tegija  Andmekaitse Inspektsiooni jurist Raiko Kaur  Ettekirjutuse tegemise aeg ja koht   29.11.2021, Tallinn  Ettekirjutuse adressaat        vastutav isik     Krediidiregister OÜ (12400621)             art@krediidiregister.ee art@taust.ee      juhatuse liige      RESOLUTSIOON: Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse (IKÜM) artikli 58 lõike 1 punktide a ja e alusel teeb Andmekaitse Inspektsioon Krediidiregister OÜ-le täitmiseks kohustusliku ettekirjutuse:  Tagada Andmekaitse Inspektsioonile 14 päevaks ligipääs võrgulehel www.taust.ee olevatele isikuandmetele ja kogu teabele, mis nimetatud võrgulehel on. Näiteks edastada eeltoodu võimaldamiseks inspektsioonile kasutajakonto ja parool.  Määrame ettekirjutuse täitmise tähtajaks 02.12.2021.a. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235 rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel sunniraha 10 000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioon (inspektsioon) alustas 25.07.2017 tollal kehtiva isikuandmete kaitse seaduse § 33 lõike 5 alusel omaalgatusliku järelevalvemenetluse (seire), mille eesmärgiks oli kaardistada isikuandmete töötlemise olukord infoportaalides. Läbiviidava seire eesmärgiks oli välja selgitada, milliseid isikuandmeid ning millisel õiguslikul alusel infoportaalides kogutakse ja (taas)avalikustatakse ning kuidas on inimesed informeeritud privaatsusega seotud aspektidest. 2018. aasta alguses saatis inspektsioon Krediidiregister OÜ-le seire vahekokkuvõtte isikuandmete (taas)avalikustamise osas infoportaalides ning ühtlasi juhtisime tähelepanu, et alates isikuandmete kaitse üldmääruse (IKÜM) kohaldamisest võtab inspektsioon vajadusel meetmeid õigusliku olukorra tagamiseks vastavalt IKÜM-s sätestatud tingimustele. Lähtuvalt sellest teavitasime 21.05.2019 isikuandmete kaitse seaduse (IKS) § 56 lg 3 punkti 8 alusel algatatud järelevalvemenetlusest, mille eesmärgiks oli kontrollida IKÜM-s sätestatud nõuete täitmist. 28.09.2020 saatsime Krediidiregister OÜ-le järelepärimise, milles märkisime: Suures osas vajab isikuandmete nägemine ja seeläbi nõuetele vastavuse kontrollimine aga Krediidiregister OÜ võrgulehele sisse logimist ning paketi ostmist, mistõttu ei ole inspektsioonil olnud võimalust ka isikuandmete töötlemise nõuetekohasust täielikult kontrollida. Selleks, et inspektsioonil oleks võimalik järelevalvemenetluse raames kontrollida Krediidiregister OÜ andmetöötluse vastavust IKS-i ja IKÜM-i nõuetele, sh näha millises ulatuses ning viisil isikuandmeid töödeldakse, soovime, lähtuvalt IKS § 58 lõikest 1 ning IKÜM artikkel 58 lg 1 punktist e, saada juurdepääsu kõikidele isikuandmetele ja kogu teabele, mis on võrgulehel www.taust.ee.  Andmekaitse Inspektsioonil on õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist,1 mistõttu palume hiljemalt 16. oktoobriks 2020 esitada järgnev teave: [...] 4. Tagada inspektsioonile võrgulehel www.taust.ee juurdepääs kõikidele isikuandmetele ja kogu teabele, mis nimetatud võrgulehel on. Näiteks edastada eeltoodu võimaldamiseks inspektsioonile järelevalvemenetluse kestvuse ajaks kasutajakonto ja parool.   16.10.2020 vastas Krediidiregister OÜ järgnevalt: Kasutajakonto loomiseks on vaja AKI’ga sõlmida leping/kokkulepe, milles reguleeritakse erinevad olukorrad: näiteks kui kasutamise käigus tellib AKI esindaja tasulist infot (kes katab kulub), mis on andmete vaatamise õigustatud alus, mis juhtub kui vaadatakse näiteks eraisiku maksehäirete infot ilma õigustatud huvi Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235 olemasoluta jne. Käesolevale kirjale lisatud eraldi dokumentidena isikukaardi ja firmakaardi väljatrükk, kus näha kogu kuvatav info. Eelnev annab ülevaate, mis andmeid ja kuidas neid kuvatakse. Tegemist on nö maksimaalselt infot sisaldava vaatega, s.t et sellist infot kuvatakse ainult sisseloginud kasutajale (kes on sõlminud lepingu või teostanud ühekordse ostu). OÜ Krediidiregister hinnangul annavad lisatud dokumendi piisava ülevaate infost, mida taust.ee lehel kuvatakse. 18.11.2021 saatis inspektsioon korduva järelepärimise, millest tõime välja:  4.1. Selgitame, et Andmekaitse Inspektsioon ei sõlmi järelevalvesubjektidega lepinguid või muid kokkuleppeid oma järelevalveliste ülesannete täitmiseks. Kordame 28.09.2020 saadetud järelepärimises toodut: „Suures osas vajab isikuandmete nägemine ja seeläbi nõuetele vastavuse kontrollimine aga Krediidiregister OÜ võrgulehele sisse logimist ning paketi ostmist, mistõttu ei ole inspektsioonil olnud võimalust ka isikuandmete töötlemise nõuetekohasust täielikult kontrollida. Selleks, et inspektsioonil oleks võimalik järelevalvemenetluse raames kontrollida Krediidiregister OÜ andmetöötluse vastavust IKS-i ja IKÜM-i nõuetele, sh näha millises ulatuses ning viisil isikuandmeid töödeldakse, soovime, lähtuvalt IKS § 58 lõikest 1 ning IKÜM artikkel 58 lg 1 punktist e, saada juurdepääs kõikidele isikuandmetele ja kogu teabele, mis on võrgulehel www.taust.ee.“. Lähtuvalt eeltoodust on inspektsioonil õigus saada ligipääs kõikidele töödeldavatele isikuandmetele ning Krediidiregister OÜ-l kohustus seda võimaldada. Täiendavalt selgitame, et Andmekaitse Inspektsioon on algatanud Krediidiregister OÜ osas isikuandmete kaitse seaduse § 56 lg 3 punkti 8 alusel järelevalvemenetluse ning isikuandmetele ligipääs on vajalik järelevalvemenetluse läbi viimiseks - isikuandmete töötlemise nõuetekohasuse kontrollimiseks.  4.2. Samuti selgitame, et inspektsioonile ei piisa järelevalvemenetluse läbiviimiseks sellest, kui Te toote välja, milliseid andme koosseise Te töötlete ning saadate ühe näidise. Inspektsioonil on järelevalvemenetluse läbiviimiseks vajalik ka kontrollida seda, kas andmetöötlus ka tegelikult vastab IKÜM-s sätestatud nõuetele. Näiteks, kas äriühinguga seotud kohtulahendites on teave üksnes juriidiliste isikute kohta või sisaldab see ka füüsiliste isikute andmeid, kas eraisiku infokaardil olevad ametlikud teadaanded ja kohtulahendid vastavad krediidivõimelisuse hindamise eesmärgile.   Andmekaitse Inspektsioonil on õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist,2 mistõttu palume hiljemalt 18. detsembriks 2020 esitada järgnev teave:  […] 6. Tagada inspektsioonile võrgulehel www.taust.ee juurdepääs kõikidele isikuandmetele ja kogu teabele, mis nimetatud võrgulehel on. Näiteks edastada eeltoodu võimaldamiseks inspektsioonile järelevalvemenetluse kestvuse ajaks kasutajakonto ja parool.   ISIKUANDMETE TÖÖTLEJA SELETUS OÜ Krediidiregister on kirjeldanud kasutavate andmete koosseisu ja selle näitlikustamiseks edastanud ka väljavõtted. Kui toodud näiteid on vähe ja Andmekaitse Inspektsioon soovib veenduda, et saadetud näited vastavad tegelikkusele ning IKÜM sätestatud nõuetele võime kokku leppida füüsilise või virtuaalse kohtumise, kus OÜ Krediidiregister esindaja teeb Andmekaitse Inspektsiooni esindaja juuresolekul soovitud päringud.   OÜ Krediidiregister on jätkuvalt seisukohal, et Andmekaitse Inspektsiooni soov saada alalist (edastatud on umbmäärane piirang – järelvalvemenetluse toimumise aeg) ja kõikehõlmavat ligipääsu kõikide isikute kõikidele andmetele on ebaproportsionaalne sekkumine kõikide andmebaasis kajastatud isikute privaatsusesse ning ei ole põhjendatud uurimisülesande üldnimetusega. Samasuguse loogika kohaselt võik Andmekaitse Inspektsioon nõuda kõikide Eesti ettevõtete kõikide andmebaaside kohest edastamist tuues põhjuseks üldvolituse olemasolu.  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235 OÜ Krediidiregister on seisukohal, et sellist õigust tuleb tõlgendada lähtudes andmesubjekti õigustatud huvist ning piirduda minimaalselt vajaliku ulatusega. Juhul, kui Andmekaitse Inspektsioon on teistsugusel seisukohal, siis soovime selgesõnalist haldusakti, mille saamise järel saab OÜ Krediidiregister otsustada, kas peame seda täitma või soovime vaidlustada halduskohtus. Juhime Teie tähelepanu asjaolule, et meie jaoks on karistatav ka isikuandmete õigustamatu edastamine riigiasutustele.   Lisaks rõhutame jätkuvalt, et me ei saa edastada üldligipääsu, kui Andmekaitse Inspektsioon ei garanteeri tekkida võivate lisakulude hüvitamist (tasulised päringud, võimalikud kahjunõuded).  ANDMEKAITSE INSPEKTSIOONI PÕHJENDUSED: Andmekaitse Inspektsioon on algatanud IKS § 56 lg 3 punkti 8 alusel omaalgatusliku järelevalvemenetluse. Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 1 punktidele a ja e on inspektsioonil õigus saada juurdepääs kõikidele isikuandmetele ja kogu teabele, mis on vajalik järelevalvemenetluse läbi viimiseks ning anda korraldus selle teabe saamiseks.  Kuna isikuandmete nägemine ja seeläbi IKÜM nõuetele vastavuse kontrollimine eeldab võrgulehele www.taust.ee sisse logimist ja paketi ostmist, ei ole võimalik inspektsioonil ilma ligipääsude saamiseta isikuandmete töötlemise nõuetekohasust kontrollida. Inspektsioon soovib kontrollida pisteliselt kogu andmekoosseisu, mis võrgulehel www.taust.ee on. Seega on järelevalvemenetluse läbiviimiseks vältimatult vajalik, et inspektsioon saaks tasuta ligipääsu kõikidele isikuandmetele.  Lisaks ei saa menetlusosaline ette kirjutada seda, millisel viisil saab järelevalveasutus oma ülesandeid täita ega nõuda isikuandmetele ligipääsu saamise eest tasu. Andmesubjektidele saab Krediidiregister OÜ öelda, et päringud on teinud Andmekaitse Inspektsioon järelevalvemenetluse käigus, päringute võimaldamine oli Krediidiregister OÜ seadusest tulenev kohustus ning igal andmesubjektil on võimalik küsida täiendavaid selgitusi inspektsioonilt.  Võttes arvesse faktilisi asjaolusid ja asjaolu, et Krediidiregister OÜ ei ole võimaldanud ligipääsu kõikidele võrgulehel www.taust.ee olevatele andmetele, leiab inspektsioon, et kohustusliku ettekirjutuse tegemine antud asjas on vajalik, et kontrollida isikuandmete töötlemise õiguspärasust.   /allkirjastatud digitaalselt/ Raiko Kaur jurist peadirektori volitusel