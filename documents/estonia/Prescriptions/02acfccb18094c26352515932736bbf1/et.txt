ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235       ETTEKIRJUTUS-HOIATUS isikuandmete kaitse asjas nr 2.1.-6/19/2   Ettekirjutuse tegija  Andmekaitse Inspektsiooni vaneminspektor Raiko Kaur  Ettekirjutuse tegemise aeg ja koht  14.03.2019, Tallinn  Ettekirjutuse adressaat                               People Fitness Eesti OÜ (14106127) Sakala tn 22 – 17a, Tallinn 10141  14106127@eesti.ee    Adressaadi vastutav isik   Juhatuse liige Georgii Guselnikov   RESOLUTSIOON: Isikuandmete kaitse seaduse § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 1 punkti a ning arvestades sama lõike punkti e teen täitmiseks kohustusliku ettekirjutuse:  Vastata People Fitness Eesti OÜ esindajal inspektsiooni 28.02.2019 nr 2.1.-1/19/276 saadetud korduvale järelepärimisele.  Määran ettekirjutuse täitmise tähtajaks 26.03.2019.a. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: Sunniraha 2000 eurot.  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235   Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioonis registreeriti 21.01.2019 [ees – ja perekonnanimi] (kaebuse esitaja) kaebus, mille kohaselt ei ole võimalik isikul realiseerida oma õigust andmete kustutamisele. Kaebuse esitaja saatis 28.05.2019 People Fitness Eesti OÜ-le kirja, milles soovis oma kõikide andmete kustutamist. 28.05.2018 vastati, et kontot kustutada ei saa, kuid kõik muud andmed on kustutatud. 02.12.2018 saadeti aga kaebuse esitajale sünnipäeva tervitus. 02.01.2019 saatis kaebuse esitaja People Fitness Eesti OÜ-le kirja, kus küsis, miks ei ole tema andmed endiselt kustutatud. Nimetatud kirjale ei ole aga kaebuse kohaselt vastatud. Lähtuvalt eeltoodust algatas Andmekaitse Inspektsioon (inspektsioon) järelevalvemenetluse. Riikliku järelevalvemenetluse raames esitas inspektsioon People Fitness Eesti OÜ-le 11.02.2019 järelepärimise ning 28.02.2019 korduva järelepärimise asjas nr 2.1.-1/19/276. Korduvale järelepärimisele vastamise tähtaeg oli 12.03.2019. Sama järelepärimise raames juhtis inspektsioon People Fitness Eesti OÜ-le ka tähelepanu ettekirjutuse ja sunniraha määramisele juhul, kui inspektsiooni järelepärimisele määratud tähtajaks ei vastata. Inspektsioon saatis 11.02.2019 saadetud järelepärimise e-posti aadressile gg@peoplefitness.eu ja 28.02.2019 saadetud korduva järelepärimise e-posti aadressile 14106127@eesti.ee ja äriregistris toodud ettevõtte asukoha aadressile Sakala tn 22 – 17a, Tallinn 10141.  E-posti teel saadetud järelepärimiste osas tuleb märkida, et vastavalt haldusmenetluse seaduse (HMS) § 27 lg 2 punktile 3 elektrooniliselt kättesaadavaks tehtud või edastatud dokument loetakse kättetoimetatuks, kui dokument või teade on edastatud äriühingu äriregistrisse kantud elektronposti aadressile, antud juhul e-posti aadressidele gg@peoplefitness.eu ja 14106127@eesti.ee  Käesolevaks ajaks ei ole People Fitness Eesti OÜ esindaja vastanud inspektsiooni järelepärimisele ja ei ole võtnud ühendust haldusorganiga järelepärimisele vastamise osas.     ANDMEKAITSE INSPEKTSIOONI PÕHJENDUSED: Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 1 punktile a ning arvestades sama lõike punktiga e, on inspektsioonil õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist.  Võttes arvesse faktilisi asjaolusid ja asjaolu, et haldusorgani järelevalvemenetluse raames tehtud järelepärimisele vastamine on kohustuslik, kuid People Fitness Eesti OÜ ei ole inspektsiooni 11.02.2019 järelepärimisele ja 28.02.2019 korduvale järelepärimisele vastanud, leiab inspektsioon, et kohustusliku ettekirjutuse määramine antud asjas on põhistatud ja vajalik  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  järelevalveasja oluliste asjaolude väljaselgitamiseks ning võimaliku korrarikkumise kõrvaldamiseks.    /allkirjastatud digitaalselt/  Raiko Kaur vaneminspektor peadirektori volitusel