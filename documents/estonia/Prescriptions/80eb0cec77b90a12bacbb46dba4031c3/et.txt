ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235       ETTEKIRJUTUS-HOIATUS isikuandmete kaitse asjas nr 2.1.-1/20/3650   Ettekirjutuse tegija  Andmekaitse Inspektsiooni jurist Signe Kerge  Ettekirjutuse tegemise aeg ja koht  22.12.2020, Tallinn  Ettekirjutuse adressaat                            Nordiconsult Elektro OÜ Küütri tn 3, Tartu 51007 gert@nordiconsult.com    Adressaadi vastutav isik   XXX   RESOLUTSIOON: Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse (IKÜM) artikli 58 lõike 1 punkti d ning lõike 2 punktide c, d ja f, samuti arvestades IKÜM artiklitega 5 ja 6, teeb Andmekaitse Inspektsioon Nordiconsult Elektro OÜ-le täitmiseks kohustusliku ettekirjutuse:  Eemaldada kodulehelt http://www.nordiconsult.com/ee/contact/ XXX isikuandmed.  Määrame ettekirjutuse täitmise tähtajaks 12.01.2021.a. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: Sunniraha 2000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235   VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioonis registreeriti 12.10.2020 XXX kaebus, mille kohaselt ei ole ettevõte Nordiconsult Elektro OÜ eemaldanud enda kodulehe kontaktide alt tema nime ning kontaktandmeid, kusjuures töösuhe lõppes isiku ja ettevõtte vahel juba 2019 juulis. Inspektsioon võttis esmalt Nordiconsult Elektro OÜ-ga ühendust telefoni teel ning vestluse käigus lubati antud isikuandmed võrgulehelt eemaldada. Kuupäevaks 04.12.2020 seda tehtud ei olnud, mistõttu Andmekaitse Inspektsioon tegi samal päeval ettevõttele kirjalikult ametliku ettepaneku andmete kustutamiseks tulenevalt isikuandmete kaitse üldmääruse artiklitest 5 ja 6, mis sätestavad, et isikuandmete töötlemiseks, sh avalikustamiseks, peab olema seaduslik alus. Antud juhul puudub õiguslik alus kaebaja isikuandmete avalikustamiseks. Ettepanek edastati ettevõtte e-posti aadressile, mis on leitav äriregistrist.  Ettepaneku täitmiseks andis inspektsioon tähtaja 17.12.2020. Käesolevaks hetkeks isikuandmeid kodulehelt siiski eemaldatud ei ole ning ettevõte ei ole inspektsioonile ka vastanud.  ANDMEKAITSE INSPEKTSIOONI PÕHJENDUSED:  Andmekaitse Inspektsioon pöördus Nordiconsult Elektro OÜ poole telefoni teel ning peetud kõne käigus lubati XXX andmed esimesel võimalusel ettevõtte kodulehelt eemaldada. Seda aga ei ole siiani tehtud.  Inspektsioon tegi ettepaneku isikuandmete kaitse seaduse paremaks täitmiseks, selgitades, et isikuandmete töötlemiseks peab olema õiguslik alus, mida antud juhul ei ole. Ettepanekus hoiatas inspektsioon Nordiconsult Elektro OÜ juhatuse liiget ka ettekirjutusele vastamata jätmise asjaoludest ning tõi välja, et võime kohustada teda pöördumisele vastama ka ettekirjutuse ning sunniraha määramisega.  Võttes arvesse faktilisi asjaolusid ja asjaolusid, et ettevõte töötleb kaebaja isikuandmeid ilma õigusliku aluseta ning ei ole vastanud inspektsiooni 04.12.2020 ettepanekule, leiab inspektsioon, et kohustusliku ettekirjutuse tegemine antud asjas on vajalik korrarikkumise kõrvaldamiseks.    /allkirjastatud digitaalselt/  Signe Kerge jurist peadirektori volitusel