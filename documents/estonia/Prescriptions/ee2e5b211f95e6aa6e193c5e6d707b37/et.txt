Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  ASUTUSESISESEKS KASUTAMISEKS Teabevaldaja: Andmekaitse Inspektsioon Märge tehtud: 04.01.2022 Juurdepääsupiirang kehtib kuni: 04.01.2097 P 2 osas kuni otsuse jõustumiseni Alus: AvTS § 35 lg 1 p 2, AvTS § 35 lg 1 p 12  ETTEKIRJUTUS-HOIATUS isikuandmete kaitse asjas nr. 2.1.-4/21/1534    Ettekirjutuse tegija  Andmekaitse Inspektsiooni jurist Merili Koppel Ettekirjutuse tegemise aeg ja koht   Tallinn  Ettekirjutuse adressaat – isikuandmete töötleja XXX e-posti aadress: XXX  Koopia  Esindajad XXX (XXX), XXX(XXX)    RESOLUTSIOON: isikuandmete kaitse seaduse (IKS) § 56 lg 1, lg 2 p 8, § 58 lg 1, § 10 ning isikuandmete kaitse üldmääruse (IKÜM) art 58 lg 1 p d ning lg 2 p-de f ja g alusel, samuti arvestades IKÜM art-ga 6, teeb Andmekaitse Inspektsioon XXX täitmiseks kohustusliku ettekirjutuse:  1. Lõpetada XXX poolt hallatavatel Facebooki kontodel, lehtedel, postitustes ja gruppides, s.h Facebooki gruppides „XXX“, „XXX“, „XXX“, „XXX“, „XXX“, „XXX“, „XXX“, ilma IKÜM art 6 lg 1 p a kohase nõusolekuta teiste inimeste  isikuandmete avalikustamine.  Määran ettekirjutuse täitmise tähtajaks 18.01.2022. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-postiaadressile info@aki.ee.   VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile IKS § 60 alusel sunniraha 3000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.   2 (7) VÄÄRTEOKARISTUSE HOIATUS: IKÜM art 58 lg 2 kohase ettekirjutuse täitmata jätmise eest võidakse algatada väärteomenetlus IKS § 69 lg 1 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioon on saanud arvukaid kaebusi seoses eraisikute võlaandmete avalikustamisega sotsiaalmeedias. Seetõttu otsustas Andmekaitse Inspektsioon algatada selliste Facebooki lehtede ja gruppide osas omaalgatusliku järelevalvemenetluse. Järelevalvemenetluse raames tegi inspektsioon 19.04.2021 XXX (edaspidi ka andmetöötleja) ettepaneku isikuandmete kaitse asjas nr 2.1.- 4/21/1534, mille sisu oli järgnev: „1. Lõpetada isikuandmeid sisaldavate postituste avalikustamine Teie poolt hallatavates sotsiaalmeediagruppides. 2. Kustutada Teie poolt hallatavates Facebooki gruppides ilma õigusliku aluseta seni avalikustatud teiste inimeste isikuandmed.“. Ettepanekule vastamise tähtaeg oli 30.04.2021. Ettepanekus juhtis inspektsioon mh tähelepanu ettekirjutuse tegemise ja sunniraha määramise võimalusele ning õigusele esitada haldusmenetluse seaduse § 40 lg 1 kohaselt enne haldusakti andmist asja kohta oma arvamus ja vastuväited. Inspektsiooni ettepanekule esitasid 17.05.2021 vastuse andmetöötleja esindajad XXX ning XXX, milles esitasid taotluse algatatud järelevalvemenetluse lõpetamiseks. Vastuses esitati vastuväited peaasjalikult IKÜM-i kohaldumise osas, andmetöötleja kvalifitseerumisel vastutavaks andmetöötlejaks ning üldiselt võlaandmete töötlemise õigusliku aluse kohta. Inspektsiooni ettepanekut andmetöötleja ettenähtud ajaks (26.04.2021) ei täitnud.  Käesolevaga vastab Andmekaitse Inspektsioon andmetöötleja 17.05.2021 vastuses toodud seisukohtadele ning põhjendab ettekirjutuse tegemise vajadust, jättes seejuures üksikasjalikult kordamata 19.04.2021 ettepaneku sisu.   ANDMEKAITSE INSPEKTSIOONI PÕHJENDUSED:  1. Andmekaitse Inspektsiooni pädevus ettepaneku ja ettekirjutuse tegemiseks 17.05.2021 vastuse p-s 3A on andmetöötleja väljendanud, et korrakaitseseaduse (KorS) § 4 kohaselt võib haldusorgan asuda riikliku järelevalve käigus eraõiguslike isikute vahelisi suhteid lahendama ainult kolme kumulatiivse tingimuse täituvusel, sh kui inimesel ei ole kohtulikku õiguskaitset võimalik õigel ajal saada. Lisaks on andmetöötleja viidanud inspektsiooni avaldatud seisukohale isikuandmete kaitse asjas nr 2.1.-3/18/642, mille kohaselt eraõiguslikes suhetes on oma õiguste maksmapanekuks ette nähtud eelkõige tsiviilkohtusse pöördumise võimalus. Seega leiab andmetöötleja, et Andmekaitse Inspektsioon peaks põhjendama antud asjasse sekkumise vajadust.  Esiteks selgitan, et antud juhul ei ole tegemist eraisikute vahelise õigussuhte lahendamisega, nagu on leitud vastuse p-s 3.8. Inspektsioon ei anna hinnangut pooltevaheliste võlasuhete kehtivusele vms eraõiguslikele küsimusele, vaid isikuandmete avalikustamise lubatavusele.   KorS § 4 alusel riikliku järelevalve teostamist puudutavas osas selgitan aga, et enne IKÜM jõustumist tuli Andmekaitse Inspektsioonil lähtuda IKS-st ning KorS-st, millest olid tuletatud inspektsiooni sekkumiskriteeriumid. Samas on Tallinna Ringkonnakohus lahendis nr 3-19-579 leidnud, et olenemata sellest, et inspektsioon on välja töötanud põhimõtted, millest kaebuste menetlusse võtmise otsustamisel lähtutakse, ei anna see alust jätta neile mittevastavat järelevalvetaotlust sisuliselt lahendamata.    3 (7) Tallinna Halduskohus leidis samas kohtuasjas järgmist: „Nagu ka ringkonnakohus 8. juuli 2019 määruses tõdes, ei võimalda IKS järelevalve läbi viimisest keelduda pelgalt sellele argumendile tuginedes, et isikul oleks võimalik oma õiguste kaitseks esitada tsiviilõiguslikke nõudeid tema õigusi vahetult väidetavalt rikkuvate isikute vastu.“.  Seega ei välista inspektsiooni sekkumist asjaolu, et andmetöötleja ei ole teinud takistusi andmesubjektidele nende (tsiviil)õiguste teostamisel (vastuse p 3.5). Enda järelevalvepädevust puudutavas osas (s.t IKS §-st 56 tulenevalt IKÜM ja IKS kohaldamisala) tuleb Andmekaitse Inspektsioonil isikuandmete töötlemise õiguspärasuse kontrollimiseks läbi viia järelevalvemenetlusi, mis tähendab, et käesolev menetlus on õiguspärane.   2. IKÜM-i kohaldumine vaidlusaluste võlaandmete avalikustamisele Vastuse p-s 3.15 on andmetöötleja asunud seiskohale, et kõnealune võlgnike võlainfo töötlus eraisikute hallatavates Facebooki gruppides kuulub IKÜM põhjenduspunktis 18 toodud erandi alla ning et andmetöötleja läbiviidavale andmetöötlusele IKÜM-i nõuded seega ei kohaldu.  Inspektsioon ei nõustu andmetöötleja seisukohaga. IKÜM-i põhjenduspunkt 18 sätestab: „Käesolevat määrust ei tuleks kohaldada isikuandmete töötlemise suhtes, mida füüsiline isik teostab eranditult isiklikel või kodustel eesmärkidel ja seega väljaspool ametialast äritegevust. Isiklik ja kodune tegevus võiks hõlmata kirjavahetust ja aadresside loetelu või tegevust suhtlusvõrgustikes ja internetis, mida tehakse sellise isikliku või koduse tegevuse raames.“.  Sarnaselt IKÜM-iga sisaldus refereeritud klausel, mille järgi ei kohaldata isikuandmete töötlemise nõudeid isiklikel või kodustel eesmärkidel läbiviidavale andmetöötlusele, ka andmekaitse direktiivi (95/46/EÜ) art 3 lg 2 p-s 2. Kuigi kumbki õigusakt ei defineeri ammendavalt isikliku või koduse andmetöötluse mõistet, püüti juba direktiivi kehtivusajal selle sisu õiguskirjanduses avada. Tegemaks kindlaks, kas andmetöötlus kuulub inimese kodusesse sfääri, töötati välja järgmised kontrollküsimused1:  - Kas andmeid avaldatakse piiramatule arvule isikutele või sõprade/pereliikmete/tuttavate vahel?  Käesoleva menetluse esemeks on mh järgmistes Facebooki gruppides toimuv andmetöötlus:  1) „XXX“ – 21 000 liiget; 2) „XXX.“ – 7300 liiget; 3) „XXX“ – 2600 liiget; 4) „XXX“ – 12 100 liiget; 5) „XXX“ – 4600 liiget.  Grupi liikmete arvust lähtuvalt on ilmne, et andmeid ei avaldata lähikondsete vahel. Juba gruppidele antud nimedest („XXX“, „XXX“) tuleneb, et gruppide eesmärgiks on isikuandmete avalikustamine võimalikult laialdasele isikute ringile. Kuigi osad grupid on määratud privaatseteks, on see puhtalt tehniline nüanss ega muuda asjaolu, et nii suure isikute ringi korral ei saa olla tegemist lähedast puutumust omavate isikutega. Andmetöötleja ei ole ka välja toonud, et privaatsete gruppide korral toimuks liituda soovivate isikute osas eelhindamine vms protseduur, mis võimaldaks välja selgitada, kas neil esineb vajadus andmesubjektide krediidivõimelisuse hindamiseks vastavalt IKS § 10 lg-le 1. Inspektsioonile teadaolevalt                                                  1 Kättesaadav: https://ec.europa.eu/justice/article-29/documentation/otherdocument/files/2013/20130227_statement_dp_annex2_en.pdf.   4 (7) võetakse grupiliikmeteks kõik isikud, kes nupulevajutusega väljendavad enda soovi grupiga liitumiseks. Seega on antud juhul tegemist sisuliselt piiramatule isikute ringile isikuandmete avalikustamisega.  - Kas andmetöötlejal on andmesubjektiga isiklik või kodune suhe?  Kõnealustes Facebooki gruppides avalikustatakse isikute andmeid, kellega andmetöötlejatel on üksnes pooltevahelisest laenulepingust tulenev suhe (eeldusel, et lepingud üldse kehtivad), mida ei saa lugeda isiklikuks või koduseks puutumuseks.   - Kas andmetöötluse ulatus ja sagedus viitavad ärilisele eesmärgile või kodusele tegevusele?  Arvestades, et gruppides avaldatakse postitusi igapäevaselt ning et andmesubjektideks on pidevalt erinevad isikud, toimub gruppides isikuandmete masstöötlemine, mitte aeg-ajalt hobi korras postituste tegemine.   Täiendavalt tuleb arvestada, et kodusel eesmärgil peetavaks tegevuseks ei ole laenu andmine, millega tavapäraselt kaasneb intressinõue ehk kasumi teenimise komponent. Ka vastuse  p-s 3.47 on andmetöötleja ise välja toonud, et andmetöötluse eesmärgiks on turvalisema ja läbipaistvama ärikeskkonna tagamine. Seega ei saa esineda vaidlust, et andmetöötleja tegevus seondub ärilise, mitte koduse eesmärgiga.  - Kas andmetöötlusega võib isikutele kaasneda negatiivseid tagajärgi, sh eraelu puutumatuse riivet?  Andmetöötlusega kaasneb andmesubjektide ilmne eraelu puutumatuse riive, mis lisaks õigusliku aluse puudumisele on ka andmekoosseisu arvestades ülemäärane. Näiteks pole õigustatud avalikustada võlgniku fotosid, isikukoodi, temaga peetud vestluste terviklikke väljavõtteid jms.  Eeltoodud analüüsist tuleneb üheselt, et ettekirjutuse esemeks oleva andmetöötluse eesmärk on isikuandmete avalikustamine võimalikult paljudele isikutele, kusjuures andmetele on ligipääs inimestel, kel puudub reaalne vajadus andmesubjektide krediidivõimelisuse hindamiseks. Ka andmetöötleja enda seisukohtadest (andmetöötlus on vajalik läbipaistvama ärikeskkonna saavutamiseks, teiste inimeste hoiatamiseks negatiivse maksekäitumisega isikute osas) tuleneb, et andmetöötlust ei viida läbi isiklikul või kodusel eesmärgil, mis kuuluks IKÜM põhjenduspunktis 18 toodud välistuse alla.   3. Facebooki võlgnike grupi moderaator vastutava andmetöötlejana  Vastuse p-des 3.16-3.23 väljendab andmetöötleja seisukohta, et isegi IKÜM-i kohaldumisel ei oleks Facebooki grupi moderaator käsitletav vastutava andmetöötlejana. Samas vastuse  p-s 3.52.1 on andmetöötleja märkinud (inspektsiooni rõhutusega): „Täiendavat infot andmetöötluse kohta Facebooki grupis saab võlgnik Facebooki grupi kirjelduse juurest, kust tulenevad andmed selle kohta, kes on grupi moderaatorid ja seega vastutavad töötlejad ning nendega saab ka Facebooki kaudu ühendust“.  Seega esiteks on andmetöötleja selgelt omaks võtnud, et Facebooki grupi moderaatorid on gruppides toimuvate isikuandmete avaldamise osas vastutavad töötlejad. Vastuse  p-s 3.40.5 on andmetöötleja uuesti sedastanud, et vaidluse või kaebuse korral on moderaatorid valmis võlgniku isikuandmete töötluse lõpetama või vajadusel tegema parandused, mis viitab moderaatori kui vastutava andmetöötleja kohustustele. IKÜM art-te 16-18 kohaselt on just vastutav andmetöötleja see, kes peab isikuandmeid parandama/kustutama või nende  5 (7) töötlemist piirama. Ka õigustatud huvi analüüsi p-s C9 väidab andmetöötleja, et isiku ja vastutava töötleja vaheline seos reeglina puudub. Sellega välistab andmetöötleja ise võimaluse, et vastutavaks töötlejaks võiks olla võlausaldaja, kellel on isikuga lepinguline suhe. Järelikult on vastutavaks töötlejaks just grupi administraator, kes andmesubjektiga ise vahetut puutumust ei oma, kuid kontrollib grupi postitusi. Andmetöötleja väide, et grupi moderaator pole IKÜM-i kohaldumisel vastutav andmetöötleja, jääb seega paljasõnaliseks ning seda ei toeta isegi andmetöötleja enda sisulised seisukohad. Seoses väitega, et vastutavateks andmetöötlejateks tuleks lugeda Facebooki koos konkreetse postituse tegijaga (vastuse p 3.21), märgib inspektsioon järgmist. Euroopa Inimõiguste Kohus on asjas nr 64569/09 selgitanud, et see, kui isik ise ei ole kommentaaride koostajaks, ei tähenda, et isikul poleks kontrolli kommenteerimiskeskkonna üle. Kui platvormi haldaja kutsub aktiivselt üles kommentaare lisama, siis vastutab just tema nende sisu eest (p 144). Ainult juhul, kui kasutajad saavad vabalt esitada oma ideid mis tahes teemadel ning platvormi haldaja diskussiooni mingil moel omapoolse panuse ega sisuga ei suuna, ei oleks platvormi haldaja postituste eest vastutav (p 116).  Antud juhul on andmetöötleja gruppide kirjeldustes avaldanud: „GRUPI EESMÄRK on eelkõige hoiatada kõiki sõlmimast tehinguid postitatud isikutega. /--/ Või tunned lihtsalt huvi kellega vältida rahaliste suhete loomist?“. Sellega on andmetöötleja (i) selgelt grupis toimuvat diskussiooni suunanud (vs loonud grupi eesmärgiga, et liikmed vabalt valitud teemadel postitusi saaksid teha) ning (ii) kinnitanud, et isikuandmeid avalikustatakse piiramatult kõikidele, mitte üksnes isikutele, kellel esineb reaalne vajadus andmesubjektide krediidivõimelisuse hindamiseks.  4. Võlaandmete töötlemise õiguslikust alusest  - Võlaandmete töötlemise õiguslikuks aluseks on IKS § 10, mille nõudeid andmetöötleja on eiranud Vastuse p-s 3.27 on esitatud andmetöötleja seisukoht, mille kohaselt toimub andmetöötlus IKÜM art 6 lg 1 p f alusel või selle rakendumisel täpsemalt õigustatud huvi erivormi,  s.o IKS § 4 alusel, millised alused ei eelda, et andmetöötlejal tuleks lisaks õigustatud huvi hinnangu alusel töötlemise eelduste täitmisele täita ka IKS § 10 eeldused. Täpsemalt viitab andmetöötleja Euroopa Kohtu otsusele ühendatud kohtasjades nr C-468/10 ja C-469/10, milles kohus on märkinud järgmist: „Asjaomase artikli 5 tähenduses täpsustamisega ei ole aga enam tegemist siis, kui siseriiklikud õigusnormid välistavad teatavate isikuandmete kategooriate osas nende töötlemise võimaluse, nähes nende kategooriate suhtes lõplikult ette vastanduvate õiguste ja huvide kaalumise tulemuse, ilma et lubatud oleks konkreetse juhtumi erilistest asjaoludest lähtuv teistsugune tulemus.“. Inspektsioon juhib tähelepanu, et viidatud Euroopa Kohtu seisukoht ei ole käesolevas kontekstis kohaldatav. IKS § 10 ei näe isikute võlaandmete töötlemise suhtes lõplikult ette vastanduvate õiguste ja huvide kaalumise tulemust, ilma et lubatud oleks konkreetse juhtumi erilistest asjaoludest lähtuv teistsugune tulemus. Vastupidi – IKS § 10 lg 2 p 3 kohaselt ei ole isiku võlaandmete töötlemine (sh Facebookis) lubatud, kui see kahjustaks ülemäära andmesubjekti õigusi ja vabadusi. Seega tuleb andmetöötlejal just iga konkreetse juhtumi asjaolude pinnalt hinnata, kas õigus andmete töötlemisele kaalub üles isiku eraelu puutumatusele põhjustatava riive või mitte. Säte ei näe seega lõplikult ette vastanduvate õiguste ja huvide kaalumise tulemust, mis tähendab, et viidatud Euroopa Kohtu otsus ei oma IKS § 10 kontekstis tähtsust. Avaldades isikute võlaandmeid, tulnuks andmetöötlejal järgida IKS § 10 nõudeid ning igal juhul puudub andmetöötlejal õigus omavoliliselt riigisisest õigust kohaldamata jätta.   6 (7) - Andmetöötlejal puudub IKÜM art 6 lg 1 p f kohane õigustatud huvi isikute võlaandmete töötlemiseks Isegi kui vaidlusalune andmetöötlus saaks toimuda üksnes IKÜM art 6 lg 1 p f ehk õigustatud huvi alusel, ei ole andmetöötleja õigustatud huvi analüüs inspektsiooni hinnangul kohane. Näiteks ei nõustu inspektsioon õigustatud huvi analüüsi p-s A1 toodud väitega, et tegemist oleks usaldusväärse infovahetusega eraisikute vahel. Andmetöötleja ei ole põhjendanud, millised meetodid infovahetuse usaldusväärseks muudavad. Enamasti sisaldavad gruppide postitused kahe eraisiku vahelist vestlust, kus kumbki jääb võla olemasolu, suuruse jms osas erimeelele. Sellise vestluse avaldamist ilma täiendavat uurimist läbi viimata (nt maksekorralduse abil laenu andmise asjaolus veendumiseta) ei saa pidada usaldusväärseks info avaldamiseks, mis omakorda tähendab, et andmetöötleja õigustatud huvi analüüs põhineb ebakohastel faktiväidetel. Lisaks ei ole inspektsioon veendunud, et võlgniku eraelu puutumatusele põhjustatava ulatusliku riive kaaluks üles väljendusvabaduse teostamine inimeste aja- ja närvikulu säästmiseks ning hoidmaks ära kahju, mida võlgnik võib põhjustada või põhjustab (õigustatud huvi analüüsi  p A1). Esiteks on tegemist oletusliku väitega, mis tähendab, et isiku eraelu puutumatust võidakse riivata ilma, et ta selleks üldse põhjust oleks andnud. Teiseks ei saa leppida, et piisav põhjus isikuandmeid piiramatult avaldada oleks teiste inimeste aja või närvikulu kokkuhoid. Võlausaldaja otsus anda eraisikuna tagatiseta laenu enda jaoks tundmatule isikule on tema teadlik otsus, millega kaasnevaid riske ei ole õiguspärane maandada laenusaaja eraelu puutumatuse arvelt. Inspektsioonile jääb andmetöötleja selline põhjendus ka arusaamatuks, kuna ei ole usutav, et Facebooki gruppide tuhanded liikmed oleksid soovinud andmesubjektidele laenu anda, kuid postitusi lugedes otsustasid selle enda aja kokkuhoiu huvides tegemata jätta.   - Isikute võlgade avalikustamine Facebooki gruppides ei seondu IKS § 4 järgse ajakirjandusliku eesmärgiga Kuigi andmetöötleja pole võtnud selget seisukohta, kas ta tugineb andmetöötluse õigusliku alusena ka IKS §-le 4 ehk ajakirjanduslikule eesmärgile, märgib inspektsioon, et konkreetse füüsilise isiku võlgnevuse asjaolu ei lange avaliku huvi sfääri, mille avaldamine demokraatliku ühiskonna edasiarendamisele kaasa aitaks. Viimasega saaks olla tegemist näiteks juhul, kui oleks avaldatud arvamuslugu sellest, miks Eestis Facebooki gruppides kergekäeliselt laenu võetakse ja vastupidi laenu antakse, kuid üksikute võlgnike isikuandmete avaldamine sellist diskussiooni edasiviivat jõudu ei oma. Sellisel juhul peaksid ka Eestis maksehäireregistreid pidavad ettevõtted enda tegevuse õigusliku alusena viitama ajakirjanduslikule eesmärgile, mida aga ei tehta ning mis poleks ka tõsiseltvõetav. Andmetöötleja ei ole täpsustanud sedagi, kuidas ta enda hinnangul täidab ajakirjanduseetika koodeksi nõudeid, kui enne võlaandmete avaldamist ei toimu andmesubjekti ärakuulamist (koodeksi p 4.2) ning talle ei anta ka vastulause esitamise võimalust (koodeksi p 5).  - IKS § 10 kõrval ei esine isikute võlaandmete avalikustamiseks teisi õiguslikke aluseid Lisaks ülaltoodule ei ole andmetöötleja välja toonud muid õiguslikke aluseid, millel vaidlusalune andmetöötlus tugineda võiks ning inspektsiooni hinnangul ei saagi neid esineda.  Eelkõige ei saa olla tegemist nõusoleku alusel toimuva töötlemisega, kuna andmesubjekti nõusolek peaks olema vabatahtlik, konkreetne, teadlik ja ühemõtteline (IKÜM pp 32). Vabatahtliku nõusolekuga ei ole tegemist olukorras, kus andmesubjekt ja vastutav töötleja on selgelt ebavõrdses olukorras ning kus lepingu täitmine on pandud sõltuma nõusoleku andmisest, kuigi see ei ole lepingu täitmiseks tegelikult vajalik (IKÜM pp 43). Arvestades, et tarbimislaenu hädasti vajav võlgnik on võlausaldajaga võrreldes niigi ebavõrdses positsioonis  7 (7) ning laenulepingu rikkumise korral oleks võlausaldajal kasutada muud õiguskaitsevahendid, on kaheldav, kas laenulepingus sisalduv nõusolek isikuandmete töötlemiseks saaks üldse olla vabatahtlikult antud ning seega andmetöötluse õiguslikuks aluseks.  Lisaks ei tohiks andmesubjektile nõusoleku andmata jätmisega kaasneda negatiivseid tagajärgi (nt talle keeldutakse seeläbi laenu andmisest, IKÜM pp 42) ning tal peaks olema võimalik nõusolek igal ajal tagasi võtta (IKÜM art 7 lg 3), s.h pärast seda, kui võlgnevus on juba tekkinud ja võlaandmed Facebookis avalikustatud. Samas esitatakse inspektsiooni kaebusi just sel põhjusel, et andmesubjekt on soovinud enda isikuandmete töötlemise lõpetamist ning on töötlemiseks antud nõusoleku tagasi võtnud, kuid andmetöötleja on sellest olenemata jätkanud võlaandmete avalikustamist. Ka see viitab, et tegemist ei ole vabatahtliku nõusolekuga, mis võimaldaks IKÜM art 6 lg 1 p a alusel isikuandmete töötlemist. Lisaks ei esine ühtegi juriidilist kohustust, mida võlaandmete Facebookis töötlemisega täidetaks ning samuti ei teeni andmetöötleja sellega avalikes huvides olevat ülesannet. Mõlemad nimetatud alused eeldavad, et isikuandmete töötlemise võimalus oleks ette nähtud eraldi õigusaktis (vt IKÜM pp 45), kuid võlaandmete Facebookis töötlemise jaoks taolist sätet ei esine.  - Eelnevast tulenevalt on inspektsiooni hinnang, et Facebookis toimuv isikute võlaandmete töötlemine põhjustab andmesubjektide ülemäärast kahjustamist ning ei ole õiguspärane. Isikuandmeid on töödeldud ilma õigusliku aluseta, mistõttu tuleb XXX lõpetada isikuandmeid sisaldavate postituste avalikustamine tema poolt hallatavatel Facebooki lehtedel, kontodel, postitustes ja gruppides.  Vastavalt IKS § 58 lg-le 1 ning IKÜM art 58 lg 2 p-dele f ja g on inspektsioonil õigus anda korraldus isikuandmete töötlemise piiramiseks. Võttes arvesse, et konkreetsel juhul avalikustatakse massiliselt füüsiliste isikute võlaandmeid ebaseaduslikult ning et XXX ei olnud nõus Andmekaitse Inspektsiooni 19.04.2021 ettepanekut vabatahtlikult täitma, leiab inspektsioon, et kohustusliku ettekirjutuse tegemine antud asjas on vajalik, et lõpetada õigusrikkumine võimalikult kiiresti.    /allkirjastatud digitaalselt/ Merili Koppel jurist peadirektori volitusel