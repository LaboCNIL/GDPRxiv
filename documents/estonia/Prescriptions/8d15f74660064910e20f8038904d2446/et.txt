ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235    ETTEKIRJUTUS-HOIATUS isikuandmete kaitse asjas nr. 2.1.-1/20/865    Ettekirjutuse tegija  Andmekaitse Inspektsioon Ettekirjutuse tegemise aeg ja koht  11.06.2020 Tallinnas  Ettekirjutuse adressaat – isikuandmete töötleja Viru Vangla aadress: Ülesõidu 1, 41536 Jõhvi e-posti aadress: viruv.info@just.ee   RESOLUTSIOON: Vabariigi Valitsuse seaduse § 751 lõike 3, isikuandmete kaitse seaduse (IKS) 56 lõike 1, § 56 lg 2 punkti 8 ja § 24 lõike 1 alusel teen täitmiseks kohustusliku ettekirjutuse: a) vaadata uuesti läbi xxx taotlus osas, milles kaebuse esitaja soovis teada paigutuse tegijaid ja kinnitajaid ning paigutuste kinnitamise kuupäevasid. b) andmete väljastamisest keeldumise korral põhjendada keeldumist ning viidata õiguslikule alusele  Määran ettekirjutuse täitmise tähtajaks 22.06.2020   Ettekirjutuse täitmisest teatage hiljemalt selleks tähtajaks Andmekaitse Inspektsioonile.   VAIDLUSTAMISVIIDE: Riigiasutus saab käesoleva ettekirjutuse vaidlustada Vabariigi Valitsuse seaduse §-s 101 toodud korras.  Andmesubjektist kaebaja, kelle õigusi see ettekirjutus puudutab, saab vaidlustada käesoleva ettekirjutuse 30 päeva jooksul, esitades kas:  - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse halduskohtusse (sel juhul ei saa enam samas asjas vaiet läbi vaadata).   Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  HOIATUS Kui isikuandmete töötleja jätab Andmekaitse Inspektsiooni ettekirjutuse täitmata, võib Andmekaitse Inspektsioon pöörduda isikuandmete töötleja kõrgemalseisva asutuse, isiku või kogu poole teenistusliku järelevalve korraldamiseks või ametniku suhtes distsiplinaarmenetluse algatamiseks isikuandmete kaitse seaduse § 59 lõike 1 alusel.  Kui riigiasutusest isikuandmete töötleja ei täida Andmekaitse Inspektsiooni ettekirjutust, pöördub inspektsioon isikuandmete kaitse seaduse § 59 lg 3 alusel protestiga halduskohtusse.  FAKTILISED ASJAOLUD: 2 (4)  Andmekaitse Inspektsioonis registreeriti 06.03.2020 xxx (kaebuse esitaja) kaebus, mille kohaselt ei ole talle väljastanud tema kohta käivaid isikuandmeid.  Inspektsioon koostas Viru Vanglale järelepärimise selgitamaks kaebuses toodud asjaolusid. Viru Vangla vastusest nähtub, et vangla on vastanud xxx, kuid ei ole toonud välja paigutuse tegijad ja kinnitajad ning kuupäevi, millal kinnitati paigutused.   ISIKUANDMETE TÖÖTLEJA SELETUS: 22.04.2020 esitatud vastus: Viru Vanglas registreeriti 13.04.2020 Andmekaitse Inspektsiooni järelepärimine seoses xxx kaebusega, mille kohaselt Justiitsministeerium ei ole kaebajale väljastanud tema kohta käivaid isikuandmeid. Märgite, et edastatud dokumentidest nähtub, et Justiitsministeerium on 20.02.2020 kirjaga nr 11-7/415-31, 05.02.2020 kirjaga nr 11-7/415-11, 04.02.2020 kirjaga nr 11-7/415-9 ja 20.02.2020 kirjaga nr 11-7/415-32 edastanud kinnipeetava pöördumised lahendamiseks Viru Vanglale.   Vangla edastab käesoleva vastuskirja lisadena kinnipeetavale koostatud vastuskirjad nr:   6-10/8531-2 (Justiitsministeeriumi 20.02.2020 kirjaga nr 11-7/415-32 edastatud pöördumise vastus);   6-10/2505-2 (Justiitsministeeriumi 04.02.2020 kirjaga nr 11-7/415-9 edastatud pöördumise vastus, vastatud punktis 6);   6-13/4335-2 (Justiitsministeeriumi 05.02.2020 kirjaga nr 11-7/415-11 edastatud pöördumise vastus).  22.05.2020 esitatud vastus: Esitasite Viru Vanglale täiendava järelpärimise, milles palute põhjendusi, milles seisneb suur maht kinnipeetavale vastamises osas, mis puudutab paigutuse tegija ja kinnitaja välja toomist.  Vangla selgitab Teile, et kinnipeetav xxx vanglasisese liikumise all on 40 kannet alates 2017 aastast. Vangla on kinnipeetavale selgitanud, et kinnipeetava paigutuse otsustab ja teostab üksus. Üldjuhul on paigutuse kinnitajaks üksuse juht, kuid ka sellisel juhul tuleks iga kande puhul välja selgitada, kas kinnituse andis üksuse juht või üksuse juhi asendaja. Arvestades asjaolu, et kanded on aastast 2017, siis võib juhtuda, et ka üksuse juhid on vahetunud.   Vangla selgitab täiendavalt, et paigutuse reaalne teostaja ja andmebaasi andmete sisestaja, selle kohta, millal paigutus teostatud sai, ei pruugi samuti olla üks ja sama isik. Üldjoontes teostavad paigutusi valvurid, kuid info paigutuse teostamise kohta sisestavad andmebaasi vanemvalvurid. Selleks, et välja selgitada, kes konkreetse paigutuse konkreetsel päeval teostas, on vaja läbi töötada väga suur maht erinevaid graafikuid ja videosalvestisi, vajadusel ka ettekandeid jms.   Eeltoodule tuginedes on vangla arvamusel, et tegemist on suure mahu info läbi töötamisega.  ANDMEKAITSE INSPEKTSIOONI PÕHJENDUSED:  Paigutuse kinnitajate ja paigutuse kinnitamise kuupäevade välja toomata jätmine Kui isik küsib vangistusseaduse § 52 lõige 4 alusel enda kohta käivaid andmeid, siis võib andmete väljastamisest keelduda, kui need sisaldavad informatsiooni vanglatöös kasutatavate meetodite, taktika või julgeolekuriskide hindamise kohta ning kui selle avalikuks tulek võib ohustada vangistuse, eelvangistuse, aresti või kriminaalhoolduse täideviimist, samuti teistel seaduses sätestatud alustel.1                                                  1 Vt vangistusseaduse § 52 lõige 6. 3 (4)  Isikuandmete kaitse seaduse (IKS) § 27 lõike 3 kohaselt võib vastutav töötleja keelduda taotletud meetmete võtmisest, kui andmesubjekti taotlus on põhjendamatu või ülemäärane. IKS-i eelnõu (679 SE) seletuskirjas on selgitatud, et „Vastutav töötleja on iga taotluse puhul kohustatud hindama, kas taotlus on selgelt põhjendamatu või ülemäärane. Eelkõige on andmesubjekti taotlused põhjendamatud või ülemäärased, kui tegemist on korduva taotlusega. Sellisel juhul võib vastutav töötleja keelduda andmesubjekti taotletud meetmete võtmisest“.  Kui isik küsib teda puudutavaid andmeid esmakordselt ei saa seda pidada üldjuhul ülemääraseks ega põhjendamatuks. Vastasel juhul poleks isikul üldse võimalik teada saada, kas ja milliseid andmeid asutusel tema kohta on. Siinkohal juhin Teie tähelepanu ka sellele, et Viru Vangla andmekaitsetingimustes on kirjas, et „Õigust oma andmetega tutvuda ja saada teavet isikute kohta, kellele oleme teie isikuandmeid edastanud, tohib piirata, kui Teile andmete või teabe väljastamine võib: kahjustada teise isiku õigusi ja vabadusi; takistada või kahjustada kuriteo tõkestamist, avastamist, menetlemist või karistuse täideviimist; ohustada riigi julgeolekut.“  Antud juhul on Viru Vangla leidnud, et märgitud andmete väljatoomine oleks põhjendamatult mahukas põhjusel, et vanglasisese liikumise all on 40 kannet alates 2017 aastast ja iga kande puhul tuleks välja selgitada, kas kinnituse andis üksuse juht või üksuse juhi asendaja. Andmekaitse Inspektsioon eeltoodud seisukohaga ei nõustu. Inspektsiooni hinnangul ei ole kannetest väljavõtete tegemise maht suur.  Tulenevalt eeltoodust tuleb Viru Vanglal taotlus osas, milles kaebuse esitaja soovis teavet kinnitamise kohta, uuesti läbi vaadata ning kui puudub alus andmete väljastamisest keeldumiseks, siis andmed väljastada. Keeldumise korral põhjendada keeldumist, viidates õiguslikule alusele.  Paigutuse tegijate välja toomata jätmine Kui isik küsib enda kohta käivaid andmeid  IKS alusel, siis IKS § 27 lõike 3 kohaselt võib vastutav töötleja keelduda taotletud meetmete võtmisest, kui andmesubjekti taotlus on põhjendamatu või ülemäärane. Nagu eespool selgitatud, siis ei saa seda pidada üldjuhul ülemääraseks ega põhjendamatuks, kui isik küsib teda puudutavaid andmeid esmakordselt.   Vangla vastusest nähtub, et selleks, et välja selgitada, kes konkreetse paigutuse konkreetsel päeval teostas, on vaja läbi töötada väga suur maht erinevaid graafikuid ja videosalvestisi, vajadusel ka ettekandeid jms. Samas ei nähtu vangla vastusest ega ka ühestki edastatud dokumendist, kui palju erinevaid dokumente on selleks vaja läbi vaadata (kas ainult graafikuid või lisaks ka muid dokumente) ja kui palju videosalvestisi tuleb läbi vaadata. Ainult suurele mahule viitamine ei võimalda kontrollida/aru saada, mida suure mahu all silmas peetakse. Seega ei saa pidada andmete väljastamisest keeldumist suure mahu tõttu nõuetekohaseks, kuna sellest pole arusaadav, milles suur maht seisneb.  Tulenevalt eeltoodust tuleb Viru Vanglal taotlus osas, milles kaebuse esitaja soovis teada paigutuse tegijaid, uuesti läbi vaadata ning kui puudub alus andmete väljastamisest keeldumiseks, siis andmed väljastada. Keeldumise korral põhjendada keeldumist, viidates õiguslikule alusele.     /allkirjastatud digitaalselt/  vaneminspektor 4 (4) peadirektori volitusel