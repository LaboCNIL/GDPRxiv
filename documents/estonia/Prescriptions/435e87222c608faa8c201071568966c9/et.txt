ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235       ETTEKIRJUTUS-HOIATUS isikuandmete kaitse asjas nr nr 2.1.-6/20/7   Ettekirjutuse tegija  Andmekaitse Inspektsiooni vaneminspektor Maria Muljarova  Ettekirjutuse tegemise aeg ja koht  16.03.2020, Tallinn   Ettekirjutuse adressaat     Adressaadi vastutav isik   Worldforce Estonia OÜ (14252969) Tallinn, Väike-Ameerika tn 19, 10129 Harjumaa roland.lao@hotmail.com info@staff24.ee   Roland Lao juhatuse liige   RESOLUTSIOON:  Vastavalt isikuandmete kaitse seaduse (IKS) § 58 lõikele 1 ning lõige 2 punktile 8, samuti  isikuandmete kaitse üldmääruse artikkel 58 lõige 2 punktile d teeb inspektsioon täitmiseks kohustusliku ettekirjutuse:   Worldforce Estonia OÜ esindajal koostada nõusoleku dokument lähtudes Andmekaitse Inspektsiooni 28.01.2020 saadetud (asjas nr 2.1.-4/19/4434) ettepanekus väljatoodud juhistest/selgitustest ning edastada see inspektsioonile ülevaatamiseks.   Määrame ettekirjutuse täitmise tähtajaks 30.03.2020.a. Ettekirjutus täita hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: Sunniraha 4000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioon alustas isikuandmete kaitse seaduse (IKS) § 56 lõige 3 punkti 8 alusel omaalgatusliku järelevalvemenetluse, mille eesmärgiks oli välja selgitada, missugusel õiguslikul alusel ning eesmärgil juriidiline isik Worldforce Estonia OÜ, registrikoodiga 14252969, kasutab isikute andmebaasi, mis on kogutud töötukassa portaalis avaldatud töökuulutuste abil. Isikuandmete töötleja ei kasuta isikuandmeid üksnes töötukassaga sõlmitud kokkuleppe täitmiseks, vaid hoiustab kandidaatide isikuandmeid selleks, et tulevikus pakkuda tööjõudu teistele tööandjatele. Samuti soovis inspektsioon tuvastada, kuidas on ettevõttes reguleeritud isikuandmete edastamine kolmandatele isikutele. Inspektsioon saatis 06.12.2019 Worldforce Estonia OÜ e-posti aadressidele roland.lao@hotmail.com ning info@staff24.ee järelepärimise isikuandmete kaitse asjas, määrates vastamise tähtajaks 18.12.2019, millele Worldforce Estonia OÜ jättis vastamata. Seetõttu edastas Andmekaitse Inspektsioon 08.01.2020 korduva järelepärimise, määrates vastamise tähtajaks 20.01.2020. Korduva järelepärimise raames juhtis inspektsioon tähelepanu ka ettekirjutuse ja sunniraha määramise võimalusele.  16.01.2020 edastas Worldforce Estonia OÜ vastuse, milles selgitas, et töötukassa poolt avaldatud kandidaadid olid telefoni teel andnud oma CV salvestamiseks ning edaspidiseks kasutamiseks suuliselt nõusoleku.  28.01.2020 tegi Andmekaitse Inspektsioon Worldforce Estonia OÜ-le ettepaneku koostada seaduses sätestatud tingimustele vastav nõusoleku vorm, mis võimaldab andmetöötlejal tõendada isikuandmete töötlemisega seotud tingimuste täitmist. Ettepanekus selgitas inspektsioon ka nõusoleku tingimusi ning palus seejärel edastada nõusoleku vorm inspektsioonile ülevaatamiseks esimesel võimalusel, kuid mitte hiljemalt, kui 2. märtsiks 2020. Worldforce Estonia OÜ ei ole seniajani täitnud Andmekaitse Inspektsiooni ettepanekut. Ettepanekus viitas inspektsioon ettekirjutuse ja sunniraha määramise võimalusele.  ANDMEKAITSE INSPEKTSIOONI PÕHJENDUSED: Vastavalt isikuandmete kaitse seaduse § 58 lõikele 1 ning lõige 2 punktile 8, samuti  isikuandmete kaitse üldmääruse artikkel 58 lõige 2 punktile d on Andmekaitse Inspektsioonil õigus anda korraldus, et vastutav töötleja viiks asjakohasel juhul isikuandmete töötlemise toimingud teatud viisil ja teatud aja jooksul vastavusse käesoleva määruse sätetega.  Võttes arvesse faktilisi asjaolusid ja seda, et järelevalvemenetluse raames tehtud haldusorgani ettepaneku täitmine on kohustuslik, leiab inspektsioon, et kohustusliku ettekirjutuse tegemine on vajalik korrarikkumise kõrvaldamiseks.   /allkirjastatud digitaalselt/  Maria Muljarova vaneminspektor peadirektori volitusel