ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235       ETTEKIRJUTUS-HOIATUS isikuandmete kaitse asjas nr 2.1.-6/21/21   Ettekirjutuse tegija  Andmekaitse Inspektsiooni jurist Raiko Kaur  Ettekirjutuse tegemise aeg ja koht  05.08.2021, Tallinn Ettekirjutuse adressaadid                               Tavrida Electric Export AS (10715496) btv@tavrida.eu jg@tavrida.eu export@tavrida.eu Visase tn 14, Tallinn 11415    Adressaatide vastutavad isikud   juhatuse liige   RESOLUTSIOON: Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse (IKÜM) artikli 58 lõike 1 punkti d ning lõike 2 punkti f, samuti arvestades IKÜM artiklitega 5, 6, 12 ja 13 teeb Andmekaitse Inspektsioon Tavrida Electric Export AS-le täitmiseks kohustusliku ettekirjutuse:  1. Tavrida Electric Export AS-l tuleb kas: 1.1. lõpetada Vändra tehases kaamerate, mille vaatevälja või helisalvestise ulatusse võivad jääda ka töötajad, kasutamine, või;  1.2. peatada punktis 1.1. nimetatud kaamerate kasutamine seniks, kuni kaamerate kasutamise õiguspärasust on inspektsioonile tõendatud. Juhul, kui Tavrida Electric Export AS peatab kaamerate kasutamise, kuid soovib kaameraid Vändra tehases jätkuvalt kasutada, tuleb inspektsioonile tõendada isikuandmete töötlemise põhimõtete (seaduslikkuse ja läbipaistvuse põhimõtete) järgimist (vt Andmekaitse Inspektsiooni põhjenduste punkti 2 ja selle alapunkte). Kaamerate edasine kasutamine on lubatud alles siis, kui Tavrida Electric Export AS on inspektsioonile tõendanud kaamerate kasutamise õiguspärasust ning inspektsioon on saatnud Tavrida Electric Export AS-le kaamerate kasutamise lubatavuse osas kinnituse.  2. Saata inspektsioonile kinnitus, kas:  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  2.1. kaamerad on eemaldatud ning edasine andmetöötlus lõpetatud või;  2.2. kaamerate kasutamine on ajutiselt peatatud (kaamerate kasutamise õiguspärasuse tõendamise ajaks).  Määrame ettekirjutuse täitmise tähtajaks 27.08.2021.a. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel:  Sunniraha iga täitmata jäetud ettekirjutuse punkti eest 15 000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsioon (inspektsioon) sai kaebuse, mille kohaselt on Tavrida Electric Export AS paigaldanud Vändra tehasesse kaamerad, mis salvestavad muuhulgas heli ning mida kasutatakse töötajate jälgimiseks. Lähtuvalt eeltoodust algatasime isikuandmete kaitse seaduse § 56 lg 3 punkti 8 alusel järelevalvemenetluse.  Selleks, et välja selgitada, kas kaamerate kasutamine vastab isikuandmete kaitse üldmääruse (IKÜM-i) nõuetele, saatis inspektsioon järelevalvemenetluse käigus Tavrida Electric Export AS-le 02.07.2021 asjas number 2.1.-1/21/2134 järelepärimise, mille vastamise tähtaeg oli 23.07.2021. Esitatud järelepärimises tõi inspektsioon välja järgmise: Inspektsioon soovib järelevalvemenetluse käigus selgitusi selle osas, kas ja millistel eesmärkidel ja õiguslikel alustel kaameraid kasutatakse ning kuidas on kaamerate kasutamist tutvustatud töötajatele. Kuigi Tavrida Electric Export AS-l on teoreetiliselt võimalik nii vara kaitse eesmärgil kui ka töötajate jälgimisel (hindamisel) tugineda IKÜM artikkel 6 lg 1 punktile f (õigustatud huvile), siis on inspektsioonil kahtlusi selle osas, et Tavrida Electric Export AS-i õigustatud huvid kaaluvad üles töötajate pideval jälgimisel töötajate huvid või põhiõigused ja vabadused.  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  Siiski märgime, et see, kas ja millistel õiguspärastel eesmärkidel ja õiguslikel alusel kaameraid kasutatakse ning kas ja millises ulatuses on töötajatele kaamerate kasutamise reegleid tutvustatud, peab tõendama isikuandmete vastutav töötleja ise. Seejuures tuleb arvestada isikuandmete kaitse üldmääruse (IKÜM) artiklitega 5, 6 ja 12 – 13. Kui isikuandmete vastutav töötleja ehk Tavrida Electric Export AS kaamerate kasutamise õiguspärasust  inspektsioonile tõendada ei suuda, tuleb kaamerad kas eemaldada või selles ulatuses kaamerate kasutamine lõpetada. Kui Tavrida Electric Export AS kasutab kaamerate õigusliku alusena õigustatud huvi, siis rõhutame, et selleks, et õigustatud huvile saaks tugineda, peavad korraga olema täidetud kõik kolm tingimust: 1) Vastutaval töötlejal või kolmandal isikul on andmetöötluseks õigustatud huvi; 2) Isikuandmete töötlemine on vajalik õigustatud huvi teostamiseks; 3) Vastutava töötleja ja/või kolmanda isiku õigustatud huvid kaaluvad üles kaitstava andmesubjekti huvid või põhiõigused ja – vabadused. Õigustatud huvi hindamine ja dokumenteerimine on kaamera kasutaja (vastutava töötleja) kohustus. Kuidas õigustatud huvi täpselt hinnata, oleme selgitanud eraldi juhendis. Õigustatud huvi analüüs peab sisalduma ka töötajatele tutvustatud andmekaitsetingimustes või olema töötajatele muul viisil kättesaadav. Siiski märgime, et töötajate järjepidev jälgimine on keelatud. Seega selline olukord, kus töötajad on terve tööaja nii kaamera kui ka helisalvestise kontrolli all, ei saa olla seaduslik.  Andmekaitse Inspektsioonil on õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist,1 mistõttu palume hiljemalt 23. juuliks 2021 esitada järgnev teave Vändra tehases kasutatavate kaamerate osas: 1. Tuua välja kõik kaamerate kasutamise eesmärgid. 2. Millistel IKÜM artikkel 6 lõikest 1 tulenevatel õiguslikel alustel kaameraid kasutatakse? 3. Kui kaameraid kasutatakse muuhulgas IKÜM artikkel 6 lg 1 punkti f (õigustatud huvi) alusel, siis esitada inspektsioonile põhjalik õigustatud huvi analüüs, mille põhjal oleks võimalik inspektsioonil hinnata kaamerate kasutamise õiguspärasust. 4. Kui Tavrida Electric Export AS kasutab ka helisalvestisi, kuid punktis 3 nimetatud õigustatud huvi analüüs selle õiguspärasuse hinnangut ei sisalda, siis põhjendada eraldi, kas ja millisel õiguslikul alusel ja eesmärgil helisalvestisi kasutatakse. 5. Edastada kõik dokumendid, mis reguleerivad kaamerate kasutamist ning mida on töötajatele tutvustatud. Kui dokument ei ole seotud üksnes kaamerate kasutamisega, siis viidata dokumendi juures konkreetsetele punktidele, mis just kaamerate kasutamist reguleerivad. 5.1. Kui koostatud dokumendid ja teavitus ei vasta IKÜM artiklites 12 – 13 sätestatud nõuetele, siis koostada viivitamata, kuid hiljemalt vastamise tähtajaks korrektsed andmekaitsetingimused ning edastada need inspektsioonile. 6. Selgitada, kas ja kuidas on töötajatel võimalik tutvuda punktis 3 ja 4 nimetatud õigustatud huvi analüüsiga.                                                   1 Selgituste küsimise õiguslik alus: haldusväliste isikute puhul vastavalt korrakaitseseadus § 30 lõiked 1 ja 3 koos isikuandmete kaitse üldmääruse artikkel 58 lõike 1 punktidega a ja e; haldusorgani puhul vastavalt Vabariigi Valitsuse seadus § 752 lõige 1 punkt 1.  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  Täiendavalt märgime, et olukorras, kus isikuandmete töötlemine ei vasta isikuandmete töötlemise põhimõtetele, ehk isikuandmete töötlemine ei ole seaduslik (või andmetöötleja ei suuda tõendada õigusliku aluse olemasolu) ja/või kaamerate kasutamine ei ole töötajatele läbipaistev (ei vasta IKÜM artiklites 12 – 13 sätestatud nõuetele), on inspektsioonil õigus vastavalt IKÜM artikkel 58 lõike 2 punktile f kehtestada ajutine või alaline isikuandmete töötlemise piirang, sh töötlemiskeeld. Olukorras, kus Tavrida Electric Export AS ei suuda 23. juuliks 2021 tõendada IKÜM-s sätestatud kohustuste täitmist, siis on inspektsioon sunnitud kehtestama isikuandmete töötlemise piirangu (kaamerate kasutamise keelu) seniks kuni isikuandmete töötlemine (kaamerate kasutamine) on viidud täielikult vastavusse IKÜM-s sätestatud nõuetega.  Inspektsioon saatis järelepärimise äriregistris toodud e-posti aadressile btv@tavrida.eu. E-posti teel saadetud järelepärimise osas märgime, et vastavalt haldusmenetluse seaduse § 27 lg 2 punktile 3 loetakse elektrooniliselt kättesaadavaks tehtud või edastatud dokument kättetoimetatuks, kui dokument või teade on edastatud äriühingu äriregistrisse kantud elektronposti aadressile.  Käesolevaks ajaks ei ole Tavrida Electric Export AS-i esindaja inspektsiooni järelepärimisele vastanud ega võtnud ka ühendust järelepärimisele vastamise tähtaja pikendamise osas.  Inspektsioon on andnud Tavrida Electric Export AS-le vastamiseks mõistliku aja, sh on võimalik ka järelepärimise adressaadil inspektsioonile tähtaegselt kirjutada ja põhjendada, kui järelepärimisele vastamise tähtaeg on liiga lühike ning vastuse esitamine nõuaks pikemat vastamise aega.  Sellega on inspektsioon täitnud haldusmenetluse seaduse § 40 lõikest 1 tuleneva kohustuse anda menetlusosalisele enne haldusakti andmist võimaluse esitada asja kohta oma arvamus ja vastuväited.  ANDMEKAITSE INSPEKTSIOONI PÕHJENDUSED:  1. Isikuandmete töötlemine Isikuandmeteks on igasugune teave tuvastatud või tuvastatava füüsilise isiku kohta. Tuvastatav füüsiline isik on isik, keda saab otseselt või kaudselt tuvastada. Kaamerate abil on isik (eriti töötaja) igal juhul tuvastatav. Samuti märgiti kaebuses, et konkreetsel juhul kasutatakse helisalvestistega kaameraid. Ka hääl on isikuanne, mille järgi on töötajat võimalik otseselt tuvastada. Seega on kaamerate kasutamisel tegemist isikuandmete töötlemisega, mille osas tuleb järgida isikuandmete kaitse üldmääruses (IKÜM-s) sätestatud nõudeid.  Vastutav töötleja (tööandja) peab isikuandmete töötlemisel (sh kaamerate kasutamisel) järgima IKÜM artikkel 5 lõikes 1 sätestatud põhimõtteid. Nende põhimõtete täitmise eest vastutab ja peab olema võimeline nende täitmist tõendama vastutav töötleja ise (vt IKÜM artikkel 5 lõige 2). Selles osas, mil andmetöötlus ei vasta täielikult IKÜM artikkel 5 lõikes 1 sätestatud põhimõtetele või vastutav töötleja ei suuda tõendada nende põhimõtete täitmist, on andmetöötlus ka keelatud.  Konkreetsel juhul lähtub inspektsioon sellest, mida on kaebuse esitaja inspektsioonile esitanud ehk töökohale on paigaldatud helisalvestisega kaamerad, neid kasutatakse töötajate jälgimiseks ning töötajaid ei ole korrektselt teavitatud kaamerate kasutamisest. Samuti sellega, et Tavrida Electric Export AS ei ole inspektsioonile tõendanud isikuandmete töötlemise põhimõtete järgimist (inspektsiooni järelepärimisele on jäetud vastamata).   2. Isikuandmete töötlemise põhimõtted Nagu varasemalt märgitud, siis vastutav töötleja peab isikuandmete töötlemisel (sh kaamerate  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  kasutamisel) järgima IKÜM artikkel 5 lõikes 1 sätestatud põhimõtteid ning nende põhimõtete järgimist peab tõendama vastutav töötleja ise (vt IKÜM artikkel 5 lõige 2). Järgnevalt toome välja olulisemad põhimõtted, millest peab tööandja enne töökohale kaamerate paigaldamist lähtuma.  2.1. Töötlemine on seaduslik (IKÜM artikkel 5 lg 1 punkt a) Isikuandmete töötlemine on seaduslik ainult juhul, kui see vastab IKÜM artikkel 6 lõikes 1 toodud alusele. Inspektsioonile teadaolevalt Tavrida Electric Export AS-l seadusjärgset kohustust kaamerate paigaldamiseks ei ole, mistõttu saaks nii töötajate jälgimise kui ka vara kaitse eesmärgil kaamerate paigaldamine olla võimalik üksnes juhul, kui isikuandmete töötlemine on vajalik vastutava töötleja või kolmanda isiku õigustatud huvi korral ning kui selline õigustatud huvi kaalub üles andmesubjekti (töötaja) huvid või põhiõigused ja – vabadused (IKÜM artikkel 6 lg 1 punkt f).  Siinjuures kordame ka 02.07.2021 järelepärimises toodut: Kui Tavrida Electric Export AS kasutab kaamerate õigusliku alusena õigustatud huvi, siis rõhutame, et selleks, et õigustatud huvile saaks tugineda, peavad korraga olema täidetud kõik kolm tingimust: 1) Vastutaval töötlejal või kolmandal isikul on andmetöötluseks õigustatud huvi; 2) Isikuandmete töötlemine on vajalik õigustatud huvi teostamiseks; 3) Vastutava töötleja ja/või kolmanda isiku õigustatud huvid kaaluvad üles kaitstava andmesubjekti huvid või põhiõigused ja – vabadused. Nimetatud õigusliku aluse kasutamise võimalikkuse ning selle hindamise võibki jagada piltlikult kolmeastmeliseks, ehk esiteks isikuandmete töötleja õigustatud huvid ja nende kaalukus, teiseks andmesubjekti (töötajate, koostööpartnerite, klientide) õigused ja huvid ning kaalukus ning kolmandaks vastanduvate huvide kaalumine, sh esialgne hinnang + vajadusel täiendavad kaitsemeetmed ning lõplik hinnang.  Lähtuvalt eeltoodust on vastutaval töötlejal kohustus võrrelda enda ja/või kolmanda isiku õigustatud huve andmesubjekti huvide ja põhiõigustega, mille tulemusel selgub, kas töötlemise õigusliku alusena on võimalik tugineda IKÜM artikkel 6 lg 1 punktile f. See, kui andmetöötlejal on õigustatud huvi isikuandmete töötlemiseks, ei tähenda automaatselt seda, et andmetöötlejal oleks võimalik tugineda IKÜM artikkel 6 lg 1 punktile f. Vastutava töötleja huvi õigustatus on vaid lähtepunkt ehk üks elementidest, mida tuleb analüüsida ning see, kas õigustatud huvi alusele saab tugineda, sõltubki tasakaalustamise tulemusest. Selles veendumine, kas saab õigustatud huvi sättele tugineda, on vastutava töötleja ülesanne, kes peab läbipaistval moel viima läbi kaalumise ning olema seda võimeline ka põhjendama (tõendama).  Seega selleks, et aru saada, kas IKÜM artikkel 6 lg 1 punkt f alusel on võimalik isikuandmeid töödelda, tuleb Tavrida Electric Export AS-l tõendada, kas ja milline on ettevõtte õigustatud huvi. Õigustatud huvid peavad olema sõnastatud piisavalt selgelt. Selleks on vaja reaalset ja hetkel esinevat huvi – midagi, mis on seotud parasjagu toimuva tegevuse või kasuga, mida eeldatakse saada lähitulevikus. Teisisõnu ei piisa huvidest, mis on liiga ebamäärased või spekulatiivsed. Kui õigustatud huvid ei ole piisavalt selgelt sõnastatud, ei ole võimalik nimetatud huvisid ka andmesubjekti huvide ja põhiõigustega tasakaalustada. Seega on oluline, et õigustatud huvi oleks kooskõlas kehtivate õigusaktidega, sõnastatud piisavalt selgelt (st piisavalt konkreetne) ning reaalne ja hetkel esinev (st mitte spekulatiivne). Kui kasutatakse ka helisalvestisega kaameraid, siis peab üheselt ka aru saama, miks on helisalvestisega kaamera kasutamine vajalik.   Teiseks tuleb analüüsida, millised on võimalikud andmesubjekti huvid või põhiõigused – ja vabadused, mida võidakse isikuandmete töötlemisega kahjustada.    Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  Kolmandaks tuleb tasakaalustada Tavrida Electric Export AS-l õigustatud huvid andmesubjekti huvide ja põhiõigustega. Siinjuures võrreldakse isikuandmete töötlemisest (kogumisest, kasutamisest, säilitamisest) andmesubjektile tekkida võivat mõju vastutava töötleja õigustatud huvidega ning hinnatakse, kas ja millises ulatuses vastutava töötleja õigustatud huvi kaalub andmesubjekti huvid üles. Seejuures tuleb arvestada ka sellega, et töötajad ei tohiks olla üldjuhul terve tööaja kaamera vaateväljas ning tööandja peab tegema kõik selleks, et oma õigustatud huve ja eesmärke realiseerida töötajaid võimalikult vähe riivavate meetmetega. Lisaks ei nähtu inspektsioonile, kas ja millisel õiguspärasel eesmärgil oleks võimalik üleüldse kasutada helisalvestisega kaameraid. Kaamerate, aga eriti koos helisalvestistega kaamerate, puhul on tegemist töötajaid vägagi riivava meetmega.  Juhul, kui andmetöötleja jätab ühe eelnevatest etappidest korrektselt tegemata, ei ole andmete töötlemine IKÜM artikli 6 lg 1 punkti f alusel ka lubatud.  Õigustatud huvi hindamine ja dokumenteerimine on aga kaamerate kasutaja (vastutava töötleja) kohustus. Õigustatud huvi hindamise läbiviimist oleme selgitanud ka eraldi juhendis. Õigustatud huvi analüüs peab sisalduma ka töötajatele tutvustatud andmekaitsetingimustes või olema töötajatele muul viisil kättesaadav (vt IKÜM artikkel 13 lg punkt d).  Kuna Tavrida Electric Export AS ei ole inspektsioonile tõendanud kaamerate kasutamise seaduslikkust, on kaamerate edasine kasutamine keelatud. Kui kaamerate kasutamine lõpetatakse (kaamerad eemaldatakse), siis tuleb saata inspektsioonile ka sellekohane kinnitus. Kui kaamerate kasutamine aga peatatakse selle õiguspärasuse tõendamise ja kontrollimise ajaks, siis tuleb inspektsioonile edastada ülaltoodud tingimustele vastav õigustatud huvi analüüs, mille põhjal inspektsioon hindab, kas kaamerate, sh helisalvestistega kaamerata, kasutamine on lubatud või mitte.  2.2. Töötlemine on andmesubjektile läbipaistev (IKÜM artikkel 5 lg 1 punkt a)  Läbipaistvuse põhimõte eeldab seda, et kogu isikuandmete töötlemisega seotud teave ja sõnumid on lihtsalt kättesaadavad, arusaadavad ning selgelt sõnastatud. Ehk koostatud peavad olema andmekaitsetingimused. Andmekaitsetingimuste sisu reguleerivad IKÜM artiklid 12 – 14. Kaamerate kasutamisel tuleb andmekaitsetingimuste koostamise sisu osas lähtuda IKÜM artikkel 13 lõigetest 1 ja 2, ehk andmekaitsetingimused peavad sisaldama muuhulgas järgmist: a) Vastutava töötleja nimi ja kontaktandmed; b) Isikuandmete töötlemise eesmärgid ja õiguslik alus; c) Kui isikuandmete töötlemine põhineb õigustatud huvil, siis õigustatud huvi analüüs või teave selle kohta, kuidas on võimalik õigustatud huvi analüüsiga tutvuda; d) Kaamerasalvestiste säilitamise tähtaeg; e) Teave õiguse kohta taotlusega juurdepääsu enda kohta käivatele salvestistele ning nõuda nende kustutamist või isikuandmete töötlemise piiramist või esitada vastuväide kaamera kasutamise osas; f) Teave õiguse kohta esitada kaebus järelevalveasutusele (Andmekaitse Inspektsioonile). Inspektsioon tõi välja peamised nõuded kaamera kasutamisel andmekaitsetingimuste koostamiseks, kuid Tavrida Electric Export AS-l tuleb siiski vaadata üle kogu IKÜM artikkel 13 lõigetes 1 ja 2 sätestatud nõuded ning koostada korrektsed andmekaitsetingimused. Arvestades sellega, et andmekaitsetingimusi inspektsioonile edastatud ei ole ning kaebusest lähtuvalt ei ole ka töötajaid kaamerate kasutamisest IKÜM nõuetele vastavalt teavitatud, on kaamerate kasutamine ebaseaduslik. Seega on kaamerate edasine kasutamine keelatud. Kui kaamerate kasutamine lõpetatakse (kaamerad eemaldatakse), siis tuleb saata inspektsioonile ka sellekohane kinnitus. Kui kaamerate kasutamine peatatakse, siis tuleb inspektsioonile edastada IKÜM artiklitele 12 – 13 vastavad andmekaitsetingimused, mille põhjal inspektsioon hindab,  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  kas kaamerate kasutamine on töötajatele läbipaistev.  Kokkuvõte Arvestades eeltooduga ei ole Tavrida Electric Export AS tõendanud, et kaamerate kasutamine Vändra tehases vastab IKÜM artikkel 5 lõikes 1 sätestatud isikuandmete töötlemise põhimõtetele ehk isikuandmete töötlemine on seaduslik ja läbipaistev. Nende põhimõtete täitmise eest vastutab ja nende täitmist peab tõendama andmetöötleja ise (vt IKÜM artikkel 5 lõige 2).  Kui isikuandmete töötlemine ei vasta IKÜM artikkel 5 sätestatud põhimõtetele või vastutav töötleja seda ei tõenda, on isikuandmete töötlemine keelatud.   Seega tuleb Tavrida Electric Export AS-l kas:  1) lõpetada nende kaamerate kasutamine, mille vaatevälja või helisalvestise ulatusse võivad jääda ka töötajad, või; 2) peatada punktis 2 nimetatud kaamerate kasutamine seniks, kuni kaamerate kasutamise õiguspärasust on inspektsioonile tõendatud ning inspektsioon on kinnitanud kaamerate kasutamise õiguspärasust.  Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 2 punktile f, on inspektsioonil õigus kehtestada ajutine või alaline isikuandmete töötlemise piirang, sh töötlemiskeeld. Seega on inspektsioonil õigus kehtestada ka kaamerate kasutamiseks, kas ajutine või alaline töötlemise piirang, sh töötlemiskeeld.  Võttes arvesse faktilisi asjaolusid, sh seda, et kaebuse kohaselt on Tavrida Electric Export AS paigaldanud Vändra tehasesse helisalvestisega kaamerad, neid kasutatakse töötajate jälgimiseks ning töötajaid ei ole kaamerate kasutamisest korrektselt teavitatud ning asjaolu, et Tavrida Electric Export AS ei ole inspektsioonile tõendanud IKÜM nõuete (artiklite 5, 6, 12 ja 13) täitmist, leiab inspektsioon, et kohustusliku ettekirjutuse tegemine kaamerate kasutamise lõpetamiseks/peatamiseks on antud asjas vajalik, et lõpetada õigusrikkumine võimalikult kiiresti. Samuti arvestame ettekirjutuse tegemisel ka sellega, et inspektsioonile ei nähtu, kas ja millisel õiguspärasel eesmärgil oleks võimalik üleüldse töökohal kasutada helisalvestisega kaameraid.   /allkirjastatud digitaalselt/  Raiko Kaur jurist peadirektori volitusel