ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235       ETTEKIRJUTUS-HOIATUS isikuandmete kaitse asjas nr 2.1.-6/20/21   Ettekirjutuse tegija  Andmekaitse Inspektsiooni vaneminspektor Raiko Kaur  Ettekirjutuse tegemise aeg ja koht  08.05.2020, Tallinn  Ettekirjutuse adressaat                               Bolt Technology OÜ (12417834) notices@bolt.eu privacy@bolt.eu      Adressaadi vastutav isik   Juhatuse liige   RESOLUTSIOON: Isikuandmete kaitse seaduse § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 1 punkti a ning arvestades sama lõike punktiga e teeme täitmiseks kohustusliku ettekirjutuse:  Vastata Bolt Technology OÜ-l Andmekaitse Inspektsiooni 03.04.2020 nr 2.1.-1/18/3257 saadetud korduvale järelepärimisele.   Määrame ettekirjutuse täitmise tähtajaks 22.05.2020.a. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel:  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  Sunniraha 2000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Piiriülese menetlussüsteemi IMI vahendusel esitatud kaebusest selgus, et Bolt nime alt erinevates riikides pakutava teenuse andmekaitsetingimused ei ole vasta riigi ametlikus keeles kättesaadavad, mistõttu selle riigi teenusetarbijatel puudub lihtne võimalus saada ülevaade nende andmete töötlemise tingimustest.  Bolt Technology OÜ saatis inspektsioonile 20.12.2019 vastuse, milles möönis, et andmekaitsetingimused tõepoolest pole kõigis keeltes kättesaadavad ning märkis et: „Meie eesmärk on kõigi riikide andmekaitsepoliitika tõlkimine ja avaldamine vastava riigi keeles 2020. aasta esimese kvartali jooksul“. Seoses sellega saatis inspektsioon asjas nr 2.1.-1/18/3275 Bolt Technology OÜ-le 21.01.2020 täiendava järelepärimise, mille vastamise tähtaeg oli 31.03.2020 ning korduva järelepärimise 03.04.2020, mille vastamise tähtaeg oli 15.04.2020. Järelepärimiste eesmärk oli saada kinnitus selle kohta, kas kõikide riikide andmekaitsetingimused on  siis esimese kvartali jooksul tõlgitud ning avaldatud, nagu Bolt Technology OÜ ise lubas. Mõlema järelepärimise raames juhtis inspektsioon ka tähelepanu ettekirjutuse ja sunniraha määramisele juhul, kui inspektsiooni järelepärimisele tähtaegselt ei vastata. Inspektsioon saatis järelepärimised äriregistris toodud e-posti aadressidele, ehk 21.01.2020 saadetud järelepärimise aadressile privacy@taxify.eu ning 03.04.2020 saadetud korduva järelepärimise aadressile privacy@bolt.eu.   E-posti teel saadetud järelepärimiste osas märgime, et vastavalt haldusmenetluse seaduse § 27 lg 2 punktile 3 loetakse elektrooniliselt kättesaadavaks tehtud või edastatud dokument kättetoimetatuks, kui dokument või teade on edastatud äriühingu äriregistrisse kantud elektronposti aadressile.  Käesolevaks ajaks ei ole Bolt Technology OÜ esindaja vastanud inspektsiooni järelepärimisele ega võtnud ühendust ka järelepärimisele vastamise tähtaja pikendamise osas.    Inspektsioon on andnud Bolt Technology OÜ-le vastamiseks mõistliku aja.  Sellega on inspektsioon täitnud haldusmenetluse seaduse § 40 lõikest 1 tuleneva kohustuse anda menetlusosalisele enne haldusakti andmist võimaluse esitada asja kohta oma arvamus ja vastuväited.  ANDMEKAITSE INSPEKTSIOONI PÕHJENDUSED: Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 1 punktile a ning arvestades sama lõike punktiga e, on inspektsioonil õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist.  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235   Võttes arvesse faktilisi asjaolusid ja asjaolu, et haldusorgani järelevalvemenetluse raames tehtud järelepärimisele vastamine on kohustuslik, kuid Bolt Technology OÜ ei ole inspektsiooni 21.01.2020 järelepärimisele ja 03.04.2020 korduvale järelepärimisele vastanud, leiab inspektsioon, et kohustusliku ettekirjutuse tegemine antud asjas on vajalik järelevalveasja oluliste asjaolude väljaselgitamiseks.  Inspektsioonile vastamata jätmise kaudu ei saa lahendada andmetöötluse puudujääke. Kui ettevõttel on probleeme lubatud tähtajaks tingimuste tõlkimisega, on ettevõttel võimalik järelevalveasutusele vastata ning selgitada, millised objektiivsed asjaolud olid takistuseks. Lihtsalt vastatama jätmine aga ei ole aktsepteeritav. Seda enam, et antud juhul ei nõua vastamine ka erilist ajakulu, sest sisuliselt vaja inspektsioonile vaid teada anda, kas tingimused on tõlgitud.    /allkirjastatud digitaalselt/  Raiko Kaur vaneminspektor peadirektori volitusel