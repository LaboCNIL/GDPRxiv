ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235   ETTEKIRJUTUS-HOIATUS isikuandmete kaitse asjas nr. 2.1.-6/20/18    Ettekirjutuse tegija  Andmekaitse Inspektsiooni vaneminspektor Sirgo Saar Ettekirjutuse tegemise aeg ja koht  29.04.2020, Tallinn  Ettekirjutuse adressaat – isikuandmete töötleja Helvetia Apotheke OÜ Registrikood 14217482 Tallinn Hariduse tn 11-3, 10119. Xxxxxx Xxxxxx, xxxxxx.xxxxxx@gmail.com   Isikuandmete töötleja vastutav isik  Juhatuse liige   RESOLUTSIOON: Isikuandmete kaitse seaduse (IKS) § 56 lõike 1, lõike 2 punkti 8, § 58 lõike 1 ning isikuandmete kaitse üldmääruse artikli 58 lõike 1 punkt a ning arvestades sama lõike punktiga e teeb inspektsioon täitmiseks kohustusliku ettekirjutuse:  1. Vastata Helvetia Apotheke OÜ-l Andmekaitse Inspektsiooni 16.04.2020 nr 2.1.-1/20/1351 saadetud järelepärimisele.  2. Täita Andmekaitse Inspektsiooni kirjas nr 2.1.-1/20/1351 andmetöötlejale teatavaks tehtud ettepanek.  Inspektsioon määrab ettekirjutuse täitmise tähtajaks 11.05.2020. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.   VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: sunniraha 2000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.   VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 2 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 69 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteomenetluse kohtuväline menetleja on Andmekaitse Inspektsioon.  MAJANDUSTEGEVUSE KEELAMISE HOIATUS: Majandustegevuse seadustiku üldosa seaduse § 7 punkti 4 ja § 36 punkti 1 alusel võib majandushaldusasutus ettevõtjal või ettevõtjaga seotud isikul majandustegevuse nõuete olulise rikkumise tõttu keelata majandustegevuse.  FAKTILISED ASJAOLUD: Andmekaitse Inspektsioon sai 15.04.2020 kaebuse, mille kohaselt kaebajale helistatakse järjepidevalt ning pakutakse vitamiine. Kaebaja nõustus ühekordse ostuga. Peale paki saamist saadete talle uus pakk koos arvega. Kaebaja palus kustutada enda telefoninumber. Kaebaja lubati number kustutada, kuid helistati mitu korda uuesti sellele vaatamata.  Kuna pidev rikkumine oli olemas, alustas Andmekaitse Inspektsioon 16.04.2020 Helvetia Apotheke OÜ suhtes järelevalvemenetlust ja saatis samal kuupäeval järelepärimise andmetöötlejale, millele oli adressaat kohustatud vastama 27.04.2020.   Helvetia Apotheke OÜ juhatuse liige tähtaegselt inspektsioonile ei vastanud. Järelepärimise raames juhtis inspektsioon tähelepanu ettekirjutuse ja sunniraha määramisele juhul, kui inspektsiooni järelepärimisele tähtaegselt ei vastata.  Inspektsioon saatis järelepärimise äriregistris toodud e-posti aadressile xxxxxx.xxxxx@gmail.com ning selgitas, et haldusmenetluse seaduse (HMS) § 25 lg 1 kohaselt toimetatakse haldusakt, kutse, teade või muu dokument menetlusosalisele kätte postiga, dokumendi väljastanud haldusorgani poolt või elektrooniliselt.   HMS § 27 lg 2 kohaselt elektrooniliselt kättesaadavaks tehtud või edastatud dokument loetakse kättetoimetatuks järgmistel juhtudel: 3) dokument või teade dokumendi kättesaadavaks tegemise kohta on edastatud äriühingu äriregistrisse kantud elektronposti aadressil.  Käesolevaks ajaks ei ole Helvetia Apotheke OÜ vastanud inspektsiooni järelepärimisele ja ei ole võtnud ühendust ka haldusorganiga järelepärimisele vastamise pikendamise osas.  ISIKUANDMETE TÖÖTLEJA SELETUS: Inspektsioon palus vastata Helvetia Apotheke OÜ järelepärimisele, millele juhatuse liige ei ole õigeaegselt vastanud. Inspektsioon andis vastamiseks mõistliku aja.   Sellega on inspektsioon täitnud oma haldusmenetluse seaduse § 40 lõike 1 kohustuse anda menetlusosalisele enne haldusakti andmist võimaluse esitada asja kohta oma arvamus ja vastuväited.  ANDMEKAITSE INSPEKTSIOONI PÕHJENDUSED: Vastavalt isikuandmete kaitse seaduse § 58 lõikele 1 ning isikuandmete kaitse üldmääruse artikkel 58 lõike 1 punktile a ning arvestades sama lõike punktiga e, on inspektsioonil õigus nõuda selgitusi ja muud teavet, sh järelevalvemenetluse läbiviimiseks vajalike dokumentide esitamist.    Haldusmenetluse seaduse (HMS) § 25 lg 1 kohaselt toimetatakse haldusakt, kutse, teade või muu dokument toimetatakse menetlusosalisele kätte postiga, dokumendi väljastanud haldusorgani poolt või elektrooniliselt.  Võttes arvesse faktilisi asjaolusid ja asjaolu, et haldusorgani järelevalvemenetluse raames tehtud järelepärimisele vastamine on kohustuslik, kuid Helvetia Apotheke OÜ ei ole inspektsiooni järelepärimistele vastanud, leiab inspektsioon, et kohustusliku ettekirjutuse tegemine on antud asjas vajalik järelevalveasja oluliste asjaolude väljaselgitamiseks ning elektroonilise side seaduse nõuete täitmiseks.    Lugupidamisega,    /allkirjastatud digitaalselt/ Sirgo Saar vaneminspektor peadirektori volitusel