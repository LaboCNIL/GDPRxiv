ERAELU KAITSE JA RIIGI LÄBIPAISTVUSE EEST  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235       ETTEKIRJUTUS-HOIATUS isikuandmete kaitse asjas nr 2.1.-6/20/14   Ettekirjutuse tegija  Andmekaitse Inspektsiooni vaneminspektor Maria Muljarova  Ettekirjutuse tegemise aeg ja koht  07.04.2020, Tallinn   Ettekirjutuse adressaat   Adressaadi vastutav isik   Julianus Inkasso OÜ (10686553) A.Weizenbergi tn 20, Tallinn 10150 inkasso@julianus.ee  Xxxxxx Xxxxxxxx juhatuse liige   RESOLUTSIOON:  Vastavalt isikuandmete kaitse seaduse (IKS) § 56 lõikele 1, lõige 2 punktile 8, § 58 lõikele 1 ning isikuandmete kaitse üldmääruse artikkel 58 lõige 2 punktile f teeb inspektsioon täitmiseks kohustusliku ettekirjutuse:  Julianus Inkasso OÜ-l lõpetada Xxxxx Xxxxxx isikuandmete (sh maksehäirete) avalikustamine.  Määrame ettekirjutuse täitmise tähtajaks 20.04.2020.a. Ettekirjutuse täitmisest teatada hiljemalt selleks tähtajaks Andmekaitse Inspektsiooni e-posti aadressile info@aki.ee.  VAIDLUSTAMISVIIDE: Käesoleva ettekirjutuse saab vaidlustada 30 päeva jooksul, esitades kas: - haldusmenetluse seaduse kohase vaide Andmekaitse Inspektsioonile või - halduskohtumenetluse seadustiku kohase kaebuse Tallinna Halduskohtusse (sel juhul ei saa enam samas asjas vaiet läbi vaadata).  Ettekirjutuse vaidlustamine ei peata selle täitmise kohustust ega täitmiseks vajalike abinõude rakendamist.  SUNNIRAHA HOIATUS: Kui ettekirjutus on jäetud määratud tähtajaks täitmata, määrab Andmekaitse Inspektsioon ettekirjutuse adressaadile isikuandmete kaitse seaduse § 60 alusel: Sunniraha 5000 eurot.  Sunniraha võib määrata korduvalt – kuni ettekirjutus on täidetud. Kui adressaat ei tasu sunniraha, edastatakse see kohtutäiturile täitemenetluse alustamiseks. Sel juhul lisanduvad sunnirahale kohtutäituri tasu ja muud täitekulud.  Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235   VÄÄRTEOKARISTUSE HOIATUS: Isikuandmete kaitse üldmääruse artikli 58 lõike 1 kohase ettekirjutuse täitmata jätmise eest võidakse algatada väärteomenetlus isikuandmete kaitse seaduse § 70 tunnustel. Selle teo eest võidakse füüsilist isikut karistada rahatrahviga kuni 20 000 000 eurot ning juriidilist isikut võidakse karistada rahatrahviga kuni 20 000 000 eurot või kuni 4 protsenti tema eelmise majandusaasta ülemaailmsest aastasest kogukäibest, olenevalt sellest, kumb summa on suurem. Väärteo kohtuväline menetleja on Andmekaitse Inspektsioon.   FAKTILISED ASJAOLUD: Andmekaitse Inspektsiooni menetluses on Xxxxx Xxxxxx kaebus (keda esindab volikirja alusel vandeadvokaat Taivo Ruus). Kaebuse kohaselt avalikustab Julianus Inkasso OÜ Xxxxx Xxxxxx nime ning võlgnevust, mille kohta puuduvad võlanõude alusdokumendid, samuti on esindaja hinnangul tänaseks võlg tänaseks aegunud. Tulenevalt sellest taotleb kaebaja oma isikuandmete töötlemise lõpetamist.  Andmekaitse Inspektsioon alustas Julianus Inkasso OÜ suhtes isikuandmete kaitse seaduse (IKS) § 56 lg 3 punkti 8 alusel järelevalvemenetluse, edastades Julianus Inkasso OÜ-le järelepärimise, mille eesmärgiks oli tuvastada, kas Julianus Inkasso OÜ on veendunud avaldatavate võlaandmete õigsuses.   Julianus Inkasso OÜ selgitas inspektsioonile edastatud vastuses, et Xxxxx Xxxxxx võlanõudega seotud alusdokumendid on tänaseks Elisa Eesti AS arhiivist kustutatud/hävitatud. Samas on Julianus Inkasso OÜ saanud arhiivist kätte järgmised dokumendid: liitumisleping, liitumislepingu lisa, mobiilsideteenuse üldtingimused, taotlus kohtutäituritasu tagastamiseks, selgitus tsiviilasjas, Elisa Eesti AS kinnituskiri, Julianus Inkasso OÜ vastus kaebaja pöördumisele.    Andmekaitse Inspektsioon tegi 13.03.2020 Julianus Inkasso OÜ-le ettepaneku lõpetada Xxxxx Xxxxxx maksehäirete avalikustamine ning saata sellekohane kinnitus hiljemalt 23.03.2020. 27.03.2020 edastas Julianus Inkasso OÜ vastuse inspektsiooni ettepanekule, milles jäi oma varasema seisukoha juurde: Julianus Inkasso OÜ poolt Xxxxx Xxxxxxx maksehäirete avalikustamine on õiguspärane. Julianus Inkasso OÜ lisas, et Xxxxx Xxxxxx maksehäire avalikustamine lõpetatakse alates 01.01.2021.  ANDMEKAITSE INSPEKTSIOONI PÕHJENDUSED: IKS § 10 lõige 1 kohustab andmetöötlejat kontrollima avaldatavate andmete õigsust ja õiguslikku alust. Sama paragrahvi lõige 2 punkt 3 keelab töödelda võlasuhte rikkumisega seotud andmeid, kui see kahjustab ülemäära andmesubjekti õigusi ja vabadusi (mida tõendamata nõue ka käesoleval juhul teeb).  Isikuandmete kaitse üldmääruse artikkel 21 lõike 1 kohaselt on andmesubjektil on õigus oma konkreetsest olukorrast lähtudes esitada igal ajal vastuväiteid teda puudutavate isikuandmete töötlemise suhtes, mis toimub artikli 6 lõike 1 punkti f alusel. Vastutaval töötlejal ei ole lubatud isikuandmeid edasi töödelda, välja arvatud juhul, kui vastutav töötleja tõendab, et töödeldakse mõjuval õiguspärasel põhjusel, mis kaalub üles andmesubjekti huvid, õigused ja vabadused, või õigusnõuete koostamise, esitamise või kaitsmise eesmärgil. Andmesubjektil on artikkel 17 lõige 1 punkti c kohaselt õigus nõuda, et vastutav töötleja kustutaks põhjendamatu viivituseta teda puudutavad isikuandmed ja vastutav töötleja peab kustutama isikuandmed põhjendamatu viivituseta, kui andmesubjekt esitab vastuväite isikuandmete töötlemise suhtes artikli 21 lõike 1 kohaselt.   Tatari tn 39 / 10134 Tallinn / 627 4135 / info@aki.ee / www.aki.ee Registrikood 70004235  Eeltoodust tuleneb andmete avaldaja kohustus kontrollida, et ta avaldab õigeid andmeid ning tõendada, et nende sel viisil töötlemine on õiguspärane. Sellest tulenevalt peab andmetöötleja olema võimeline tõendama, et võlg eksisteerib ja et just sellises summas.   Julianus Inkasso OÜ 26.02.2020 inspektsioonile edastatud vastusest tuleneb, et võlanõudega seotud alusdokumendid on Elisa Eesti AS arhiivist kustutatud/hävitatud. Samas on Julianus Inkasso OÜ saanud arhiivist kätte järgmised dokumendid: liitumisleping, liitumislepingu lisa, mobiilsideteenuse üldtingimused, taotlus kohtutäituritasu tagastamiseks, selgitus tsiviilasjas, Elisa Eesti AS kinnituskiri, Julianus Inkasso OÜ vastus kaebaja pöördumisele.    Liitumisleping ning selle lisa tõendavad üksnes seda, et poolte vahel oli leping sõlmitud, mobiilsideteenuse üldtingimused näitavad, millised olid lepingu tingimused.   T A OT L U S kohtutäituritasu tagastamiseks tsiviilasjas nr 2-09-65774 ning  selgitus tsiviilasjas nr 2-09-65774 sisaldavad järgmist infot:  Lindorff Eesti AS (registrikood 10231048) tasus 01.04.2010 (arveldusarvelt 17000030487 Nordea Pank) Rahandusministeeriumi tulukontole (arveldusarvele 221013921094 Hansapank, viitenumber 3100057277, selgitus Lindorff Eesti AS vs Xxxxx Xxxxx, kohtutaituri tasu, tsiviilasi nr 2-09-65774”) 420,00 (nelisada kakskümmend) krooni kohtutäituritasu kostjale Xxxxx Xxxx menetlusdokumentide kohtutäituri kaudu kättetoimetamise eest.   Need (taotlus ja selgitus) ei tõenda kuidagi, et kellelgi oli mingi võlg. Veelgi enam ei ole nendest isegi võimalik saada üheselt aru, kelle suhtes kohtumenetlus toimus, sest ühes kohas mainitakse kostjana ühte nime, teises kohas aga teist nime.   03.01.2020 Elisa Eesti AS kinnituskirja  sisuks on võlausaldaja väide, et selline võlg eksisteerib. Samas tuleb arvestada, et ühe poole esitatud väidet ei ole võimalik automaatselt lugeda tõendiks.  Ka  07.01.2020 Julianus Inkasso OÜ vastus pöördumisele on lihtsalt võlausaldaja väide, et selline võlg eksisteerib. Ka siinkohal peab arvestama, et ühe poole väide ei ole veel tõend.   Seega Julianus Inkasso OÜ esitatud dokumendid tõendavad üksnes seda, et poolte vahel oli õigussuhe (leping), kuid ei tõenda, et see leping jäeti nõuetekohaselt täitmata ega võimalda kontrollida nõude suurust.    Tulenevalt ülaltoodud selgitustest on Andmekaitse Inspektsioon seisukohal, et Julianus Inkasso OÜ pole suutnud tõendada avalikustatavate andmete õigsust. Inspektsiooni hinnang ei oma mõju sellele, kas isikute vahel on võlasuhe või mitte ning selle üle on pooltel võimalik vaielda kohtus.   Vastavalt isikuandmete kaitse seaduse § 56 lõikele 1, lõige 2 punktile 8, § 58 lõikele 1 ning isikuandmete kaitse üldmääruse artikkel 58 lõige 2 punktile f on inspektsioonil õigus kehtestada ajutine või alaline isikuandmete töötlemise piirang, sealhulgas töötlemise keeld.   Võttes arvesse faktilisi asjaolusid on Andmekaitse Inspektsioon seisukohal, et ettekirjutuse tegemine on antud asjas vajalik korrarikkumise lõpetamiseks.    /allkirjastatud digitaalselt/  Maria Muljarova vaneminspektor peadirektori volitusel