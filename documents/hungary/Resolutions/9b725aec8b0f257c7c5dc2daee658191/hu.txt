Ügyszám: NAIH/2018/3654/2/V.
[…] részére
[…]
Tisztelt […]!
A Nemzeti Adatvédelmi és Információszabadság Hatóságnak (a továbbiakban: Hatóság) írt levelében
abban kérte a Hatóság állásfoglalását, hogy az önkormányzati vagy járási hivatalok jogosultak-e a
kérelmezők személyazonosító igazolványáról, lakcímkártyájáról és TAJ-kártyájáról másolatot készíteni.
A Hatóság az általános adatvédelmi rendeletben (a továbbiakban: Rendelet)1 meghatározottak szerint
az Európai Unió más tagállamainak adatvédelmi hatóságaival együttműködésben, az Európai
Adatvédelmi Testület (a továbbiakban: Testület) jogegységesítő tevékenységében működik közre.
Ezen együttműködésnek többek között annak biztosítása is a funkciója, hogy az adatvédelmi előírások
alkalmazása során a tagállami hatóságok egységes értelmezés mentén alakítsák gyakorlatukat, és ezt
a Testület iránymutatásaiban foglaltan tegyék közzé, szükségképpen szűkítve ezzel az adatvédelmi
hatóságok önálló jogértelmezési mozgásterét. Ebből kifolyólag a Rendelettel kapcsolatos
jogértelmezés, iránymutatás, vélemény kialakítása a Testület feladata, ezért, valamint az egységesség
elve miatt a Hatóság állásfoglalás kiadására nem tartja magát feljogosítottnak.
A fentiekre tekintettel a Hatóság a Rendelet 57. cikk (1) bekezdés e) pontja alapján az alábbiakról
tájékoztatja:
1.
A Rendelet 4. cikk 2. pontja alapján adatkezelésnek2 minősül a személyes adatokon vagy
adatállományokon végzett bármely művelet vagy műveletek összessége. Így az adathordozóról készült
másolatkészítés, illetve ezeknek a másolatoknak a bekérése is.
Bármely adatkezelés jogszerűségének megítélésével kapcsolatban Rendelet alapelvi rendelkezéseit
minden esetben figyelembe kell venni, így különös figyelmet kell fordítani az adattakarékosság3 és a
célhoz kötött adatkezelés elvére.4 Az utóbbi szerint személyes adatok gyűjtése csak meghatározott,
egyértelmű és jogszerű célból, és az adatok kezelése csak e célokkal összeegyeztethető módon
történhet, míg az adattakarékosság elve azt rögzíti, hogy a kezelt adatoknak az adatkezelési cél
szempontjából megfelelőnek és relevánsnak kell lenniük, és a kezelt adatok körét a szükségesre kell
korlátozni. Ezen alapelv figyelembe vétele szavatolja, hogy az adatkezelés céljára tekintettel csupán a
legszűkebb, indokolt adatkör kezelésére kerüljön sor. Ez azt is jelenti, hogy nem gyűjthetők olyan
személyes adatok, amelyek az adatkezelés céljának elérésére nincsenek hatással.
Az érintettől csak olyan adat közlése kérhető, amely személyhez fűződő jogát nem sérti, és a kérdéses
jogviszony létesítése, teljesítése vagy megszűnése szempontjából lényeges. A célhoz kötöttség
1 Az Európai Parlament és a Tanács (EU) 2016/679 rendelete (2016. április 27.) a természetes személyeknek a
személyes adatok kezelése tekintetében történő védelméről és az ilyen adatok szabad áramlásáról, valamint a
95/46/EK irányelv hatályon kívül helyezéséről)
2
Rendelet 4. cikk 2. pont: „adatkezelés”: a személyes adatokon vagy adatállományokon automatizált vagy nem
automatizált módon végzett bármely művelet vagy műveletek összessége, így a gyűjtés, rögzítés, rendszerezés, tagolás,
tárolás, átalakítás vagy megváltoztatás, lekérdezés, betekintés, felhasználás, közlés továbbítás, terjesztés vagy egyéb
módon történő hozzáférhetővé tétel útján, összehangolás vagy összekapcsolás, korlátozás, törlés, illetve
megsemmisítés;
3 Rendelet 5. cikk (1) bekezdés c) pont: A személyes adatok az adatkezelés céljai szempontjából megfelelőek és
relevánsak kell, hogy legyenek, és a szükségesre kell korlátozódniuk („adattakarékosság”);
4 Rendelet 5. cikk (1) bekezdés b) pont

elvének megfelelően ez azt jelenti, hogy az önkormányzatok, járási hivatalok adatkezelése csak akkor
tekinthető jogszerűnek, ha az általuk gyűjtött adatok kezelésének szükségszerűségét bizonyítani tudják.
A bemutatott érvényes, személyazonosító okmányban szereplő személyazonosító adatokat a
dokumentum közhiteles voltára tekintettel másolatkészítés nélkül is el kell fogadni. A
személyazonosság igazolására alkalmas hatósági igazolványról készített másolat nem rendelkezik
bizonyító erővel arról, hogy hiteles másolata egy érvényes hatósági okmánynak, és nem alkalmas a
személyazonosság megállapítására sem. A fényképes igazolvány személyazonosítás céljából való
bemutatása felel meg a hatályos jogszabályi rendelkezéseknek, a másolatok kezelése nem felel meg
a célhoz kötöttség és az adattakarékosság követelményének.
A kérelmező által bemutatott és az önkormányzati vagy járási hivatal munkatársai által szemrevételezett
okmányokból rögzített személyes adatok helyességének utólagos ellenőrizhetősége önmagában nem
tekinthető olyan jognak vagy kötelezettségnek, amely az adatkezelés jogszerűségét igazolhatná. A
bemutatott érvényes hatósági igazolványokban szereplő adatokat a dokumentumok közhiteles voltára
tekintettel másolatkészítés nélkül is el kell fogadni.
A Hatóság álláspontja szerint a szükségesség-arányosság szempontrendszere alapján az
okmányokkal végzett jogszerű többletintézkedés lehet például az, ha az adatkezelő ügyintézője egy
nyilatkozat kitöltését kéri az érintettől arról, hogy mely hatósági okmányát mutatta be. Továbbá
alkalmazható a „négy szem elve” is, amikor egy másik ügyintéző vagy az ügyintéző felettese is
megtekinti az érintett által bemutatott okmányt, és ő is megerősíti a személyazonosságot és a rögzített
adatok pontosságát. Kevésbé korlátozza a magánszférát egy feljegyzés készítése vagy egy nyilatkozat
kitöltése, mint az okmányok másolása. A Hatóság szerint a másolat készítése nem tekinthető a
magánszféra arányos korlátozásának más, hasonlóan hatékony intézkedésekhez képest. A Hatóság
megjegyzi, hogy kényelmi szempontok vagy „gyorsabb ügyintézés” szintén nem indokolhatják a
másolat készítését.
2.
Előfordulhat, hogy az önkormányzati vagy járási hivatalok adatkezelése uniós vagy tagállami
jogi aktuson alapszik a Rendelet 6. cikk (1) bekezdés c)5 és e)6 pontjában, valamint (3) bekezdésében
meghatározottak szerint (kötelező adatkezelés).
Az információs önrendelkezési jogról és az információszabadságról szóló 2011. évi CXII. törvény 5. §
(3) bekezdése alapján – összhangban a Rendelet 6. cikk (3) bekezdésével – a kötelező adatkezelés
esetén a kezelendő adatok fajtáit, az adatkezelés célját és feltételeit, az adatok megismerhetőségét, az
adatkezelő személyét, valamint az adatkezelés időtartamát vagy szükségessége időszakos
felülvizsgálatát az adatkezelést elrendelő törvény, illetve törvény felhatalmazása alapján kiadott
önkormányzati rendelet határozza meg.
Ez azt jelenti, hogy ha az adatkezelés uniós vagy tagállami jogi aktuson alapul, az adatkezelő csak
olyan és annyi személyes adatot igényelhet az érintettől, amennyit e jogi aktusban biztosított
felhatalmazás alapján kezelhet. Amennyiben azonban nincs ilyen jogszabály – tehát nincs kötelező
adatkezelés – úgy az önkormányzati vagy járási hivatal az 1. pontban foglaltakból kifolyólag saját
hatáskörében nem követelheti meg az egyes támogatási kérelmek benyújtásának feltételeként az
okmánymásolatok kérelemhez történő csatolását.
A kérelmezők személyazonosítása kizárólag a polgárok személyi adatainak és lakcímének
nyilvántartásáról szóló 1992. évi LXVI. törvényben meghatározott személyazonosság igazolására
alkalmas hatósági igazolvány valamelyikének bemutatásával vagy a személyazonosító jel helyébe lépő
5

A 6. cikk (1) bekezdés c) pontja szerint jogszerű az adatkezelés, ha az „az adatkezelőre vonatkozó jogi kötelezettség
teljesítéséhez szükséges”.
6 A 6. cikk (1) bekezdés e) pontja szerint jogszerű az adatkezelés, ha „közérdekű vagy az adatkezelőre ruházott
közhatalmi jogosítvány gyakorlásának keretében végzett feladat végrehajtásához szükséges”.

azonosítási módokról és az azonosító kódok használatáról szóló 1996. évi XX. törvényben
(továbbiakban: Szaz.tv.) meghatározott valamely azonosítási mód alkalmazásával történhet.
A személyi azonosító kezelésére a kérelmező azonosításának céljából többletinformációként a már
meglévő személyes adatok mellett nincs lehetőség, akkor sem, ha a személyi azonosító kezeléséhez
a kérelmező előzetesen írásban formálisan hozzájárult, hiszen a hozzájárulás önkéntessége, mint e
jogalap mellőzhetetlen ismérve, nem áll fenn. Tehát az önkormányzati és járási hivataloknak ebben az
esetben választaniuk kell a Szaz.tv. 4. § (1) bekezdés előírásai alapján felkínált személyazonosítási
módok közül, azokat pedig a (2) bekezdésre tekintettel egyidejűleg nem alkalmazhatják ugyanazon
célból.
3. A GDPR szabályainak értelmezéséhez hasznos segítséget jelentenek az Adatvédelmi Irányelv
29. cikke alapján létrehozott Adatvédelmi Munkacsoport iránymutatásai, amelyek elérhetők – jórészt
magyarul
is
–
a
Hatóság
honlapjáról
(https://www.naih.hu/29-es-munkacsoportiranymutatasai.html).
Ezen kívül feltehetőleg érdemes áttekinteni az Európai Bizottság felkészítő anyagait is ezeken a
hivatkozási
címeken:
http://europa.eu/rapid/press-release_IP-18-386_hu.htm
és
https://ec.europa.eu/commission/priorities/justice-and-fundamental-rights/data-protection/2018reform-eu-data-protection-rules_hu#library.
A GDPR-hoz kapcsolódóan a honlapunkon megtalálhatók az e tárgyban született egyedi ügyben
nyújtott állásfoglalásaink is, amelyek ezen a hivatkozási címen érhetők el: https://www.naih.hu/azadatvedelmi-reformmal-kapcsolatos-allasfoglalasok.html.
Mindezeken túl felhívom szíves figyelmét, hogy a Hatóság – eljárási kereteket nélkülöző,
konzultációs válaszként kiadott – jelen tájékoztatása sem jogszabálynak, sem egyéb jogi eszköznek
nem tekinthető, az normatív jelleggel, jogi erővel, illetve kötelező tartalommal nem rendelkezik.
A Hatóság jelen ügyben rendelkezésre bocsátott információk alapján kialakított jogértelmezése más
hatóságot, a bíróságot és az adatkezelőt nem köti, annak csak iránymutató jellege van. Az
állásfoglalás, tájékoztatás kiadása tehát nem mentesíti annak címzettjét illetve az adatkezelőt saját
jogi álláspontja kialakításának szükségessége, illetve az adatkezelésért fennálló felelősség alól.
Budapest, 2018. szeptember 28.
Üdvözlettel:

Dr. Péterfalvi Attila
elnök
c. egyetemi tanár

