Ügyszám: NAIH-6148-

/2021

…………Egyetem részére
Hivatali kapun keresztül
Tisztelt Rektor Úr!
A Nemzeti Adatvédelmi és Információszabadság Hatósághoz (a továbbiakban: Hatóság) 2021.
július 14-én beérkezett, állásfoglalás iránti megkeresésében az iránt érdeklődött, hogy ……………
(a továbbiakban: Egyetem) a jelenléti oktatás biztonságos megszervezése érdekében adatvédelmi
szempontból jogszerűen megismerheti-e a koronavírus elleni védettség tényét az Egyetemmel
jogviszonyban álló összes személy (hallgatók, oktatók, adminisztratív munkavállalók) tekintetében.
Megkeresésével kapcsolatban a Hatóság az alábbiakról tájékoztatja Önt.
1. A Hatóság elöljáróban felhívja szíves figyelmét arra, hogy az adatkezelés valamennyi ismérve
az adatkezelőnél áll rendelkezésre, ezért elsősorban ő képes annak megítélésére, hogy a
jogszabályi megfelelés érdekében milyen intézkedések lehetnek szükségesek, a Hatóság nem
veheti át az adatkezelő e tekintetben fennálló felelősségét. Ezzel összhangban az (EU) 2016/679
európai parlamenti és tanácsi rendelet (a továbbiakban: GDPR)1 is azt írja elő a Hatóság egyik
feladatául, hogy felhívja az adatkezelők (adatfeldolgozók) figyelmét a rendelet szerinti
kötelezettségeikre, és kérésre tájékoztatást nyújtson az érintettnek az őt megillető jogok
gyakorlásával kapcsolatban.2
2. A jelen állásfoglalás kiadmányozásakor hatályos jogforrások közül a veszélyhelyzet idején
alkalmazandó védelmi intézkedések második üteméről szóló 484/2020. (XI. 10.) Korm. rendelet,
valamint a koronavírus elleni védettség igazolásáról szóló 60/2021. (II. 12.) Korm. rendelet
rendelkezései határozzák meg a koronavírus elleni védekezés igazolásának kritériumait.
A nemzeti felsőoktatásról szóló 2011. évi CCIV. törvény 18. §-a meghatározza a felsőoktatási
intézmény adatkezelésének célját, azonban kifejezetten a koronavírus elleni védettség
megismerésére irányuló speciális szabályokat nem tartalmaz. A törvény 3. számú melléklete
tételesen meghatározza a felsőoktatási intézményekben nyilvántartott és kezelt személyes és
különleges adatok körét, azonban az Ön által megismerni kívánt adatokra való utalás nem
található abban.
Az állásfoglalás iránti megkeresés tárgyában a fent hivatkozott jogszabályok nem tartalmaznak
külön rendelkezéseket a felsőoktatási intézményekre vonatkozóan, így nem rendelik el a
védettség tényének kötelező megismerését, illetve ellenőrzését. Erre tekintettel a Hatóság
1

2

Az Európai Parlamenti és a Tanács (EU) 2016/679 rendelete (2016. április 27.) a természetes személyeknek a
személyes adatok kezelése tekintetében történő védelméről és az ilyen adatok szabad áramlásáról, valamint a
95/46/EK irányelv hatályon kívül helyezéséről (általános adatvédelmi rendelet).
GDPR 57. cikk 1. bekezdés d) és e) pontjai: „Az e rendeletben meghatározott egyéb feladatok sérelme nélkül, a
felügyeleti hatóság a saját területén ellátja a következő feladatokat: (…)
d) felhívja az adatkezelők és az adatfeldolgozók figyelmét az e rendelet szerinti kötelezettségeikre;
e) kérésre tájékoztatást ad bármely érintettnek az e rendelet alapján őt megillető jogok gyakorlásával kapcsolatban, és
e célból adott esetben együttműködik más tagállamok felügyeleti hatóságaival.”

…………………………………………………………………………………………………………
1055 Budapest
Falk Miksa utca 9-11.

Tel.: +36 1 391-1400
Fax: +36 1 391-1410

ugyfelszolgalat@naih.hu
www.naih.hu

álláspontja szerint a megkeresésben leírt kérdés tárgyában jelenleg kizárólag a GDPR
rendelkezései irányadóak.
3. A GDPR 4. cikkének 15. pontja értelmében egészségügyi adat: „egy természetes személy testi
vagy pszichikai egészségi állapotára vonatkozó személyes adat, ideértve a természetes személy
számára nyújtott egészségügyi szolgáltatásokra vonatkozó olyan adatot is, amely információt
hordoz a természetes személy egészségi állapotáról.”
A Hatóság álláspontja szerint a koronavírus elleni védettség ténye, illetve annak hiánya
egészségügyi adatnak minősül.
A GDPR 5. cikke szerinti alapelveknek történő megfelelés elsődleges kötelezettsége az
adatkezelőnek. A célhoz kötöttség elvéből fakadóan nem lehet jogszerű egy adatkezelés, ha az
adatkezelési cél nem kerül kellően pontosan meghatározásra.
Azonban nem derül ki beadványából az egyetem tervezett adatkezeléshez kötődően kibocsátandó
szabályzatának pontos tartalma, mi az az ok, amely miatt feltétlenül szükséges egészségügyi
adatok kezelése, esetleg egyéb fertőző betegségek kapcsán is tervez-e hasonló előírásokat
bevezetni. Konkrétan meghatározott feltételek és következmények hiányában az általános
információgyűjtés nem lehet jogszerű, nem rendelhető el, illetve célszerű előre ismertetni azt is,
hogy a védettség hiányában milyen jogosultságai vagy kötelezettségei keletkeznek egy
hallgatónak.
A GDPR 9. cikk (1) bekezdése értelmében, főszabályként az egészségügyi adatok kezelése tilos.
A GDPR 9. cikkének (2) bekezdése határozza meg azokat a kivételes feltételeket, amelyek
fennállta esetén nem alkalmazandó az egészségügyi adatok kezelésének általános tilalma. A (3)
bekezdés további részletszabályt tartalmaz, amennyiben az egészségügyi adat kezelése a (2)
bekezdés h) pontjában említett célokból történik.
4. Fentiekre tekintettel a Hatóság álláspontja szerint – a hatályos jogszabályok alapján –
önmagában az Egyetem puszta információs érdeke nem elegendő a hallgatók, illetve
munkaviszonyban (vagy közalkalmazotti jogviszonyban) nem álló oktatók koronavírus elleni
védettsége tényének megismeréséhez és nyilvántartásához.
A Hatóság ugyanakkor azt javasolja az Egyetemnek, hogy amennyiben az egészséget nem
veszélyeztető és biztonságos jelenléti oktatás megszervezése, kollégiumi elhelyezés kialakítása
érdekében, valamint az oktatásban, illetve sport, kulturális és egyéb rendezvények résztvevői
egészségének megóvása érdekében szükségesnek tartja a koronavírus elleni védettség tényének
megismerését, illetve nyilvántartását, úgy kezdeményezzen jogszabály-módosítást a
jogalkotónál.
A Hatóság egyidejűleg tájékoztatja az Egyetemet, hogy a jelenléti oktatás biztonságos
megszervezése érdekében más egyetem is hasonló tárgyú beadvánnyal fordult a Hatósághoz, a
Hatóság azzal kapcsolatos álláspontja a fent kifejtettekkel megegyező.
5. A Hatóság továbbá tájékoztatja az Egyetem által foglalkoztatott munkavállalók tekintetében,
hogy honlapján a 3. járványhullám legsúlyosabb időszakában született és elsődlegesen akkor
irányadó, kifejezetten a munka törvénykönyvéről szóló 2012. évi I. törvény (a továbbiakban: Mt.)
hatálya alá tartozó munkavállalók vonatkozásában tájékoztatót tett közzé a munkavállaló
koronavírus elleni védettsége tényének munkáltató általi megismerhetőségéről:
https://www.naih.hu/hirek/377-tajekoztato-a-munka-toervenykoenyverol-szolo-2012-evi-i-toervenyhatalya-ala-tartozo-jogviszonyokban-a-munkavallalo-koronavirus-elleni-vedettsege-tenyenekmunkaltato-altali-megismerhetosegerol.
A Tájékoztatóban a Hatóság az adott járványügyi helyzetre vonatkozóan kiemelte, hogy a
2

munkáltató a védettség tényét igazoló okiratról másolatot nem készíthet, azokat semmilyen
formában és módon nem tárolhatja, és nem is jogosult azokat harmadik személy részére
továbbítani, kizárólag azt jogosult rögzíteni, hogy az érintett munkavállaló igazolta a koronavírus
elleni védettségének a tényét, valamint – ha az az igazolás bemutatása során megállapítható –
azt, hogy ezen védettség időtartama mely időpontig áll fenn.
A közalkalmazottak jogállásáról szóló 1992. évi XXXIII. törvény eltérő rendelkezése hiányában a
közalkalmazottakra is az Mt. szabályai vonatkoznak.
6. Végezetül a Hatóság felhívja szíves figyelmét, hogy – eljárási kereteket nélkülöző, konzultációs
válaszként kiadott – jelen tájékoztatása sem jogszabálynak, sem egyéb jogi eszköznek nem
tekinthető, az normatív jelleggel, jogi erővel, illetve kötelező tartalommal nem rendelkezik. A
Hatóság jelen ügyben rendelkezésre bocsátott információk alapján kialakított jogértelmezése más
hatóságot, a bíróságot és az adatkezelőt nem köti, annak csak iránymutató jellege van. Az
állásfoglalás, tájékoztatás kiadása tehát nem mentesíti annak címzettjét, illetve az adatkezelőt
saját jogi álláspontja kialakításának szükségessége, illetve az adatkezelésért fennálló felelősség
alól.
Budapest, 2021. augusztus 5.
Üdvözlettel:

Dr. Péterfalvi Attila
elnök
c. egyetemi tanár

3

