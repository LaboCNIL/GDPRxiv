Ügyszám: NAIH/2018/1140/5/V.
Bódis József
államtitkár
Emberi Erőforrások Minisztériuma
Oktatásért Felelős Államtitkárság
Budapest
Szalay u. 10-14.
1055
Tisztelt Államtitkár Úr!
A Nemzeti Adatvédelmi és Információszabadság Hatósághoz (a továbbiakban: Hatóság)
közérdekű bejelentés érkezett a felsőoktatási intézmények személyazonosító okmányok
másolásával kapcsolatos adatkezelése miatt.
A Hatóság köszönettel megkapta az Oktatásért Felelős Államtitkárság (továbbiakban:
Államtitkárság) felsőoktatási intézmények adatkezelésével kapcsolatos szakmai álláspontját. Az
Államtitkárság a Hatóság álláspontjával megegyezően azon az állásponton van, hogy a nemzeti
felsőoktatásról szóló 2011. évi CCIV. törvény (továbbiakban: Nftv.) 18-19. §-ának megfelelően
kezelhetnek személyes adatokat, azonban jogszabályi felhatalmazás hiányában a
személyazonosító okmányokról másolat nem készíthető.
A vizsgált időszakban az információs önrendelkezési jogról és információszabadságról szóló
2011. évi CXII. törvény (továbbiakban: Infotv.) határozta meg az adatkezelésre vonatkozó
általános szabályokat. Az Infotv. 3. § 10. pontja szerint adatkezelésnek minősül az adatokat
tartalmazó dokumentumról, mint adathordozóról történő másolatkészítés, illetve ezeknek a
másolatoknak a bekérése is. Az okiratmásolatok kezelésének kapcsán kötelező adatkezelés
esete nem állapítható meg és jogalapjaként a Hatóság álláspontja szerint az érintett
hozzájárulása az önkéntesség hiánya miatt nem hivatkozható érvényes jogalapként.
Az Infotv. 4. §-a szerint a jogszerű adatkezelés feltétele a célhoz kötöttség és szükségesség
elvének való megfelelés is. Eszerint csak olyan személyes adat kezelhető, amely az adatkezelés
céljának megvalósulásához elengedhetetlen, és a cél elérésére alkalmas. Azonban az ilyen adat
kezelésére is csak a cél megvalósulásához szükséges mértékben és ideig kerülhet sor. Ezen
alapelv figyelembe vétele szavatolja, hogy az adatkezelés céljára tekintettel csupán a
legszűkebb, indokolt adatkör kezelésére kerüljön sor. Ez azt is jelenti, hogy nem gyűjthetőek
olyan személyes adatok, amelyek az adatkezelés céljának elérésére nincsenek hatással.
Az Alkotmánybíróság több határozatában rámutatott arra, hogy ha az információs önrendelkezési
alapjogot érintő korlátozás kényszerítő ok nélkül történik, vagy egyébként az nem áll
összhangban az elérni kívánt céllal, azaz nem elkerülhetetlen, akkor az alapjog lényeges
tartalmát érintő sérelem megállapítható.
Az adatalanytól csak olyan adat közlése kérhető, amely személyhez fűződő jogát nem sérti, és a
jogviszony létesítése, teljesítése vagy megszűnése szempontjából lényeges. A célhoz kötöttség
elvének megfelelően ez azt jelenti, hogy a felsőoktatási intézmények adatkezelése csak akkor

tekinthető jogszerűnek, ha az általuk gyűjtött adatok kezelésének szükségszerűségét bizonyítani
tudják.
A Hatóság álláspontja szerint azonban a felsőoktatási intézmények okmánymásolási gyakorlata
nem felelt meg az Infotv. előírásainak, mert még az érintettek érvényes hozzájárulása mellett is a
célhoz kötött adatkezelés elvébe ütközött volna az okmánymásolat gyűjtésével járó adatkezelés.
A bemutatott érvényes, személyazonosító okmányban szereplő személyazonosító adatokat a
dokumentum közhiteles voltára tekintettel másolatkészítés nélkül is el kell fogadni. Számos
korábbi adatvédelmi biztosi, majd hatósági állásfoglalás leszögezte, hogy a személyazonosság
igazolására alkalmas hatósági igazolványról készített másolat nem rendelkezik bizonyító erővel
arról, hogy hiteles másolata egy érvényes hatósági okmánynak, és nem alkalmas a
személyazonosság megállapítására sem. A fényképes igazolvány személyazonosítás céljából
való bemutatása felel meg a hatályos jogszabályi rendelkezéseknek, a másolatok kezelése nem
felel meg a célhoz kötöttség és az adattakarékosság követelményének.
A hallgató által bemutatott és a felsőoktatási intézmény munkatársai által szemrevételezett
okmányokból rögzített személyes adatok helyességének utólagos ellenőrizhetősége önmagában
nem tekinthető olyan jognak vagy kötelezettségnek, amely az adatkezelés jogszerűségét
igazolhatná. A bemutatott érvényes hatósági igazolványokban szereplő adatokat a
dokumentumok közhiteles voltára tekintettel másolatkészítés nélkül is el kell fogadni.
A Hatóság álláspontja szerint a szükségesség-arányosság szempontrendszere alapján az
okmányokkal végzett jogszerű többletintézkedés lehet például az, ha az adatkezelő ügyintézője
egy nyilatkozat kitöltését kéri az érintettől arról, hogy mely hatósági okmányát mutatta be.
Továbbá alkalmazható a „négy szem elve” is, amikor egy másik ügyintéző vagy az ügyintéző
felettese is megtekinti az érintett által bemutatott okmányt, és ő is megerősíti a
személyazonosságot és a rögzített adatok pontosságát. Kevésbé korlátozza a magánszférát egy
feljegyzés készítése vagy egy nyilatkozat kitöltése, mint az okmányok másolása. A Hatóság
szerint a másolat készítése nem tekinthető a magánszféra arányos korlátozásának más,
hasonlóan hatékony intézkedésekhez képest. A Hatóság megjegyzi, hogy kényelmi szempontok
vagy „gyorsabb ügyintézés” szintén nem indokolhatják a másolat készítését.
2018. május 25. napjától az új általános adatvédelmi rendelet1 (továbbiakban: Rendelet)
határozza meg az alapvető adatkezelési szabályokat az Európai Unió tagállamaiban, így
Magyarországon is. A Hatóság a vizsgálatot lezárja, de egyúttal felhívja a figyelmét arra, hogy a
felsőoktatási intézmények által folytatott adatkezeléseknek meg kell felelnie a Rendelet
rendelkezéseinek2. Ezzel összefüggésben elsősorban, de nem kizárólagosan, az alábbi
rendelkezések figyelembe vételét tartom indokoltnak:
A Rendelet 4. cikk 2. pontja alapján adatkezelésnek3 minősül a személyes adatokon vagy
adatállományokon végzett bármely művelet vagy műveletek összessége. Így az adathordozóról
készült másolatkészítés, illetve ezeknek a másolatoknak a bekérése is.

1

Az Európai Parlament és a Tanács (EU) 2016/679 rendelete (2016. április 27.) a természetes személyeknek a személyes adatok
kezelése tekintetében történő védelméről és az ilyen adatok szabad áramlásáról, valamint a 95/46/EK irányelv hatályon kívül
helyezéséről (általános adatvédelmi rendelet)
2
A (171) preambulum bekezdése értelmében a rendelet alkalmazásának időpontja előtt megkezdett adatkezeléseiket
összhangba kell hozni a rendelettel.
3
2. „adatkezelés”: a személyes adatokon vagy adatállományokon automatizált vagy nem automatizált módon végzett bármely
művelet vagy műveletek összessége, így a gyűjtés, rögzítés, rendszerezés, tagolás, tárolás, átalakítás vagy megváltoztatás,

Bármely adatkezelés jogszerűségének megítélésével kapcsolatban az általános adatvédelmi
rendelet alapelvi rendelkezéseit is figyelembe kell venni.
A Rendelet 5. cikk (1) bekezdésének c) pontja adattakarékosság elveként nevesíti azt az
alapelvet, mely szerint személyes adatok megfelelőek és relevánsak kell, hogy legyenek az
adatkezelés céljához képest, továbbá a szükségesre kell korlátozódniuk.
A Rendelet 5. cikk (1) bekezdésének b) pontja tartalmazza a célhoz kötöttség követelményét.
Eszerint személyes adatok gyűjtése csak meghatározott, egyértelmű és jogszerű célból, és az
adatok kezelése csak e célokkal összeegyeztethető módon történhet.
A Rendelet (39) preambulumbekezdése és a 13. cikk is hangsúlyozza, hogy az adatkezelés
céljáról megfelelő tájékoztatást kell adni, és az adatkezelés konkrét céljainak explicit módon
megfogalmazottaknak és jogszerűeknek, továbbá már az adatgyűjtés időpontjában
meghatározottaknak kell lenniük.
A Rendelet 6. cikk (3) bekezdése szerint a 6. cikk (1) bekezdés c)4 és e)5 pontjában
meghatározott adatkezelések (ún. kötelező adatkezelések) esetében a jogalapot uniós jog, illetve
azon tagállami jog szerint kell megállapítani, amelynek hatálya alá az adatkezelő tartozik. A
jogalap meghatározása mellett a jogalkotó többek között az alábbi követelményeket határozhatja
meg az adatkezelést szabályozó jogi aktusban:
• az adatkezelés jogszerűségére vonatkozó általános feltételek;
• az adatkezelés tárgyát képező adatok fajtái;
• az érintettek köre;
• az adattovábbítás címzettjei;
• az adattárolás időtartama és az adatkezelési műveletek köre;
• az adatkezelés céljára vonatkozó korlátozások.
Az Infotv. 5. § (3) bekezdése alapján is a kötelező adatkezelés esetén a kezelendő adatok fajtáit,
az adatkezelés célját és feltételeit, az adatok megismerhetőségét, az adatkezelő személyét,
valamint az adatkezelés időtartamát vagy szükségessége időszakos felülvizsgálatát az
adatkezelést elrendelő törvény, illetve önkormányzati rendelet határozza meg.
Ez azt jelenti, hogy ha az adatkezelés uniós vagy tagállami jogi aktuson alapul, az adatkezelő
csak olyan és annyi személyes adatot igényelhet az érintettől, amennyit e jogi aktusban
biztosított felhatalmazás alapján kezelhet. A felsőoktatási intézmények adatkezelése
terjedelmének szükségességét ezen esetekben a jogalkotó már felmérte azon az adtakezelők
jogszerűen nem terjeszkedhetnek túl.
Az Nftv. 3. mellékletének I/B. pontja sorolja fel, hogy a felsőoktatási intézmény a hallgató mely
adatait tarthatja nyilván. Tehát többek között a hallgatói jogviszonnyal összefüggő adatokat, a
hallgató azonosító számát, társadalombiztosítási azonosító jelét, hallgató adóazonosító jelét, az
adatokat igazoló okiratok azonosítására szolgáló adatokat. Az okmányok azonosítására szolgáló
adatnak az okmány megnevezése és az okmány azonosítója minősül, azonban a
lekérdezés, betekintés, felhasználás, közlés továbbítás, terjesztés vagy egyéb módon történő hozzáférhetővé tétel útján,
összehangolás vagy összekapcsolás, korlátozás, törlés, illetve megsemmisítés;
4
A 6. cikk (1) bekezdés c) pontja szerint jogszerű az adatkezelés, ha az „az adatkezelőre vonatkozó jogi kötelezettség
teljesítéséhez szükséges”.
5
A 6. cikk (1) bekezdés e) pontja szerint jogszerű az adatkezelés, ha „közérdekű vagy az adatkezelőre ruházott közhatalmi
jogosítvány gyakorlásának keretében végzett feladat végrehajtásához szükséges”.

személyazonosító okmányok és a lakcímigazolvány másolatainak gyűjtése túlterjeszkedik azon
az adatkörön, melyek kezelésére a felsőoktatási intézményeket, mint közérdekű adatkezelőket a
jogalkotó feljogosította.
A fentiek alapján tehát a hatályos jogszabályi felhatalmazás alapján az egyetemek az Nftv.-ben
felsorolt adatokat kezelhetik. Ezzel szemben az okmányon más egyéb személyes adatok is
szerepelnek, mint például fénykép, aláírás, személyi azonosító, melyekre nem terjed ki a
kötelező adatkezelés hatálya. Tehát a felsőoktatási intézmények a személyazonosság
megállapítása vagy a rögzített adatok pontosságának ellenőrzése céljából sem másolhatják le a
személyazonosító okmányokat és a személyi azonosítót igazoló hatósági igazolványt.
A hallgatók személyazonosítása kizárólag a polgárok személyi adatainak és lakcímének
nyilvántartásáról szóló 1992. évi LXVI. törvényben meghatározott személyazonosság igazolására
alkalmas hatósági igazolvány valamelyikének bemutatásával vagy a személyazonosító jel
helyébe lépő azonosítási módokról és az azonosító kódok használatáról szóló 1996. évi XX.
törvényben (továbbiakban: Szaz.tv.) meghatározott valamely azonosítási mód alkalmazásával
történhet.
A személyi azonosító kezelésére a hallgató azonosításának céljából többletinformációként a már
meglévő, az intézmények által kezelt személyes adatok mellett nincs lehetőség, akkor sem, ha a
személyi azonosító kezeléséhez a hallgató előzetesen írásban formálisan hozzájárult, hiszen a
hozzájárulás önkéntessége, mint e jogalap mellőzhetetlen ismérve, nem állapítható meg. Tehát
ebben az esetben választaniuk kell a Szaz.tv. 4. § (1) bekezdés előírásai alapján felkínált
személyazonosítási módok közül, azokat pedig a (2) bekezdésre tekintettel egyidejűleg nem
alkalmazhatják ugyanazon célból.
Az Nftv. 2. § (2) bekezdése szerint a felsőoktatás működtetése az állam, a felsőoktatási
intézmény működtetése a fenntartó feladata. Ez szolgál alapul arra, hogy a 16/2018. (VII. 26.)
EMMI utasítás alapján az Államtitkárság feladata az állami felsőoktatási intézmények fenntartói
irányításából eredő feladatok ellátása. Az Nftv. 73. § (3) bekezdése kimondja, hogy a fenntartó
ellenőrzi a felsőoktatási intézmény gazdálkodását, működésének törvényességét, hatékonyságát.
Tekintettel arra, hogy az okmányok másolása több egyetemet is érint, a Pécsi
Tudományegyetemet, a Semmelweis Egyetemet, a Budapesti Műszaki és Gazdaságtudományi
Egyetemet, illetve az Eötvös Lóránd Tudományegyetemet, így a jogsérelem orvoslása
hatékonyabban megtörténhet a fenntartó ellenőrzésével.
A fentiek alapján tehát a Hatóság az Infotv. 56. § (3) bekezdés alapján felkéri az
Államtitkárságot, hogy vizsgálja felül a felsőoktatási intézmények adatkezelési gyakorlatát, és
szólítsa fel a felsőoktatási intézményeket, hogy megfelelő jogalap alapján, az általános
adatvédelmi rendelet szabályainak megfelelően kezeljenek személyes adatokat. A jogszerű
adatkezelés megteremtése érdekében tett intézkedésekről kérem, szíveskedjen írásban
tájékoztatni a Hatóságot.
Budapest, 2018. augusztus „

”

Üdvözlettel:
Dr. Péterfalvi Attila
elnök
c. egyetemi tanár

