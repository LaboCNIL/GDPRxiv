Ügyiratszám:

NAIH/2018/426/3/V.

Dr. Agárdi Tamás elnök részére
Magyar Igazságügyi Szakértői Kamara
Budapest
Mester utca 30-32., III. emelet
1095

Tisztelt Elnök Úr!
Az alapvető jogok biztosa a Nemzeti Adatvédelmi és Információszabadság Hatósághoz (a
továbbiakban: Hatóság) tette át …………..beadványát, amelyben az Ön igazságügyi szakértőként
végzett adatkezelésével kapcsolatban kérte a biztos állásfoglalását.
A panaszos levelében előadta, hogy 2017. szeptemberében kérték Öntől a
kerületi
Gyámhivatal – nagyszülő-unoka kapcsolattartási ügyben történt – kirendelése alapján végzett
szakértői vizsgálat anyagait, a vizsgálat során készített hangfelvétel másolatát. Ön a hatályos
jogszabályokra hivatkozva megtagadta annak kiadását a panaszosok részére. Kérték továbbá a
szakvéleményhez felvett írásminta kiadását is, melynek felvételéhez hozzájárulásukat nem kérték,
illetve álláspontjuk szerint annak készítése is jogellenes, mert a Magyar Tudományos Akadémia
állásfoglalása a grafológiát nem ismeri el tudománynak.
A beadvánnyal kapcsolatban az alábbiakról tájékoztatom.
Az adatvédelemre vonatkozó főbb szabályokat 2018. május 25-ig hazánkban az információs
önrendelkezési jogról és az információszabadságról szóló 2011. évi CXII. törvény (a továbbiakban:
Infotv.) tartalmazta. Ezen időponttól kezdődően az Európai Parlament és a Tanács (EU) 2016/679
rendelete (GDPR vagy általános adatvédelmi rendelet)1, kötelezően és közvetlenül alkalmazandó.
Levelemben adott állásfoglalás két részből áll. Elsőként a GDPR alkalmazása előtti időszaknak a
szabályozását ismertetem, majd a GDPR alkalmazása következtében fellépő azon változásokat,
amelyek az ügy érdemét érintik.
I. A Hatóság több alkalommal kapott a panaszoséval azonos tárgyú beadványt, amelyben az
érintett a bírósági vagy hatósági eljárásban kirendelt szakértő véleményének alapjául szolgáló
tesztek vagy egyéb dokumentumok kiadását kérte, és több szakértő megkeresése, valamint a
hatályos joganyag elemzése után az alábbi álláspontot alakította ki.
Az igazságügyi szakértőkről szóló 2016. évi XXIX. törvény (a továbbiakban: Szaktv.) 42. § (1) – (2)
és (5) bekezdései nevesítik2, hogy a szakértő mely címzettek részére továbbíthatja az adatokat, e
1

Az Európai Parlament és a Tanács (EU) 2016/679 rendelete (2016. április 27.) a természetes személyeknek a
személyes adatok kezelése tekintetében történő védelméről és az ilyen adatok szabad áramlásáról, valamint a 95/46/EK
rendelet hatályon kívül helyezéséről
2
Szaktv. 42. § (1) A szakértő a tevékenysége során általa kezelt személyes adatokat - ha törvény másképp nem
rendelkezik - a kirendelés befejezését vagy megbízás teljesítését követően haladéktalanul zárolja.
(2) A befejezett kirendelést vagy megbízást követően a szakértő az általa kezelt és az (1) bekezdés szerint zárolt
személyes adatokat tevékenysége szakmai, módszertani, fegyelmi megfelelőségének, valamint jogszabályszerűségének
ellenőrizhetősége céljából a zárolástól számított tíz évig tárolja, és azokat kizárólag a hatóság, a megbízó, az

körben, elsősorban a hatóságot/kirendelőt, másodsorban az adatok kezelésére egyébként jogosult
szervet vagy személyt nevesíti.
A szakértői véleménynek a bírósággal való közlésekor – a szakmai módszertani előírásokat3 is
figyelembe véve – a vélemény alapjául szolgáló hanganyagot és egyéb vizsgálati iratokat nem
adják át, hanem magát a szakértői véleményt bocsátják a bíróság vagy hatóság rendelkezésére,
amely tartalmazza a vizsgálat eredményét, illetve az explorációban kapott információkat.
Az érintettet az Infotv. alapján egyébként megillető tájékoztatáshoz fűződő jognak a Szaktv. 42. §
(5) bekezdés szerinti korlátozásáról a kirendelő hatóság vagy bíróság dönthet. Függetlenül
ugyanis a megkeresés tartalmától az igazságügyi szakértő a bíróság vagy hatóság kirendelése
alapján eljárva a kirendelő utasítását kell, hogy kövesse, a szakmai kérdések kivételével.
Közvetlen kapcsolatba a felekkel csak a vizsgálat során kerül, ezzel biztosítva függetlenségét és
pártatlanságát.
A szakvélemény készítése érdekében felvett hangfelvételek kiadásának tekintetében aggályos
lehet, hogy az azon szereplő felvételek harmadik személy személyhez fűződő jogait is érinthetik,
így a perbeli gyermekét, akiről a pszichológiai beszélgetés során szó esik. Amennyiben azonban
az eljáró bíróság vagy hatóság az adatok kiadását mások jogai védelme érdekében a Szaktv. fent
hivatkozott szakasza alapján nem tagadja meg, akkor az adatokat a bíróságnak vagy hatóságnak
a szakértő átadja.
A szakértői tevékenységet szabályozó másik jogszabály, az igazságügyi szakértői működésről
szóló 31/2008. (XII. 31.) IRM rendelet 20/B. § (5) bekezdése szerint „a szakértő a klinikai és
mentálhigiéniai felnőtt- és gyermek szakpszichológiai vizsgálat során keletkezett adatok
megőrzése során a Szaktv., valamint az információs önrendelkezési jogról és az
információszabadságról szóló törvény alapján jár el. A vizsgálat során keletkezett adatokat csak a
törvény által arra feljogosított személy - így különösen az ügyben kirendelt másik szakértő ismerheti meg.”
Ezen szabályozás indoka az, hogy a szakértői vizsgálatok során keletkezett adatok értelmezése
kizárólagosan szakma, szakértői kompetencia, hiszen a tesztek értékelése és elemzése
pszichológiai szaktudást és szakértelmet igényel, a felek ezzel a tudással nem rendelkeznek. A
szakértő rendelkezésére álló, a felek személyes adatainak minősülő, valamint az azokból
levonható következtetést pedig a szakértői vélemény tartalmazza.
Mindezek mellett több bírósági ítélet is született4, mely kimondta, hogy ezek az adatok a szakértő
által nem kötelezően kiadandóak, figyelemmel arra, hogy ezen adatok nem egészségügyi, hanem
a Szaktv.-ben külön szabályozott igazságügyi adatoknak minősülnek.
Az Infotv. a 15. § (1) bekezdése – a GDPR alkalmazását megelőzően – a tájékoztatási
kötelezettséget rögzítette5, a tájékoztatás másolatban történő kiadását azonban nem rendelte el. A
igazságügyi szakértőkkel szembeni fegyelmi eljárás, valamint az igazságügyi szakértő értékelését megalapozó eljárás
lefolytatására jogosult, valamint a személyes adatok kezelésére jogosult más szerv vagy személy részére továbbíthatja.
(5) A szakértő az információs önrendelkezési jogról és az információszabadságról szóló törvény szerint az érintettet
megillető, a szakértő által kezelt adatokra vonatkozó tájékoztatás kiadását megtagadja a kirendelő vagy megbízó
bűncselekmények megelőzése vagy üldözése, továbbá az érintett vagy mások jogainak védelmének érdekében tett
utasítására.
3
a Szaktv. 89. § (1) bekezdése alapján kiadott, az Országos Igazságügyi Orvostani Intézet 20. sz. módszertani levele
4
BDT 2013.2906, Pf.III.20.013/2016/10.
5
Infotv. 15. § (1) az adatkezelő tájékoztatást ad az érintett általa kezelt, illetve az általa vagy rendelkezése szerint
megbízott adatfeldolgozó által feldolgozott adatairól, azok forrásáról, az adatkezelés céljáról, jogalapjáról, időtartamáról,
az adatfeldolgozó nevéről, címéről és az adatkezeléssel összefüggő tevékenységéről, az adatvédelmi incidens

2

Kúria következetes gyakorlata szerint az Infotv. 15 §-a szerinti tájékoztatáshoz fűződő jog nem
jelentett egyben iratkiadáshoz való jogot is.
Polgári peres vagy közigazgatási hatósági eljárásban nincs lehetőség a vélemény ellenőrzésére,
kizárólag másik szakértő megbízásával van lehetőség új szakvéleményt készíttetni, ellentmondás
esetén pedig a bíróság vagy hatóság feladata annak feloldása.
Összegzésként tehát akként azonosítható a GDPR alkalmazását megelőző gyakorlat, hogy az
érintett nem volt elzárva a szakvélemény alapjául szolgáló adatai elől, azonban azokhoz a
kirendelő hatóságon keresztül juthatott hozzá.
A Hatóság eljárásaiban rendszeresen felmerülő, jogértelmezést igénylő kérdés volt az, hogy az
Infotv. 15. § (1) bekezdése alapján adott tájékoztatás nem írta elő az adatkezelő részére a kezelt
személyes adatokat tartalmazó adathordozóról készített másolatnak az érintett részére történő
átadására irányuló kötelezettséget. Ebből kifolyólag az adatkezelők rendre arra hivatkoztak, hogy a
tájékoztatást a személyes adatok kezeléséről megadják, de mivel az Infotv. nem tartalmaz erre
vonatkozó kötelezést, nem biztosították az adott – személyes adatot tartalmazó vagy annak
minősülő – irat másolatban történő kiadását vagy az abba való betekintést. A Kúria Pfv. IV.
20.971/2013/5. számú döntése is ezt az érvelést erősítette meg.
Ugyanakkor a tájékoztatáshoz (a GDPR alapján: hozzáféréshez) való jog az információs
önrendelkezési jog egyik legfontosabb részjogosítványa, melyet az érintett nem feltétlenül
önmagáért, hanem egy másik joga, a beadvány elbírálásával szemben fennálló jogorvoslati
jogának eszközeként is gyakorolhat. Ezért abban az esetben, ha az irattal szemben az érintettnek
jogorvoslati jog biztosított, az Alkotmánybíróság 41/1991. (VII. 3.) sz. határozatában foglalt
megállapításokra hivatkozva a Hatóság megkísérelte az irat másolatban történő kiadását
kikényszeríteni. A jogorvoslati kérelem előterjesztésének elengedhetetlen feltétele, hogy a
panaszos ismerje azt az iratot, amellyel kapcsolatban a kérelmet elő kívánja terjeszteni. Amint arra
az Alkotmánybíróság is rámutatott, a jogorvoslathoz való jog biztosítékaként megállapított
betekintési jognak lényegi eleme a másolatok készítésének joga. A 41/1991. (VII. 3.) AB
határozatában többek között azt mondta ki, hogy az iratok másolását megtiltó rendelkezések „a
jogorvoslatnak közvetett eszközökkel való korlátozását jelentik. Az iratok tartalma, a határozat
indokainak ismerete nélkül a fellebbezés, a jogorvoslat lehetősége akkor is merő formalitássá
válna, ha egyébként az eljárásban részt vevő állampolgároknak ilyen joga biztosított lenne.”
Egyes ágazati jogszabályok nevesítik a betekintés és másolat-adás kötelezettségét (pl. az
egészségügyről szóló 1997. évi CLIV. törvény (Eütv.) 24. § (1) bekezdése és az egészségügyi és a
hozzájuk kapcsolódó személyes adatok kezeléséről és védelméről szóló 1997. évi XLVII. törvény
(Eüak) 7. § (3) bekezdése). Ha azonban az adott iratra vonatkozó előírást ágazati jogszabályi
rendelkezés nem tartalmazott, így kifejezett betekintés vagy másolat-adási kötelezettséget, az
Infotv. 15. § (1) bekezdés alapján adott tájékoztatás megadása olyan formában nem volt
kikényszeríthető, hogy az adatkezelő a tájékoztatást a másolat kiadásával teljesítse. Az adatkezelő
dönthetett úgy, hogy a kezelt adatok körére vonatkozó tájékoztatást másolat formájában adja meg,
erre azonban az Infotv. nem kötelezte.
A Kúria ítélete kimondja, hogy „az Infotv. 15. §-ban biztosított tájékoztatáshoz való joga annak
biztosítására szolgál, hogy a jogosult tudomást szerezhessen arról, hogy személyes adatait ki, hol,
milyen célból kezeli, azokhoz milyen forrásból jutott hozzá, továbbá hogy meggyőződhessen kezelt
adatai helyességéről, az adatkezelés jogszerűségéről. E jogok jelentik az adatkezelés garanciáját
körülményeiről, hatásairól és az elhárítására megtett intézkedésekről, továbbá - az érintett személyes adatainak
továbbítása esetén - az adattovábbítás jogalapjáról és címzettjéről.

3

A perbeli esetben azonban a felperes nem tájékoztatás adását, hanem maguknak a személyes
adatoknak a kiadását kérte. Erre pedig az Infotv. nem biztosít lehetőséget”.
Jelen vizsgált esetben a kért adatok a személyes adat fogalma alá esnek, ugyanakkor a
hivatkozott ítéletekben foglaltak szerint nem egészségügyi, hanem szakértői adatnak minősülnek,
így az Eüak. és Eütv. másolat-adási kötelezettséget előíró rendelkezései nem hivatkozhatóak.
A szakértői vélemény a panaszos előtt ismert, illetve az ellen jogorvoslati jog az eljárásban nem
biztosított, így az azt megalapozó anyaggal szemben sem merülhet fel a jogorvoslati jog
gyakorlása érdekében történő megismerés. Tehát ezen jog érvényesítése érdekében történő
másolat adási kötelezettség a GDPR alkalmazását megelőző szabályozás szerint nem lett volna
kikényszeríthető.
Tekintettel arra is, hogy a Kúria ítéletét megalapozó tényállás6 hasonló az Ön vizsgált esetéhez, a
vonatkozó jogszabályok alapján Hatóság az adatkezelőt nem tudta volna kötelezni az iratok, illetve
azokról másolatok kiadására. A Hatóság álláspontja az, hogy az információs önrendelkezési jog
lényegét tekintve az érintett a rá vonatkozó (sőt általa megadott) adatok megismerése elől a
jogszabályokban rögzített kivételektől eltekintve nem lehet elzárva, és arra ösztönözte az
adatkezelőket is, hogy a tájékoztatás fogalmát kiterjesztően értelmezzék, és kérelemre azt
másolat-adás formájában teljesítsék, azonban kétségtelen, hogy jelen ügyben az adatkiadást nem
rendelte el jogszabály, illetőleg ezzel ellentétes bírói gyakorlat született.
A panaszos által kért iratok, illetve azokról másolat az eddigi gyakorlat szerint a hatóság (a
megfelelő hatósági eljárásban az iratbetekintési szabályok alapján hozott, és adott esetben önálló
jogorvoslattal támadható) döntése alapján a hatóság útján voltak beszerezhetőek, ha azok az
hatósági iratanyagában rendelkezésre álltak. Ettől függetlenül az ilyen adatok megismeréséhez (az
eredeti irat vagy másolata külön adathordozón való megszerzését ide nem értve) az Infotv. alapján
az érintettnek joga volt, amennyiben a hatóság azt a Szaktv. 42. § (5) bekezdés alapján nem
korlátozta.
Ön a panaszosok kérelmére az Infotv. 15. § szerinti kérelmére az elutasítás indokait megjelölve
válaszolt, ahogyan azt az Infotv. 16. §-a számára előírja7, noha a pontos jogszabályhelyeket nem
jelölte meg.
II. Az általános adatvédelmi rendelet szabályozása a kérdésben:
A rendelet az adatkezelés jogalapjait a 6. cikk (1) bekezdésében részletezi. A polgári-, büntető- és
közigazgatási eljárásokban kirendelt szakértő adatkezelésére vonatkozóan: e bekezdés c) és e)
pontja releváns, amelyek alapján a személyes adatok kezelése kizárólag akkor és annyiban
jogszerű, amennyiben az alábbiak egyike teljesül:
c) az adatkezelés az adatkezelőre vonatkozó jogi kötelezettség teljesítéséhez szükséges;
e) az adatkezelés közérdekű vagy az adatkezelőre ruházott közhatalmi jogosítvány gyakorlásának
keretében végzett feladat végrehajtásához szükséges;

6

„A felperesek kereseti kérelmükben az alperest az általa elkészített szakvélemény alapjául szolgáló RORSCHACH és
SZONDI-teszt jegyzőkönyveinek, ezek lejelölésének MMPI tesztre adott válaszoknak és kitöltött kérdőíveknek, valamint
explorcióról készült jegyzőkönyvnek fénymásolatban való kiadására kérték kötelezni”
7
Infotv. 16. § (1) Az érintett tájékoztatását az adatkezelő csak a 9. § (1) bekezdésében, valamint a 19. §-ban
meghatározott esetekben tagadhatja meg.
(2) A tájékoztatás megtagadása esetén az adatkezelő írásban közli az érintettel, hogy a felvilágosítás megtagadására e
törvény mely rendelkezése alapján került sor. A felvilágosítás megtagadása esetén az adatkezelő tájékoztatja az
érintettet a bírósági jogorvoslat, továbbá a Hatósághoz fordulás lehetőségéről.

4

A GDPR 6.cikk (3) bekezdése szerint:
(3) Az (1) bekezdés c) és e) pontja szerinti adatkezelés jogalapját a következőnek kell
megállapítania:
a) uniós jog, vagy
b) azon tagállami jog, amelynek hatálya alá az adatkezelő tartozik.
A Szaktv. a 39. § (1) bekezdése szerint „a szakértő a hatóságtól, valamint az eljárásban részt vevő
személyektől a szakvélemény elkészítéséhez szükséges, a kirendelésben közölt adatokon felül
további adatok közlését, iratok, vizsgálati tárgyak rendelkezésre bocsátását kérheti.
A Szaktv. 40. § (1) bekezdése alapján pedig a „szakértő a tevékenysége során rendelkezésére
bocsátott vagy tudomására jutott személyes adatokat a kirendelés vagy megbízás teljesítése,
valamint tevékenységének szakmai, módszertani, fegyelmi és a jogszabályoknak való
megfelelősége ellenőrizhetősége céljából jogosult kezelni”.
Ezek alapján tehát a kirendelt szakértő adatkezelése nem hozzájáruláson, hanem jogszabályon
alapul. A kirendelt szakértő eljárásában való részvétel az ügyfél, peres fél részére nem csak jog,
hanem kötelezettség is. Hozzájárulás meg nem adása esetén a szakvélemény nem lenne
elkészíthető, azonban a hatóság, bíróság a bizonyítás során éppen azért látja indokoltnak a
vélemény készíttetését, mert az a tényállás feltárásához és a döntéshez elengedhetetlen, és a
szükséges szakismerettel maga nem rendelkezik8. Ezáltal a szakértő feladatának ellátása során
szükségszerűen történő adatkezelés nem függhet az érintett döntésétől.
A gyermekek védelméről és a gyámügyi igazgatásról szóló 1997. évi XXXI. törvény (Gyvt.) 127. §
(2a) bekezdése rögzíti, hogy az „e törvény szerinti eljárásokban az ügyfél a szakértői vizsgálatban
köteles közreműködni.”
A szakértő a kirendelés tartalmán túl jogosult a feladat végrehajtásához szükséges adatok
kezelésére. A feladat jellegéből adódóan a kezelt adatok tekintetében a jogszabály nem ad tételes
felsorolást, azonban az idézett törvényi rendelkezés a Hatóság álláspontja szerint a GDPR 6. cikk
(3) bekezdés c) és e) pontjának megfelelő jogszabályi felhatalmazásnak minősül. Figyelembe kell
venni azonban a célhoz kötöttség követelményét, tehát a szakértő csak azon adatok kezelésére
jogosult ezen felhatalmazás alapján, amely a Szaktv. 40. § (1) bekezdésben felsorolt
kötelezettségek teljesítéséhez és célok eléréséhez szükséges.
Mindezek alapján a kirendelt szakértőnek a szakvélemény készítéséhez szükséges
adatkezeléséhez nem szükséges az érintett hozzájárulása, azzal a kitétellel, hogy a jogszabályi
felhatalmazás nem vonatkozik a hangfelvételekre, amely továbbra is az érintett hozzájárulásával
készíthető. A 31/2008. (XII. 31.) IRM rendelet a klinikai és mentálhigiéniai felnőtt- és gyermek
szakpszichológiai vizsgálat címszó alatt a 21/A. § (3) bekezdésében kifejezetten úgy rendelkezik,
hogy „a vizsgálat során a szakértő a vizsgált személy vagy annak törvényes képviselője írásos
beleegyezése esetén hangfelvételt készíthet.” Egyebekben a szakértő kompetenciája annak
eldöntése, hogy a kirendelésben szereplő feladatot mely módszerek alkalmazásával teljesíti9.
8

Pp.267. § , 300. § (1), Be. 99. §, Ákr. 71. §
31/2008. (XII. 31. IRM rendelet 20/A. § (1) Klinikai és mentálhigiéniai felnőtt- és gyermek szakpszichológiai vizsgálat
során a szakértő kizárólag a kirendelésben megjelölt személyt vagy személyeket és a közöttük fennálló, a kirendelés
teljesítése szempontjából releváns kapcsolatot vizsgálja.
20/B. § (1) A szakértő a vizsgálat során egyidejűleg több vizsgálati módszert alkalmaz. A kirendelésben szereplő
szakkérdésnek megfelelő vizsgálati eljárásokat a szakértő választja meg.
(2) A vizsgálat része a viselkedés megfigyelése és a szakértő által irányított tematikus kikérdezés. A szakértő kizárólag
olyan eljárásokat alkalmazhat, amelyek a pszichodiagnosztikában elismertek és/vagy a gyakorlatban objektív
9

5

Ön az Igazságügyi Minisztérium által vezetett igazságügyi szakértői névjegyzékben szerepel10
klinikai és mentálhigiéniai felnőtt- és gyermek szakpszichológusként, s mint ilyen, szakértőként
kirendelhető. A Hatóság álláspontja szerint nem adatvédelmi kérdés annak eldöntése, hogy a
szakkérdés eldöntéséhez szükségesnek ítélt vizsgálat tudományos tevékenységnek minősül-e.
A szakvélemény alapjául szolgáló anyagokra vonatkozó másolatkérés tekintetében:
A GDPR az Infotv. 15. §-ban foglalt tájékoztatással érdemét és funkcióját tekintve azonos
jogintézményként szabályozza érintett hozzáférési jogát. Ezen jogot taglaló 15. cikkében a
tájékoztatás mellett kifejezetten előírja a másolat-adás követelményét. (15. cikk (3) bekezdés11).
A GDPR 23. cikk (1) bekezdés i) pontja lehetőséget biztosít a tagállamoknak, hogy jogalkotás útján
korlátozást vezessenek be a jogérvényesítésre vonatkozó szakaszok alkalmazása tekintetében az
érintett vagy mások jogainak védelme érdekében12.
Azon adatok, melyeket az érintett a vizsgálat során maga adott meg (kitöltött teszt, kérdőív,
vizsgálati jegyzőkönyv adatai, stb.) – tehát nem a szakértő által levont szakmai következtetések
nyomán létrejött adatok – egyértelműen az érintett személyes adatának minősülnek13, és
jellemzően ezek az adatok azok, amelyeket az érintettek az iratmegismerési kérelmek során
igényelnek. A vizsgált személy meghallgatásáról készített hangfelvétel is ezen adatkörbe esik.
A szakvélemény és az alapjául szolgáló anyagok tekintetében a szakértő adatkezelőnek minősül, s
mint ilyen, adatkezelési kérdésekben önálló döntési joggal rendelkezik. A Szaktv. 42. § (2)
bekezdésében rögzített adattovábbítási kör nem zárja ki az érintett részére történő
jogérvényesítést a saját adatai vonatkozásában. A jogszabályi módosulás a Hatóság álláspontja
szerint a szakértők adatkezelését annyiban érinti, hogy amennyiben az érintett a szakértő által
kezelt, zömmel a saját maga által megadott adatok másolatát kéri, a szakértő csak indokolt
esetben, a kirendelő hatóság, bíróság utasítására tagadhatja azt meg, ahogyan a Szaktv. 42. § (5)
bekezdése előírja.
A Szaktv. 42. § (5) bekezdése úgy rendelkezik, hogy „a szakértő az információs önrendelkezési
jogról és az információszabadságról szóló törvény szerint az érintettet megillető, a szakértő által
kezelt adatokra vonatkozó tájékoztatás kiadását megtagadja a kirendelő vagy megbízó
bűncselekmények megelőzése vagy üldözése, továbbá az érintett vagy mások jogainak

viszonyítási kritériumokkal rendelkeznek, alkalmasak a vizsgált személy vagy személyek vonatkozásában a kirendelő
számára releváns információt nyújtani.
10
11

https://inyr.im.gov.hu/szakertok

GDPR 15. cikk (3) Az adatkezelő az adatkezelés tárgyát képező személyes adatok másolatát az érintett
rendelkezésére bocsátja. Az érintett által kért további másolatokért az adatkezelő az adminisztratív költségeken alapuló,
észszerű mértékű díjat számíthat fel. Ha az érintett elektronikus úton nyújtotta be a kérelmet, az információkat széles
körben használt elektronikus formátumban kell rendelkezésre bocsátani, kivéve, ha az érintett másként kéri.
12
GDPR 23. cikk (1) Az adatkezelőre vagy adatfeldolgozóra alkalmazandó uniós vagy tagállami jog jogalkotási
intézkedésekkel korlátozhatja a 12–22. cikkben és a 34. cikkben foglalt, valamint a 12–22. cikkben meghatározott
jogokkal és kötelezettségekkel összhangban lévő rendelkezései tekintetében az 5. cikkben foglalt jogok és
kötelezettségek hatályát, ha a korlátozás tiszteletben tartja az alapvető jogok és szabadságok lényeges tartalmát,
valamint az alábbiak védelméhez szükséges és arányos intézkedés egy demokratikus társadalomban:
i) az érintett védelme vagy mások jogainak és szabadságainak védelme;
13
GDPR 4. cikk 1. „személyes adat”: azonosított vagy azonosítható természetes személyre („érintett”) vonatkozó
bármely információ; azonosítható az a természetes személy, aki közvetlen vagy közvetett módon, különösen valamely
azonosító, például név, szám, helymeghatározó adat, online azonosító vagy a természetes személy testi, fiziológiai,
genetikai, szellemi, gazdasági, kulturális vagy szociális azonosságára vonatkozó egy vagy több tényező alapján
azonosítható;

6

védelmének érdekében tett utasítására”. Ezen szakasz a rendelet fent említett 23. cikk (1)
bekezdés e) pontjának megfelelő korlátozásnak minősül.
A Hatóság értelmezésében ez azt jelenti, hogy a szakértő akkor tagadhatja meg a tájékoztatás
megadását, ha erre a kirendelő utasítja. Adatkezelőként megítélheti, hogy a felsorolt okokból
indokolt-e a tájékoztatás megtagadásának kezdeményezése a kirendelő felé, amennyiben ilyen ok
nem áll fenn, a tájékoztatási – és a rendeletben biztosított másolat-adási – kötelezettsége fennáll.
Amennyiben az adatkezelő szakértő megtagadásra okot adó körülményt észlel, jeleznie kell azt a
kirendelő szervnek, aki dönt a másolat-adás megtagadásáról. Amennyiben azonban az érintett
jogát vagy érdekét nem sérti az általa megadott adatok (irat, adat, vizsgálati jegyzőkönyv,
pszichodinamikai adat, vizsgálattal kapcsolatos rögzített adat, kérdőív, stb.) megismerése, nem
elegendő hivatkozás az, hogy a szakmai anyagot maga nem tudja értelmezni, az információs
önrendelkezési alapjoga ezen indokkal nem korlátozható.
A Szaktv. 40. § (2) bekezdése szerint „a szakértőt a tevékenysége során tudomására jutott
tényekre és adatokra nézve titoktartási kötelezettség terheli, az ügyre vonatkozó tényekről és
adatokról csak a hatóság, továbbá az adatok kezelésére jogosult más szerv vagy személy részére
nyújthat tájékoztatást”. A titoktartás más szervek és személyek felé áll fenn, értelemszerűen nem
minősülhet titoknak az érintettnek az általa megadott adat vele szemben.
További fontos körülmény, hogy az érintett tájékoztatási joga nem vonatkozik automatikusan
harmadik személyek vizsgálati anyagának megismerésére, tipikusan a gyermek vizsgálati
anyagának megismerésére a szülő által. Ezzel kapcsolatban tájékoztatom, hogy a Hatóság egyik
korábbi vizsgálatában Ön érvként hozta fel az alábbiakat:
„A pszichológusi vizsgálat során – különösen házassági bontóperekben, gyermekelhelyezési
ügyekben, ahol a szülők érdekeik érvényesítésekor nemegyszer a gyermek számára hátrányos
eszközöket is felhasználnak, – fokozott óvatosság és körültekintés szükséges, melynek módját,
mértékét mindenkor csak az eljáró szakértő tudja meghatározni. Mindezek alapján véleménye
szerint a pszichológus szakértőt jogszabály sem hangfelvétel készítésére, sem annak
megőrzésére, sem pedig rajzteszt készítésére nem kötelezi.
A gyermekelhelyezési ügyekben, ahol a szülők között nemegyszer szélsőségesen negatív
indulatok amúgy is jelentős pszichés megterhelést, lojalitáskonfliktust jelentenek a gyermek
számára, a gyermeket is érintő pszichológusi vizsgálat önmagában is jelentős kockázattal,
esetlegesen pszichés ártalmakkal, traumatizáló tényezőkkel járó beavatkozás. Optimális esetben
ennek a kockázatát csökkenteni, kezelni tudja az igazságügyi szakértő. Ez azonban csak akkor
biztosítható, ha a szakértői vizsgálat biztonságos légkörét meg tudja védeni a szakértő.
A pszichológiai vizsgálat anyagainak átadása azt jelentené, hogy a pszichológus olyan személynek
adja át a gyermek biztonságát, pszichés integritását érintő adatokat, akinek se kompetenciája, se
tapasztalata nincs, hogy felmérje az így előálló, a gyermeket további negatív hatásokkal károsító
körülményeket.
A vizsgálati adatoknak a szakvéleménybe történő felhasználásakor a szakértő ügyel arra is, hogy
pl. a gyermek explorációjából csak a kirendelés szempontjából lényeges azon elemek kerüljenek,
melyek nem váltják ki az ellenérdekű szülő esetleges retorzióját a gyermekkel szemben.”
A szakmai indokok megalapozottságát a Hatóság is osztja, ebben az esetben is álláspontja szerint
a szakértő kompetenciája eldönteni, hogy a vizsgálat tapasztalatai alapján kezdeményezi-e a
törvényes képviselő tájékoztatásának megtagadását a gyermek anyagainak vonatkozásában,
7

ahogyan erre a Szaktv. 42. § (5) bekezdése lehetőséget biztosít a GDPR 15. cikk (4) bekezdése
alapján14.
Összefoglalva tehát: az általános adatvédelmi rendelet megnyitotta az érintettnek nyújtandó
másolat-adási kötelezettséget a szakértő által kezelt adatok vonatkozásában. Mint a Magyar
Igazságügyi Szakérői Kamara elnökének figyelmét felhívom a rendelet alkalmazásával felmerülő
jogértelmezés és gyakorlat megváltoztatásának szükségességére.
Budapest, 2018. augusztus 3.
Üdvözlettel:
Dr. Péterfalvi Attila
elnök
c. egyetemi tanár

14

GDPR 15. cik (4) A (3) bekezdésben említett, másolat igénylésére vonatkozó jog nem érintheti hátrányosan mások
jogait és szabadságait.

8

