Ügyiratszám: NAIH/2018/3428/V

[…]
Tisztelt […]!
Bejelentés érkezett a Nemzeti Adatvédelmi és Információszabadság Hatósághoz (a
továbbiakban: Hatóság), amelyben […] panaszos (a továbbiakban: Panaszos) az […] (a
továbbiakban: Társaság) okos mérőeszközökhöz kapcsolódó adatkezelését kifogásolta.
A Panaszos arról tájékoztatta a Hatóságot, hogy a […] szakemberei 2017. február 11-én
okosmérőt helyeztek el az ingatlanán, amelyhez nem kérték a hozzájárulását.
A Hatóság az ügyben az információs önrendelkezési jogról és az információszabadságról
szóló 2011. évi CXII. törvény (a továbbiakban: Infotv.) 38. § (3) bekezdés a) pontja alapján
vizsgálatot indított.
I. A Társaság az ügyben az alábbiakról tájékoztatta a Hatóságot:
Az okosmérő a villamosenergia-felhasználásához szükséges aktuális kWh mérőállást és az
elfogyasztott villamosenergia mennyiségét rögzíti 15 perces felbontásban (terhelési görbe). Az
aktuális mérőállás alapján történik a villamosenergia számla kiállítása.
Az okos mérőeszközök tekintetében az elosztó, azaz jelen esetben a Társaság minősül
adatkezelőnek. Az adatkezelés jogalapjaként a villamos energiáról szóló 2007. évi LXXXVI.
törvény (a továbbiakban: Vet.) 151. § (1) és (2)-(5) bekezdéseit jelölte meg.
A Társaság úgy tájékoztatta a Hatóságot, hogy az okosmérővel rögzített adatok a mérőben
tárolódnak, ahonnan zárt és titkosított GSM APN kapcsolaton keresztül kerülnek kiolvasásra a
Társaság által a tulajdonában lévő IT rendszer segítségével. A kiolvasott adatokat a Társaság
a szerverén tárolja, amelyhez csak a Társaság megfelelő jogosultsággal rendelkező
munkavállalói férhetnek hozzá. Az aktuális mérési adatok alapján történik a számlázás, ezen
célból továbbítják az adatokat a számlázást végző kereskedő részére sFTP kapcsolaton
keresztül.
Az online ügyfélszolgálaton regisztrált ügyfelek hozzáférnek a saját mérőállásukhoz és a saját
negyedórás adataikhoz.
Az adattárolás folyamatos, az okosmérők felszerelése óta kiolvasott adatok megtalálhatók a
Társaság szerverén. Ezen adatokat a számlák alapjául szolgáló adatoknak tekinti, így azokat
a számvitelről szóló 2000. évi C. törvény alapján nyolc évig őrzi a Társaság.

Az ügyben az okosmérő felszerelésére a Panaszos szerződésszegésével összefüggésben, a
szerződésszegés felderítését követően került sor. A mérőcsere oka a jövőbeni
szerződésszegés megakadályozása volt, tekintettel arra, hogy az okosmérő nem
manipulálható. Az okosmérő felszereléséhez a Társaság nem kérte a Panaszos
hozzájárulását.
Az okos mérőeszköz útján végzett adatkezelésről a Társaság nem tájékoztatta a Panaszost,
az okos mérésre vonatkozóan a Társaság honlapján található tájékoztatás.
A Társaság az okos mérőeszközök használatával kapcsolatban általánosságban arról
tájékoztatta a Hatóságot, hogy smart mérőt a felhasználók további szerződésszegő
magatartásának megelőzésére érdekében használják, ha a szerződésszegésre nem első
alkalommal kerül sor vagy jelentős károkozás történik, illetve annak veszélye fennáll. A
későbbi esetleges mérőbefolyásolás ténye a terhelési görbe adatainak elemzésével és a mérő
regisztereinek elemzésével felderíthető. A Társaság álláspontja szerint a legkisebb költség
elvét figyelembe véve ez a leghatékonyabb módja a további szerződésszegő magatartás
megakadályozásának és ezáltal a Társaságnál felmerülő költségek csökkentésének. A
veszteségcsökkentés megvalósításához elengedhetetlen a terhelési görbe elemzése.
II.

A Hatóság megállapításai:

Az Adatvédelmi Irányelv1 (a továbbiakban: Irányelv) 29. cikke alapján létrehozott Adatvédelmi
Munkacsoport a 12/2011. számú véleményében2 (a továbbiakban: Vélemény) foglalkozott az
intelligens fogyasztásmérés adatvédelmi követelményeivel.
A Vélemény kiemeli, hogy az intelligens fogyasztásmérők a fogyasztóra vonatkozó adatok
jóval hatékonyabb előállítását, továbbítását és elemzését teszik lehetővé, mint a
hagyományos fogyasztásmérők. Következésképpen azt is lehetővé teszik a hálózat
működtetőjének, az energiaszolgáltatóknak és más feleknek, hogy részletes információkat
gyűjtsenek össze az energiafogyasztásról, a használati szokásokról, és döntéseket hozzanak
az egyes fogyasztókra vonatkozóan a fogyasztói profil alapján. Az ilyen döntések gyakran a
fogyasztó hasznára válnak az energiamegtakarítás miatt, azonban felmerül annak a
lehetősége is, hogy a fogyasztók magánéletébe illetéktelenül behatoljanak az otthonukban
felszerelt eszközök használata révén. Az okosmérők bevezetése az energiaszolgáltatókkal
fennálló alapviszony változását is jelzi, mivel a fogyasztó a díjfizetésen túl betekintést enged a
szolgáltatóknak a személyes napi életritmusába.
Az okosmérők alkalmazása a háztartásoktól történő nagy volumenű adatgyűjtést tesz
lehetővé, lehetőséget ad annak nyomon követésére, hogy mit csinálnak egy háztartás tagjai
saját otthonukban, és így otthoni tevékenységeik alapján az egyénekre vonatkozó részletes
profilok kidolgozására is.
1 A személyes adatok feldolgozása vonatkozásában az egyének védelméről és az ilyen adatok szabad áramlásáról szóló
az Európai Parlament és a Tanács 95/46/EK irányelve
2
http://ec.europa.eu/justice/article-29/documentation/opinion-recommendation/files/2011/wp183_hu.pdf

2

II.1. Az intelligens fogyasztásmérők révén gyűjtött adatok személyes adat minősége
Az Infotv. szerint személyes adat az érintettel kapcsolatba hozható adat, valamint az adatból
levonható, az érintettre vonatkozó következtetés.
A 2018. május 25-től alkalmazandó Általános adatvédelmi rendelet (a továbbiakban: Rendelet)
4. cikk 1. pontja alapján személyes adat azonosított vagy azonosítható természetes személyre
(érintett) vonatkozó bármely információ.
Az intelligens fogyasztásmérő által létrehozott adatok az esetek többségében olyan egyedi
azonosítóhoz társulnak, mint a fogyasztásmérő azonosító száma. Ez az azonosító szám
elválaszthatatlanul kapcsolódik a számláért felelős személyhez, más szóval a készülék, és
annak azonosító száma lehetővé teszi az adott személy más fogyasztóktól történő
megkülönböztetését.
Továbbá az intelligens mérési szolgáltatás keretében gyűjtött információk a fogyasztó
energiaprofiljához kapcsolódnak, és ezeket az információkat az adott egyént közvetlenül érintő
döntések meghozatalára használják. Ilyen döntés lehet az energiaszolgáltatásért
felszámítandó bármilyen díj nagyságának meghatározása, ám az információk felhasználása
nem csak számlázási célokra korlátozódik.
Ezek alapján tehát az intelligens fogyasztásmérő által rögzített adatok a felhasználók
személyes adatainak minősülnek.
II.1. Az adatkezelés jogalapja
II.1.1. Személyes adat főszabály szerint akkor kezelhető, ha ahhoz az érintett hozzájárul,
vagy azt törvény vagy – törvény felhatalmazása alapján, az abban meghatározott körben –
helyi önkormányzat rendelete közérdeken alapuló célból elrendeli (kötelező adatkezelés).3
A Társaság úgy nyilatkozott, hogy nem kérte a Panaszos hozzájárulását az okosmérő
felszereléséhez, az okosmérők révén végzett adatkezelés jogalapjaként a Vet. 151. § (1) és
(2)-(5) bekezdéseit jelölte meg. A Vet. 151. § (1) bekezdése úgy rendelkezik, hogy (…) az
elosztó hálózati engedélyesek, az egyetemes szolgáltató, (…) engedélyköteles
tevékenységének végzése, valamint az ehhez szükséges műszaki berendezések létesítésére,
üzemeltetésére vonatkozó szerződés megkötése, tartalmának meghatározása, módosítása, a
teljesítésének figyelemmel kísérése, a szerződésben meghatározott díjak számlázása,
továbbá a szerződésből eredő egyéb követelések érvényesítése, valamint a villamosenergiaellátási szabályzatokban foglalt együttműködési és adatszolgáltatási kötelezettségek
teljesítése céljából kezelheti a felhasználó, valamint a külön jogszabályban meghatározott
fizető azonosításához szükséges és elégséges, jelen törvény vagy a végrehajtására kiadott
külön jogszabály szerint a szerződés tartalmát képező személyes adatot. A felhasználó
3

Infotv. 5. § (1) bekezdés

3

azonosításához a természetes személy felhasználó esetén neve, lakcíme, anyja neve,
születésének helye és ideje (…) szükséges.
A Vet. 151. § (1) bekezdése tehát pontosan meghatározza azt, hogy kik, milyen célból, a
fogyasztók mely személyes adatait kezelhetik. Ez az adatkör a természetes személy fogyasztó
azonosításához szükséges adatokra – név, lakcím, anyja neve, születési helye és ideje –
korlátozódik, azaz nem terjed ki az intelligens mérőeszköz által rögzített, a fogyasztási
szokásokra vonatkozó adatokra, például a terhelési görbére. Ebből kifolyólag ezen adatok
kezelésére a Vet. 151. § (1) bekezdése nem szolgál megfelelő jogalapul, továbbá nincs olyan
jogszabály, amely az intelligens figyasztásmérők felszerelését, és a használatuk során
keletkező személyes adatok kezelését kötelezően előírná a Társaság számára.
A fentiek alapján a Hatóság megállapítja, hogy a Társaság jogalap nélkül kezeli a Panaszos
[…] alatt felszerelt okosmérő használata során nyert személyes adatait, mivel arra nem
rendelkezik törvényi felhatalmazással és ahhoz a Panaszos sem járult hozzá.
II.1.2. Az intelligens fogyasztásmérők révén végzett adatkezelésnek több lehetséges jogalapja
van az Általános adatvédelmi rendelet4 alapján, azonban a Társaság feladata az adatkezelés
megfelelő jogalapjának megválasztása. Ennek során érdemes figyelembe venni a
Véleményben foglaltakat, mert bár a Vélemény nem jogszabály, annak kötelező ereje nincs,
azonban segíti a jogértelmezést és a jogszabályoknak megfelelő adatkezelési gyakorlat
kialakítását.
a) Az intelligens fogyasztásmérővel végzett adatkezelés egyik lehetséges jogalapja a
hozzájárulás.
A hozzájárulás abban az esetben szolgálhat az intelligens mérőműszerrel végzett adatkezelés
jogalapjául, amennyiben a személyes adatokat a felhasználóknak nyújtott emelt szintű
szolgáltatással, például használati időtől függő díjszabásokkal összefüggésben kezelik. Ez
megvalósul azon felhasználók esetében, akik a villamosenergia egyetemes szolgáltatás
árképzéséről szóló 4/2011. (I. 31.) NFM rendelet (a továbbiakban: NFM rendelet) 4. § (1)
bekezdés b) pontja szerinti általános, két zónaidős (a továbbiakban: A2) árszabás szerint
fizetnek a villamosenergia használatáért.5
Ezen esetre vonatkozik a villamos energiáról szóló 2007. évi LXXXVI. törvény egyes
rendelkezéseinek végrehajtásáról szóló 273/2007. (X. 19.) Kormányrendelet (a továbbiakban:
Kormányrendelet) 16. § (2) bekezdése, miszerint az elosztó a felhasználó kérésére
4
A természetes személyeknek a személyes adatok kezelése tekintetében történő védelméről és az ilyen adatok szabad
áramlásáról, valamint a 95/46/EK rendelet hatályon kívül helyezéséről (általános adatvédelmi rendelet) szóló az Európai
Parlament
és
a
Tanács
(EU)
2016/679
rendelete
http://eur-lex.europa.eu/legalcontent/HU/TXT/?uri=celex%3A32016R0679
5
NFM rendelet 4. § (2) bekezdés b) pont: Az egyetemes szolgáltató az A2 árszabás esetében az egyes zónaidők
esetében eltérő, az adott zónaidőre jellemző beszerzésre tekintettel megállapított árat köteles alkalmazni.
(3) bekezdés: Az A2 árszabást akkor lehet alkalmazni, ha a villamosenergia fogyasztás zónaidőnkénti mérése megoldott.
A Társaság Egyetemes szolgáltatói üzletszabályzatának 13.3.2. II. pontja szerint az A2 árszabás választására azon
felhasználóknak van lehetősége, akik a felhasználási helyen rendelkeznek kéttarifás mérővel.

4

távlehívható fogyasztásmérő készüléket szerel fel, ezzel biztosítva a mérést, melynek során
legalább naponta elvégzi a mérési adatok távlehívását.6
A hozzájáruláson alapuló adatkezelés során azonban nem hagyható figyelmen kívül az a tény,
hgy a hozzájárulás csak akkor érvényes, ha az érintett a körülmények teljes ismeretében
hozza meg a döntését.
Az Adatvédelmi Munkacsoport hozzájárulásról szóló 15/2011. számú véleménye (a
továbbiakban: 15/2011. sz. Vélemény) szerint ez a gyakorlatban azt jelenti, hogy az érintettnek
hozzájárulásának az adott cselekvéssel kapcsolatos tények és következmények értékelésén
és megértésén kell alapulnia. Az érintett egyénnek világos és érthető módon, pontos és teljes
körű tájékoztatást kell adni valamennyi releváns kérdésről, például a kezelt adatok
természetéről, az adatkezelés céljáról, valamint az érintettek jogairól. Ide tartozik még annak
tudatosítása is, hogy milyen következményei lehetnek, ha valaki nem járul hozzá a szóban
forgó adatkezeléshez.
b) További lehetséges jogalap az intelligens fogyasztásmérők használatával történő
adatkezlés során a Rendelet 6. cikk (1) bekezdés b) pontja szerinti szerződéses jogalap. Ez a
jogalap használható a személyes adatok számlázási célból történő kezelése során, mivel
megfelelően összeállított számla nélkül az energiaszolgáltatási szerződést nem lehet
teljesíteni.
c) Magyarországon nincs olyan jogszabály, amely kötelezően előírná a hálózat
működtetőjének, hogy minden egyes új beszereléskor vagy mérőóra cserekor okosmérőket
szereljen fel, és ezek révén kezeljen adatokat, így a Rendelet 6. cikk (1) bekezdés c) pontja
szerinti jogalap nem alkalmazható ezen adatkezelések során a jelenlegi jogi szabályozás
mellett.
d) A Társaságnak arra is lehetősége van, hogy az okosmérők használata során gyűjtött
személyes adatokat a Rendelet 6. cikk (1) bekezdés f) pontja, azaz jogos érdeke alapján
kezelje, amennyiben az a jogos érdekeinek érvényesítéséhez szükséges, kivéve, ha ezen
érdekekkel szemben elsőbbséget élveznek az érintett olyan érdekei vagy alapvető jogai és
szabadságai, amelyek személyes adatok védelmét teszik szükségessé.
Az érdek egy tág fogalom; az az érdek, amellyel az adatkezelő rendelkezik az
adatfeldolgozásban [helyesen: adatkezelésben], illetve az az előny, amelyet az adatkezelő
származtat – vagy a társadalom származtathat – az adatfeldolgozásból [helyesen:
adatkezelésből].7 Az adatkezelő vagy harmadik személy érdekének jogossága akkor
állapítható meg, ha az
• törvényes (azaz összhangban van az Európai Unió jogával és a nemzeti joggal);
6 Kormányrendelet 14. § (2) bekezdés: Nem profil alapú elszámolású rendszerhasználók esetén a hálózati engedélyes
terhelési görbe regisztrálására alkalmas távlehívható fogyasztásmérő készülékkel biztosítja a mérést és legalább
naponta elvégzi a mérési adatok távlehívását.
7
06/2014. sz. Vélemény 17. o.

5

• megfelelően pontosan megfogalmazott annak érdekében, hogy az érdekmérlegelési
teszt során összemérhető legyen az adatalany érdekeivel és alapvető jogaival (azaz kellően
pontos);
• valós és jelenvaló érdeket képvisel (azaz nem elméleti jellegű).
A 6/2014. számú Véleményben foglaltakra is figyelemmel a jogos érdeken alapuló adatkezelés
eseteiben az érdekmérlegelési teszt lépései a következők lehetnek:
I. lépés: annak meghatározása, hogy az adatkezelés feltétlenül szükséges-e a cél
eléréséhez.
II. lépés: az adatkezelő jogos érdekének, érdekeinek meghatározása, az érdek
jogosságának vagy nem jogszerű voltának megállapítása (törvényes-e, kellően pontos-e,
nem elméleti jellegű-e)
III. lépés: annak meghatározása, hogy mi az adatkezelés célja, milyen személyes adatok
meddig tartó adatkezelését igényli a jogos érdek
IV. lépés: az érintettek lehetséges érdekeinek meghatározása (például azok a
szempontok, amelyeket az érintettek felhozhatnak az adatkezeléssel szemben)
V. lépés: annak meghatározása, hogy miért korlátozza arányosan az adatkezelői érdek a
IV. lépésben meghatározott érintetti jogokat.
Mivel Magyarországon nincs olyan jogszabály, amely részletesen szabályozná az intelligens
fogyasztásmérők alkalmazását, és az azzal összefüggő adatkezelési tevékenységet, ezért az
adatkezelőknek kell kialakítaniuk egy olyan szabályozást, amely megfelel a Rendelet
követelményeinek és garantálja az érintettek magánszférájának sértetlenségét.
II.2. A szükségesség elve
Az adatminimalizálás elvének8 megfelelően az adatkezelés megkezdése előtt vizsgálni kell,
hogy szükséges-e egyáltalán a személyes adatok kezelése a cég, illetve szervezet
tevékenységének végzéséhez.
A Társaság nyilatkozatában arról tájékoztatta a Hatóságot, hogy az okosmérő rögzíti az
aktuális mérőállást és az elfogyasztott villamos energia mennyiségét 15 perces felbontásban,
ami azt jelenti, hogy a fogyasztás 15 percenként kerül leolvasásra.
A Társaság nem indokolta meg, hogy miért szükséges az okos mérők ilyen gyakori leolvasása,
és miért nem elegendő a felhasználók szerződésszegő magatartásának megakadályozása
érdekében az azok ritkább, például óránkénti leolvasásából összeálló terhelési görbe
elemzése.
Az NFM rendelet 1. sz. melléklete határozza meg az egyes zónaidők időtartamát. A
csúcsidőszak időtartama munkanapokon 6-22 óráig – nyári időszámítás esetén 7-23 óráig –,
8 Infotv. 4. § (2) bekezdés: csak olyan személyes adat kezelhető, amely az adatkezelés céljának megvalósulásához
elengedhetetlen, a cél elérésére alkalmas. A személyes adat csak a cél megvalósulásához szükséges mértékben és
ideig kezelhető.

6

míg a völgyidőszak 22 és 6 óra, valamint nyári időszámítás esetén 23 és 7 óra között tart. A
zónaidők tehát órákban vannak meghatározva, amely alapján elegendő a kéttarifás okosmérő
óránkénti leolvasása az A2 árszabás szerinti számlázáshoz, ahhoz nincs szükség negyedórás
adatokra.9
III. Az előzetes tájékoztatás követelménye
Az Infotv. 20. § (2) bekezdése szerint az érintettet az adatkezelés megkezdése előtt
egyértelműen és részletesen tájékoztatni kell az adatai kezelésével kapcsolatos minden
tényről, így különösen az adatkezelés céljáról és jogalapjáról, az adatkezelésre és az
adatfeldolgozásra jogosult személyéről, az adatkezelés időtartamáról, arról, ha az érintett
személyes adatait az adatkezelő a 6. § (5) bekezdése alapján kezeli, illetve arról, hogy kik
ismerhetik meg az adatokat. A tájékoztatásnak ki kell terjednie az érintett adatkezeléssel
kapcsolatos jogaira és jogorvoslati lehetőségeire is.
A Társaság a nyilatkozata szerint nem tájékoztatta előzetesen a Panaszost az okos
mérőműszer révén végzett adatkezelésről, ezzel pedig megsértette az Infotv. 20. § (2)
bekezdését.
A Hatóság ezzel kapcsolatban általánosságban is megvizsgálta az okosmérők használatával
végzett adatkezelésről szóló, a Társaság, valamint a […] által nyújtott előzetes tájékoztatást.
A […] weboldalon az okos mérésről nyújtott tájékoztatás nem terjed ki az okosmérő által
rögzített személyes adatok kezelésének körülményeire.
Az […] 2017. február 27. és 2018. február 26. között hatályos Egyetemes szolgáltatói
üzletszabályzatának (a továbbiakban: Üzletszabályzat) 5. pontja rendelkezik az
adatvédelemről, valamint az adatbiztonságról.
Az Üzletszabályzat 5.1.2. pontja tételesen tartalmazza a Vet. 151. § (1) bekezdése alapján
kezelhető személyes adatokat, valamint kiemeli, hogy a felhasználók telefonszámát, valamint
e-mail címét kizárólag hozzájárulásuk alapján kezeli. Tartalmaz továbbá egy olyan kitételt,
miszerint „a jogszabályban meghatározott, valamint felhasználói hozzájárulással kezelt
személyes adatokon túl, a Szolgáltató a szerződés időtartama alatt a szolgáltatás
igénybevételével összefüggésben keletkező, illetve a szolgáltatás teljesítéséhez szükséges
adatokat kezeli, különösen (…) b) felhasználó villamos energia vételezésre vonatkozó, annak
elszámolásához szükséges adatok (…).” Ezen adatok vonatkozásában, amely adatok közé
például a terhelési görbe is tartozik, nem került megnevezésre az adatkezelés jogalapja.

9 A leolvasás gyakoriságával kapcsolatban érdemes figyelembe venni az Európai Adatvédelmi Biztos véleményét az
intelligens fogyasztásmérő rendszerek bevezetésének előkészítéséről szóló bizottsági ajánlásról (a továbbiakban: EAB
Vélemény).11 Az EAB Vélemény 52. pontja szerint amennyiben a felhasználó nem használati idő alapú elszámolás
alapján téríti meg a felhasznált villamos energia ellenértékét, abban az esetben elegendő az okos fogyasztásmérő havi
egyszeri leolvasása. Abban az esetben is elegendő a mérőórák félóránkénti vagy óránkénti leolvasása, ha a felhasználó
használati idő alapú díjszabás alapján fizeti meg a villamos energia ellenértékét

7

Az Üzletszabályzat 11.3. pontja tájékoztatja a felhasználókat a szerződésszegés
jogkövetkezményeiről összhangban a Kormányrendelet 2. sz. mellékletének 19.9. és 19.13.
pontjaival.
A Kormányrendelet 2. sz. melléklet 19.9. pont e) alpont ee) alrendelkezése szerint
szabálytalanul vételez az a felhasználó, aki a fogyasztásmérő berendezés megkerülésével
méretlenül vételez, ezzel pedig szerződésszegést követ el. A 19.13. pont szerint szabálytalan
vételezés esetén a hálózati engedélyes kártérítési igényt érvényesíthet a szabálytalanul
vételező felhasználóval szemben, valamint felfüggesztheti a szolgáltatást, amennyiben a
hiteles mérés feltételei a helyszínen nem állíthatók helyre, illetve nem biztosíthatók.
Sem az Üzletszabályzat, sem a Kormányrendelet nem nevesíti az okos mérőműszer
felszerelését mint a szerződésszegés lehetséges jogkövetkezményét, holott a Társaság
nyilatkozata szerint ezen esetekben kerülnek az okos mérők alkalmazásra.
Az Üzletszabályzat továbbá nem tartalmaz rendelkezést arra vonatkozóan, hogy egyes
esetekben a személyes adatok kezelésének – például a terhelési görbe elemzésének – a célja
a felhasználók szerződésszegő magatartásának megelőzése.
A Hatóság kifogásolja, hogy sem a Társaság által nyújtott tájékoztatás, sem az
Üzletszabályzat nem tartalmaz kifejezetten az okos méréssel kapcsolatos adatkezelésekre
vonatkozó tájékoztatást, holott az okos mérők által gyűjtött részletes energiafelhasználási
adatokból nagyon sok információ ismerhető meg a felhasználók napi szokásairól,
életkörülményeiről, életmódjáról és magatartásáról, azaz jelentős betekintést enged az
érintettek magánszférájába. A tájékoztatás hiányában pedig a felhasználók nem tudják
felmérni, hogy az okos mérőműszer alkalmazása milyen hatással van a személyes adataikra
és a magánszférájukra.
IV. Minderre tekintettel a Hatóság
felszólítja
a Társaságot, hogy



vizsgálja felül az okosmérőkkel kapcsolatos általános adatkezelési gyakorlatát;
szüntesse meg a jogellenes adatkezelést, illetve az okosmérő alkalmazását a
Panaszos vonatkozásában és törölje az okosmérő alkalmazása révén kezelt
személyes adatokat.

A Hatóság tájékoztatja, hogy az Infotv. 56. § (2) bekezdése értelmében a Társaságnak –
egyetértése esetén – haladéktalanul meg kell tennie a jelen felszólításban megjelölt
szükséges intézkedéseket, és a megtett intézkedéseiről, illetve – egyet nem értése esetén –
álláspontjáról a felszólítás kézhezvételétől számított harminc napon belül írásban köteles
tájékoztatnia a Hatóságot.
8

Az Infotv. 58. § (1) bekezdése értelmében, ha a felszólítás alapján a jogsérelem orvoslására,
illetve a jogsérelem közvetlen veszélyének megszüntetésére nem került sor, a Hatóság a
tájékoztatási határidő lejártát követő harminc napon belül dönt a szükséges további
intézkedések megtételéről.
Budapest, 2018. május 23.

Üdvözlettel:

Dr. Péterfalvi Attila
elnök
c. egyetemi tanár

9

