Ügyszám: NAIH/2020/4078
(NAIH/2019/5637.)

Tisztelt Uram!
A Nemzeti Adatvédelmi és Információszabadság Hatósághoz (a továbbiakban: Hatóság) érkezett
konzultációs megkeresésében közterületet figyelő webkamerákkal kapcsolatban fogalmazott meg
kérdést.
Kérdésével kapcsolatban a Hatóság az általános adatvédelmi rendelet1 57. cikk (1) bekezdés e)
pontja2 alapján az adatkezelés részleteinek ismerete nélkül az alábbi általános tájékoztatást
nyújtja.
1. Adatvédelmi jogi szempontból a webkamerák élőképének nyilvánosságra hozatala esetében
annak a körülménynek van döntő jelentősége, hogy e tevékenység személyes adatok kezelésével
együtt jár-e vagy sem.
Az általános adatvédelmi rendelet fogalommeghatározása alapján személyes adatnak3 tekinthető
mind az érintettet közvetlenül azonosító adat (például a neve, arcképmása), illetve az adatból az
érintettre vonatkozó következtetés is (az érintett cselekedetére, minősítésére vonatkozó adat).
Az általános adatvédelmi rendelet célja a személyes adatok kezelésére vonatkozó alapvető
szabályok meghatározása annak érdekében, hogy az adatkezelők az érintettek magánszféráját
tiszteletben tartsák. E rendelet rendelkezéseit akkor kell alkalmazni, amennyiben az adatkezelési
műveleteket személyes adatokon végzik. Ebből fakadóan a személyes adatnak nem minősülő
adatot bárki szabadon kezelheti, nyilvánosságra hozhatja.
Ez a követelmény megtalálható az általános adatvédelmi rendelet (26) preambulumbekezdésében
is. Eszerint az általános adatvédelmi rendeletben megfogalmazott elveket minden azonosított vagy
azonosítható személyre vonatkozó információ esetében alkalmazni kell. Annak meghatározására,
hogy egy személy azonosítható-e, minden olyan módszert figyelembe kell venni, amelyet az

Az Európai Parlament és a Tanács (EU) 2016/679 rendelete (2016. április 27.) a természetes személyeknek a
személyes adatok kezelése tekintetében történő védelméről és az ilyen adatok szabad áramlásáról, valamint a 95/46/EK
irányelv hatályon kívül helyezéséről
A rendelet az alábbi linkről érhető el:
https://eur-lex.europa.eu/legal-content/HU/TXT/HTML/?uri=CELEX:32016R0679&from=EN
1

Általános adatvédelmi rendelet 57. cikk (1) bekezdés e) pont: „Az e rendeletben meghatározott egyéb feladatok
sérelme nélkül, a felügyeleti hatóság a saját területén ellátja a következő feladatokat: kérésre tájékoztatást ad bármely
érintettnek az e rendelet alapján őt megillető jogok gyakorlásával kapcsolatban, és e célból adott esetben együttműködik
más tagállamok felügyeleti hatóságaival.”
2

Általános adatvédelmi rendelet 4. cikk 1. pont: „„személyes adat”: azonosított vagy azonosítható természetes
személyre („érintett”) vonatkozó bármely információ; azonosítható az a természetes személy, aki közvetlen vagy
közvetett módon, különösen valamely azonosító, például név, szám, helymeghatározó adat, online azonosító vagy a
természetes személy testi, fiziológiai, genetikai, szellemi, gazdasági, kulturális vagy szociális azonosságára vonatkozó
egy vagy több tényező alapján azonosítható.”
3

adatkezelő, vagy más személy valószínűleg felhasználna az említett személy azonosítására. Az
általános adatvédelmi rendeletben megfogalmazottak azonban nem alkalmazhatók az olyan
módon anonimmá tett adatokra, amelyek nem azonosított vagy azonosítható természetes
személyre vonatkoznak, valamint az olyan személyes adatokra, amelyeket olyan módon
anonimizáltak, amelynek következtében az érintett nem vagy többé nem azonosítható.
Mindezek alapján a közterületet figyelő webkamerák élőképeinek nyilvánosságra hozatala abban
az esetben nem tekinthető adatkezelésnek, ha azon keresztül meghatározott természetes személy
– közvetlenül vagy közvetve – nem azonosítható. Amennyiben az adatkezelő az azonosított vagy
azonosítható természetes személyekről készült felvételek képét is nyilvánosságra hozza, akkor a
tevékenységére az általános adatvédelmi rendelet rendelkezéseit is alkalmazni kell.
A közterületet megfigyelő webkamerákkal kapcsolatban általános követelmény, hogy az
adatkezelőknek megfelelő intézkedéseket kell hozniuk annak érdekében, hogy a webkamera
élőképein ne szerepeljenek személyes adatok, illetve az adatkezelés összhangban legyen az
általános adatvédelmi rendelet rendelkezéseivel. Ekkor az adatkezelőknek az alábbi
követelmények megtartására kell ügyelniük:
-

A természetes személy ne legyen azonosítható a felvételek készítése során. Így az
adatkezelőknek olyan megoldást kell kidolgozniuk, amelynek alkalmazásával a
webkamera nem továbbítja folyamatosan az élőképet, hanem percenként néhány
képkockát vesz fel és hozza nyilvánosságra. Emellett elfogadható megoldás az is, ha
már eleve olyan webkamerát telepítenek, amely nem közvetít nagy felbontású, éles, jó
minőségű felvételeket.

-

A kamera látószögét úgy kell beállítani, hogy azon keresztül magántulajdonában álló
ingatlannak a közterületen tartózkodók elől elzárt területére ne lehessen betekinteni
(így például ügyelni kell arra, hogy a webkamera ne láthasson be egy téglakerítés által
eltakart ingatlanrészre, amelyet az utcán tartózkodók egyébként sem láthatnak). Ekkor
ugyanis a webkamera üzemeltetése a megfigyeltség érzését keltheti az érintettekben,
amely a magánszféra sérelmét jelenti.

-

A kamerás megfigyelés fenti körülményeiről (különösen arról, hogy személyes adatok
kezelésére nem kerül sor) részletesen és egyértelműen tájékoztatják az érintetteket. A
tájékoztatót legalább a kamera közelében kell elhelyezni, amelyen szerepelnie kell egy
olyan elérhetőségnek is, amelyen keresztül az érintettek kapcsolatba tudnak lépni a
kamera üzemeltetőjével.

Amennyiben a közterületet megfigyelő webkamera üzemeltetése során az adatkezelő a fenti
követelményeket megtartja, akkor tevékenysége adatvédelmi szempontból nem kifogásolható.
Ellenkező esetben és amennyiben az adatkezelő az azonosított vagy azonosítható természetes
személyekről készült felvételek képét is nyilvánosságra hozza, a Hatóság eljárását
kezdeményezheti, melyhez szükséges megjelölnie az adatkezelőt és annak székhelyét, a
feltételezett jogsértés megjelölését, a feltételezett jogsértést megvalósító konkrét magatartás vagy
állapot leírását, a feltételezett jogsértéssel kapcsolatos állításokat alátámasztó tényeket és azok
bizonyítékait, továbbá a megjelölt jogsértés orvoslása iránti döntésre vonatkozó határozott
kérelmet.

2

2. Az általános adatvédelmi rendelet szabályainak további értelmezéséhez hasznos segítséget
jelentenek az Európai Adatvédelmi Testület4 és az általános adatvédelmi rendeletet megelőzően
hatályos adatvédelmi irányelv5 29. cikke alapján létrehozott Adatvédelmi Munkacsoport6
iránymutatásai, amelyek elérhetők – jórészt magyarul is – a Hatóság honlapjáról https://naih.hu/azeuropai-adatvedelmi-testuelet-iranymutatasai.html).
Ezen kívül érdemes áttekinteni az Európai Bizottság felkészítő anyagait is ezeken a hivatkozási
címeken:
http://europa.eu/rapid/press-release_IP-18-386_hu.htm
https://ec.europa.eu/commission/priorities/justice-and-fundamental-rights/dataprotection/2018-reform-eu-data-protection-rules_hu#library.
Ezen túlmenően az általános adatvédelmi rendelethez kapcsolódóan a Hatóság honlapján
megtalálhatók egyedi ügyekben nyújtott állásfoglalások is, amelyek ezen a hivatkozási címen
érhetőek el: https://naih.hu/az-adatvedelmi-reformmal-kapcsolatos-allasfoglalasok.html.
4. Mindezeken túl a Hatóság felhívja szíves figyelmét, hogy – eljárási kereteket nélkülöző,
konzultációs válaszként kiadott – jelen tájékoztatása sem jogszabálynak, sem egyéb jogi
eszköznek nem tekinthető, az normatív jelleggel, jogi erővel, illetve kötelező tartalommal nem
rendelkezik.
A Hatóság jelen ügyben rendelkezésre bocsátott információk alapján kialakított jogértelmezése
más hatóságot, a bíróságot és az adatkezelőt nem köti, annak csak iránymutató jellege van. Az
állásfoglalás, tájékoztatás kiadása tehát nem mentesíti annak címzettjét illetve az adatkezelőt saját
jogi álláspontja kialakításának szükségessége, illetve az adatkezelésért fennálló felelősség alól.
Budapest, 2020.
Üdvözlettel:
Dr. Péterfalvi Attila
elnök
c. egyetemi tanár

Az Európai Adatvédelmi Testület az adatvédelemmel, valamint a magánélet védelmével kapcsolatos kérdésekkel
foglalkozó, független európai tanácsadó szerv.
4

A személyes adatok feldolgozása vonatkozásában az egyének védelméről és az ilyen adatok szabad áramlásáról szóló
95/46/EK európai parlamenti és tanácsi irányelv
5

Az Adatvédelmi Munkacsoport az Európai Adatvédelmi Testület megalakulását megelőzően foglalkozott az
adatvédelemmel, valamint a magánélet védelmével kapcsolatos kérdésekkel mint független európai tanácsadó szerv.
6

3

