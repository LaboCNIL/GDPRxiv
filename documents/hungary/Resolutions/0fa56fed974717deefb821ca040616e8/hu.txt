Ügyszám: NAIH/2018/4283/2/V
[…]
Tisztelt […]!
Levelében a Nemzeti Adatvédelmi és Információszabadság Hatóságtól (a továbbiakban: Hatóság) kért
tájékoztatást, hogy a Hatóság Önt egyéni vállalkozóként egy kisebb szabálytalanság esetén automatikusan
a kiszabható legmagasabb összegű bírsággal fogja-e sújtani.
A Hatóság az alábbiakról tájékoztatja.
A Hatóságnak a Rendelet1 szerint és az információs önrendelkezési jogról és az információszabadságról
szóló 2011. évi CXII. törvény (a továbbiakban: Infotv.) 38. §-a2 szerint sem feladata, hogy valamely
meghatározott adatkezelés értékelését elvégezze és annak jogszabályi megfelelőségéről előzetesen
állásfoglalást alakítson ki vagy adatkezelési kérdésekben konzultációt folytasson. Ilyen tevékenység
folytatása jelentősen meg is haladná a Hatóság erőforrásait. Az adatkezelés valamennyi ismérve az
adatkezelőnél áll rendelkezésre, ezért elsősorban ő képes annak megítélésére, hogy a jogszabályi
megfelelés érdekében milyen intézkedések lehetnek szükségesek; a Hatóság nem veheti át az adatkezelő e
tekintetben fennálló felelősségét. Ezzel összhangban a Rendelet is azt írja elő a Hatóság egyik feladatául,
hogy felhívja az adatkezelők (adatfeldolgozók) figyelmét a Rendelet szerinti kötelezettségeikre, és kérésre
tájékoztatást nyújtson az érintettnek az őt megillető jogok gyakorlásával kapcsolatban [Rendelet 57. cikk (1)
bekezdés d) e) pontja3].
A fentiekre és a beadványában foglaltakra tekintettel a Hatóság az alábbiakra hívja fel a szíves figyelmét.
A Rendelet 58. cikk (2) bekezdése határozza meg, hogy a Hatóság adatvédelmi jogsértések esetén milyen
korrekciós intézkedéseket alkalmazhat, ezek egyike a közigazgatási bírság.
A Hatóságot a bírságkiszabás vonatkozásában a Rendelet 83. cikkében foglaltak, valamint az információs
önrendelkezési jogról és az információszabadságról szóló 2011. évi CXII. törvény (a továbbiakban: Infotv.)
rendelkezései orientálják.
A Rendelet 83. cikke rendelkezik a közigazgatási bírságok kiszabására vonatkozó általános feltételekről. A
Rendelet 83. cikk (1) bekezdése kimondja, hogy a közigazgatási bírságoknak minden esetben hatékonynak,
arányosnak és visszatartó erejűnek kell lenniük.

1

Az Európai Parlament és a Tanács (EU) 2016/679 rendelete (2016. április 27.) a természetes személyeknek a
személyes adatok kezelése tekintetében történő védelméről és az ilyen adatok szabad áramlásáról, valamint a 95/46/EK
irányelv hatályon kívül helyezéséről (a továbbiakban: Rendlet)
2
Infotv. 38. § „(2) A Hatóság feladata a személyes adatok védelméhez, valamint a közérdekű és a közérdekből nyilvános
adatok megismeréséhez való jog érvényesülésének ellenőrzése és elősegítése.
(3) A Hatóság a (2) bekezdés szerinti feladatkörében az e törvényben meghatározottak szerint
a) bejelentés alapján vizsgálatot folytat;
b) hivatalból adatvédelmi hatósági eljárást folytathat;
c) hivatalból titokfelügyeleti hatósági eljárást folytathat;
d) a közérdekű adatokkal és a közérdekből nyilvános adatokkal kapcsolatos jogsértéssel összefüggésben bírósághoz
fordulhat;
e) a más által indított perbe beavatkozhat.”
3
Rendelet 57. cikk (1) bekezdés d) és e) pontja alapján „Az e rendeletben meghatározott egyéb feladatok sérelme
nélkül, a felügyeleti hatóság a saját területén ellátja a következő feladatokat
d) felhívja az adatkezelők és az adatfeldolgozók figyelmét az e rendelet szerinti kötelezettségeikre;
e) kérésre tájékoztatást ad bármely érintettnek az e rendelet alapján őt megillető jogok gyakorlásával kapcsolatban, és e
célból adott esetben együttműködik más tagállamok felügyeleti hatóságaival;”

A Rendelet (148) preambulumbekezdése szerint a Rendelet kisebb megsértése esetén, illetve, ha a
valószínűsíthetően kiszabásra kerülő bírság egy természetes személy számára aránytalan terhet jelentene,
a bírság helyett megrovás is alkalmazható.
Ezt a szabályozást egészítette ki a magyar jogalkotó az Infotv. 75/A. §-val, miszerint „a Hatóság az általános
adatvédelmi rendelet 83. cikk (2)-(6) bekezdésében foglalt hatásköreit az arányosság elvének
figyelembevételével gyakorolja, különösen azzal, hogy a személyes adatok kezelésére vonatkozó –
jogszabályban vagy az Európai Unió kötelező jogi aktusában meghatározott – előírások első alkalommal
történő megsértése esetén a jogsértés orvoslása iránt – az általános adatvédelmi rendelet 58. cikkével
összhangban – elsősorban az adatkezelő vagy adatfeldolgozó figyelmeztetésével intézkedik.”
Ezen törvényi rendelkezés indokolása szerint Magyarországon igen nagy számú kis- és középvállalkozás
működik, amely vállalkozásokra jelentős terhet ró a Rendeletnek való megfelelés biztosítása. E
vállalkozások és érdekképviseleti szerveik által jelzett aggályokra is tekintettel ez a kiegészítő szabály
figyelemmel van arra, hogy a kis- és középvállalkozások tekintetében a hatályos jog is tartalmaz ehhez
hasonló – a hatósági jogalkalmazást orientáló – rendelkezéseket.
E körben kiemelendő tehát, hogy a hatósági jogalkalmazást e szabály csak annyiban orientálja, hogy a
Hatóság a számára rendelkezésre álló hatásköröket az arányosság elvének figyelembevételével
gyakorolja, amely azzal is megvalósulhat, ha a Hatóság a jogsértés első alkalmával elsősorban – az eset
összes körülményére, így a jogsértés súlyára, annak ismétlődő jellegére, valamint az érintetti kör
nagyságára is figyelemmel – az adatkezelő vagy adatfeldolgozó figyelmeztetésével intézkedik.
A Hatóságnak az eljárásai során figyelemmel kell lennie a fent leírtakra, azonban minden esetben az ügy
összes körülményeit értékeli, és amennyiben azt szükségesnek találja a figyelmeztetésen kívül az Infotv.ben és a Rendeletben foglalt más jogkövetkezményt is alkalmazhat. Felhívom továbbá a figyelmét arra,
hogy kizárólag az első jogsértésre vonatkozóan orientálja a Hatóságot a Infotv. 75/A. §-a, azaz ismétlődő
jogsértések esetén a Hatóság bírságot is kiszabhat, illetve egyéb jogkövetkezményeket is alkalmazhat
függetlenül attól, hogy az adatkezelő magánszemély, egyéni vállalkozó, vagy kis-vagy középvállalkozás.
A bírságkiszabás során a Hatóság figyelembe veszi továbbá az Adatvédelmi Munkacsoport iránymutatását a
2016/679 rendelet szerinti közigazgatási bírság alkalmazásáról és megállapításáról, amelyet az alábbi linken
érhet el a Hatóság honlapján: http://naih.hu/files/wp253_HU_koezigazgatasi_birsag.pdf4
Mindezeken túl felhívom szíves figyelmét, hogy a Hatóság – eljárási kereteket nélkülöző, konzultációs
válaszként kiadott – jelen tájékoztatása sem jogszabálynak, sem egyéb jogi eszköznek nem tekinthető, az
normatív jelleggel, jogi erővel, illetve kötelező tartalommal nem rendelkezik.
A Hatóság jelen ügyben rendelkezésre bocsátott információk alapján kialakított jogértelmezése más
hatóságot, a bíróságot és az adatkezelőt nem köti, annak csak iránymutató jellege van. Az állásfoglalás,
tájékoztatás kiadása tehát nem mentesíti annak címzettjét illetve az adatkezelőt saját jogi álláspontja
kialakításának szükségessége, illetve az adatkezelésért fennálló felelősség alól.
Budapest, 2018. július 31.
Üdvözlettel:

Dr. Péterfalvi Attila
elnök
c. egyetemi tanár

4 Az iránymutatás angol nyelvű változata az alábbi linken érhető el:
detail.cfm?item_id=611237

http://ec.europa.eu/newsroom/article29/item-

