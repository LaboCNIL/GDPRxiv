Ügyszám: NAIH/2018/5427/2/V
[…] részére
[…]
Tisztelt […]!
A Nemzeti Adatvédelmi és Információszabadság Hatósághoz (a továbbiakban:
Hatóság) írt levelében előadta, hogy regisztrált a […] (a továbbiakban: Cég) által
üzemeltett […] weboldalon, melynek keretében egyéb személyes adatai megadása
mellett az útlevelének másolatát is fel kellett töltenie. A Cég nem aktiválta a
felhasználói fiókját, ezért kérte a Cégtől – amelynek tevékenységi központja az
Egyesült Királyságban található – a felhasználói fiókjának, illetve a regisztráció során
megadott személyes adatainak a törlését, azonban a kérelmére a Cég nem válaszolt.
Arról kérte a Hatóság tájékoztatását, hogy melyik adatvédelmi hatósághoz kell
jogorvoslatért fordulnia az ügyben.
A Hatóság a GDPR1 57. cikk (1) bekezdés e) pontja alapján az alábbiakról tájékoztatja:
A GDPR 56. cikk (1) bekezdése alapján az adatkezelő tevékenységi központja szerinti
felügyeleti hatóság jogosult fő felügyeleti hatóságként eljárni az adatkezelő által
végzett határokon átnyúló adatkezelés tekintetében. Mivel a Cég székhelye és
tevékenységi központja is az Egyesült Királyságban van, így feltehetőleg az illetékes
fő felügyeleti hatóság az Information Commissioners Office (a továbbiakban: ICO)
(Wycliffe House, Water Lane, Wilmslow, Cheshire, SK9 5AF).
Ön mind a Hatóságnál, mind az ICO-nál jogosult bejelentést tenni a Cég
adatkezelésével kapcsolatban. Ha a Hatóságnál teszi meg a bejelentést, úgy a
Hatóság érintett felügyeleti hatóságnak fog minősülni,2 és tájékoztatnia kell a
panaszról a fő felügyeleti hatóságot, azaz az ICO-t. Tekintettel arra, hogy a Cég nem
rendelkezik tevékenységi hellyel Magyarországon, így főszabály szerint az ICO az
illetékes hatóság az ügyben. Amennyiben az ICO úgy dönt, hogy nem kíván eljárni az
ügyben, úgy a Hatóság folytatja le az eljárást.3
Amennyiben Ön úgy dönt, hogy közvetlenül az ICO-nál tesz bejelentést, úgy ahhoz ki
kell töltenie egy panasznyomtatványt, amely a következő linken érhető el:
https://ico.org.uk/media/report-a-concern/forms/2258886/personal-informationcomplaints-form.doc. A kitöltött nyomtatványt az casework@ico.org.uk e-mail címre
kell elküldenie. További segítséget a panasz benyújtásához itt talál:
https://ico.org.uk/make-a-complaint/your-personal-information-concerns/personalinformation-concerns/personal-information-concerns-report/
1

Az Európai Parlament és a Tanács (EU) 2016/679 rendelete (2016. április 27.) a természetes személyeknek a
személyes adatok kezelése tekintetében történő védelméről és az ilyen adatok szabad áramlásáról, valamint a
95/46/EK irányelv hatályon kívül helyezéséről (a továbbiakban: GDPR)
2 GDPR 4. cikk 22. pont
3 GDPR 56. cikk (5) bekezdés

Függetlenül attól, hogy melyik adatvédelmi hatóságnál nyújtja be a panaszát, fontos,
hogy csatolja az üggyel kapcsolatos releváns bizonyítékokat, például a Cégnek
címzett törlési kérelmét, oly módon, hogy annak kelte megállapítható legyen, mivel az
adatkezelőknek a kérelem beérkezésétől számított egy hónap áll rendelkezésükre,
hogy az érintetti jogok gyakorlására irányuló kérelmeknek eleget tegyenek.4
Budapest, 2018. szeptember 25.
Üdvözlettel,

dr. Balogh Gyöngyi
főosztályvezető
Adatvédelmi Főosztály

4

GDPR 12. cikk (3) bekezdés

2

