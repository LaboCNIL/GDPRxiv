Ügyszám: NAIH-3706-2/2021

ÁLLÁSFOGLALÁS
a digitális távoktatás keretében a tankerületi igazgató mint munkáltató és a pedagógus mint
foglalkoztatott között megköthető, a munkáltató által a munkavégzéshez biztosított,
valamint a saját információtechnológiai vagy számítástechnikai eszközök, rendszerek
használatáról szóló megállapodás
adatvédelmi és adatbiztonsági vonatkozásairól
A Nemzeti Adatvédelmi és Információszabadság Hatóság (a továbbiakban: Hatóság) 2020.
szeptember 30-án, a koronavírus-járvány második hulláma idején már közzétett a honlapján egy, a
digitális távoktatás adatvédelmi és adatbiztonsági vonatkozásairól szóló tájékoztatót1 (a
továbbiakban: Digitális Távoktatás Tájékoztató), amelyben az adatvédelmi elvárások ismertetése
mellett kitért ezen oktatási forma adatbiztonsági vonatkozásaira, egyebek mellett oly módon is,
hogy egyes adatbiztonsági intézkedéseket „jó gyakorlatként” nevesített.
A veszélyhelyzet idején alkalmazandó védelmi intézkedések második üteméről szóló 484/2020.
(XI. 10.) Korm. rendelet felhatalmazása alapján kiadott, a köznevelési intézmények működését
érintő egyes veszélyhelyzeti intézkedésekről szóló 17/2021. (III.5.) EMMI határozat 3. pontja
alapján az iskolákban 2021. március 8. napjától 2021. március 31. napjáig a nevelés-oktatás
tanterven kívüli, digitális munkarendben kerül megszervezésre.
A digitális munkarend elrendelése óta a Hatóság felé több sajtó- és egyéb megkeresés is érkezett
annak kapcsán, hogy a digitális távoktatás keretében egyes tankerületi igazgatók mint munkáltatók
(a továbbiakban: Munkáltató) a pedagógusok mint foglalkoztatottak (a továbbiakban:
Foglalkoztatott) munkavégzés céljára használt, egyrészt a Munkáltató által rendelkezésre
bocsátott, másrészt saját tulajdonú információtechnológiai vagy számítástechnikai eszközei,
rendszerei használata tárgyában megállapodás (a továbbiakban: Megállapodás) megkötését
indítványozzák, amelynek tartalma a megkeresők álláspontja szerint adatvédelmi és
adatbiztonsági aggályokat is felvet.2
A Hatóság hangsúlyozza, hogy annak megítélése nem tartozik a feladat- és hatáskörébe, hogy az
informatikai eszközök biztonsága érdekében a Megállapodás alapján elvárt védelmi intézkedések
biztosításának a költségét a Munkáltató vagy a Foglalkoztatott köteles-e viselni. Ugyancsak nem
adatvédelmi kérdés a Megállapodás további, munkajogi vonatkozásainak a vizsgálata sem, így a
jelen tájékoztató csupán a Munka Törvénykönyvéről szóló 2012. évi I. törvény (a továbbiakban:
Mt.) – Megállapodásban is megjelölt – adatvédelmi követelményekhez kötődő rendelkezéseit és
annak adatvédelmi következményeit ismerteti.
A Hatóság a fentiekre tekintettel a Megállapodás adatvédelmi és adatbiztonsági vonatkozásaival
kapcsolatban álláspontját az alábbiakban foglalja össze.

I. 1Az Mt. 11/A. §-a az alábbiak szerint rendelkezik:

1

NAIH/2020/7127 https://naih.hu/files/Tajekoztato-a-digitalis-tavoktatas-adatvedelmi-vonatkozasairol_2020-09-30.pdf
A
megállapodás
tervezete a nyilvánosság számára elérhető itt:
https://nedolgozzingyen.hu/wpcontent/uploads/2021/03/megallapodas-it-eszkozok.pdf.
2

2

„11/A. § (1) A munkavállaló a munkaviszonnyal összefüggő magatartása körében ellenőrizhető.
Ennek keretében a munkáltató technikai eszközt is alkalmazhat, erről a munkavállalót
előzetesen írásban tájékoztatja.
(2) A munkavállaló a munkáltató által a munkavégzéshez biztosított információtechnológiai vagy
számítástechnikai eszközt, rendszert (a továbbiakban: számítástechnikai eszköz) - eltérő
megállapodás hiányában - kizárólag a munkaviszony teljesítése érdekében használhatja.
(3) A munkáltató ellenőrzése során a munkaviszony teljesítéséhez használt számítástechnikai
eszközön tárolt, a munkaviszonnyal összefüggő adatokba tekinthet be.
(4) A (3) bekezdés szerinti ellenőrzési jogosultság szempontjából munkaviszonnyal összefüggő
adatnak minősül a (2) bekezdésben meghatározott korlátozás betartásának ellenőrzéséhez
szükséges adat.
(5) A (3) bekezdést alkalmazni kell, ha a felek megállapodása alapján a munkavállaló a
munkaviszony teljesítése érdekében saját számítástechnikai eszközt használ.
A Munkáltató és a Foglalkoztatott közötti jogviszony tipikusan a közalkalmazottak jogállásáról
szóló 1992. évi XXXIII. törvény (a továbbiakban: Kjt.) hatálya alá tartozik, amelyre azonban annak
2. § (3) bekezdése alapján az Mt. rendelkezéseit kell alkalmazni ott, ahol a Kjt. eltérően nem
rendelkezik. Mivel a Foglalkoztatott által használt számítástechnikai eszközök Munkáltató általi
ellenőrzése kapcsán a Kjt. nem tartalmaz az Mt.-től eltérő szabályokat, így e körben a Kjt. hatálya
alá tartozó Foglalkoztatottak esetében is az Mt. rendelkezéseit, így annak 11/A. §-át is alkalmazni
kell.
II. A Hatóság Digitális Távoktatás Tájékoztatója II. pontjában egyértelműen rögzítette:
„Mivel digitális távoktatás esetén az adatkezelés célja a nemzeti köznevelésről szóló 2011. évi
CXC. törvény (a továbbiakban: Köznevelési tv.) alapján az iskolai nevelés és oktatás mint
köznevelési alapfeladat3 ellátása, illetve a nemzeti felsőoktatásról szóló 2011. évi CCIV. törvény
szerinti felsőoktatás biztosítása, erre tekintettel az annak során végzett adatkezelési
tevékenységek a Hatóság véleménye szerint nem minősülnek magáncélú adatkezelésnek,
mivel azok egyértelmű célja az iskolai nevelés és oktatás, mint törvényben meghatározott
közfeladat ellátása folytonosságának a biztosítása.
Tehát nem a pedagógus, hanem az önálló jogi személyiséggel rendelkező oktatási intézmény –
egyes esetekben, ha konkrét adatkezelési célt határoz meg, akkor a tankerület – tekinthető
adatkezelőnek4, amely köteles az adatkezelés céljának és eszközeinek a meghatározására, az ő
feladata az adatkezelésről megfelelő tájékoztatás nyújtása és az egyéb adatvédelmi
követelményeknek való megfelelés biztosítása.”
A III.5. pontban ismertette, hogy:
„A Hatóság hangsúlyozza, hogy a megfelelő technológia kiválasztása és a pedagógusok
számára a használatának az előírása az oktatási intézmény mint adatkezelő kötelezettsége
és felelőssége az adatkezelés teljes folyamata során.”
A IV. pontban pedig adatbiztonsági „jó gyakorlatként” – többek között – az alábbi javaslatokat
fogalmazta meg:
„- Amennyiben a technikai feltételek adottak, biztosítani kell az iskolai rendszerek biztonságos
távoli elérését. A pedagógus köteles a rendelkezésére álló digitális eszközök biztonságos

3
4

A Köznevelési tv. 7. § (5) bekezdésének első mondata.
A Köznevelési tv. 41-44. §§-ai.

3

használatára, függetlenül attól, hogy azok a saját eszközei, avagy az oktatási intézmény
bocsátotta azokat a rendelkezésére. Tekintettel arra, hogy a pedagógus saját eszközén is az
oktatási intézmény felelőssége keretében végzi az oktatási feladataihoz szükséges adatkezelési
műveleteket, az intézmény tájékoztatást kérhet az alkalmazott adatbiztonsági intézkedésekről,
szükség esetén pedig ellenőrizheti is azokat.
- Amennyiben a pedagógus saját eszközét használja, ez esetben is fontos követelmény az
alapvető biztonsági követelmények betartása, így például jogtiszta szoftverek alkalmazása;
víruskeresők, vírusírtók használata; a szükséges frissítések folyamatos letöltése. Ennek
szabályozása, kialakítása, ellenőrzése szintén az oktatási intézmény érdekkörébe esik.
- Ha többen használnak egy eszközt, fontos az ún. „erős” jelszókövetelmények előírása és
betartása, vagy például bizonyos idejű inaktivitás esetén az automatikus kijelentkeztetés
alkalmazása a személyes adatot – is – tartalmazó rendszerekben.”
III. A fentiek alapján a Megállapodás aláírásával a felek egyrészt megállapodhatnak abban, hogy a
Foglalkoztatott jogosult a Munkáltató által a részére munkavégzés céljára biztosított
számítástechnikai eszközök magáncélú használatára is [Mt. 11/A. § (2) bekezdés], vagy
megállapodhatnak abban is, hogy a munkaválallaló a saját eszközét használja munkavégzésre.
Emellett a Megállapodás mindkét esetben szabályozza a Foglalkoztatott eszközhasználatának
munkáltatói ellenőrzésével kapcsolatos szabályokat, végezetül pedig konkrét feltételeket,
előírásokat határoz meg az eszközök biztonsága kapcsán az adatvédelmi és adatbiztonsági
követelmények érvényre juttatása érdekében.
A Hatóság álláspontja szerint a Megállapodás megkötése jogszabályba nem ütközik, arra az
Mt. egyrészt lehetőséget biztosít, másrészt az Mt. 11/A. § (2) bekezdésében meghatározott
előírás alkalmazásától való eltérés esetén kötelezettséget teremt, emellett pedig
hangsúlyozandó, hogy annak aláírására a Foglalkoztatott nem kötelezhető, annak
megkötése pusztán lehetőség mindkét fél számára.
A Hatóság felhívja a figyelmet arra, hogy ha a Foglalkoztatott a Megállapodást egyáltalán nem írja
alá, tehát sem a saját eszköz használatát nem vállalja, sem a Munkáltató által a munkavégzéshez
biztosított számítástechnikai eszközt magáncélra nem kívánja használni/a Munkáltató ezt számára
nem engedélyezi, úgy az eszközt kizárólag a munkaviszony teljesítése érdekében használhatja az
Mt. 11/A. § (2) bekezdése alapján. A Munkáltató azonban az Mt. 11/A. § (3)-(4) bekezdései
alapján ebben az esetben is jogosult annak ellenőrzésére, hogy a Foglalkoztatott a Munkáltató
által rendelkezésére bocsátott eszközt ténylegesen kizárólag a munkaviszony teljesítése
érdekében használja-e fel.
Amennyiben a Foglalkoztatott a Munkáltató által a munkavégzéshez biztosított számítástechnikai
eszközt magáncélból is használni kívánja, a Megállapodás erre vonatkozó rendelkezései
tárgyában szükséges megállapodnia a Munkáltatóval.
Ha pedig a Foglalkoztatott a saját számítástechnikai eszközeinek munkavégzés céljából történő
alkalmazását vállalja, úgy a Megállapodás ezzel kapcsolatos rendelkezései tárgyában szükséges
megállapodnia a Munkáltatóval.
Az eszközök biztonsága kapcsán a Hatóság kiemeli, hogy az adatbiztonsági követelmények felek
általi meghatározása, azoknak a Megállapodásban történő rögzítése önmagában nem ellentétes
az adatvédelmi jogszabályok rendelkezéseivel, sőt, a Foglalkoztatott számára az még előnyös is,
hiszen ezáltal teljesül a 2018. május 25. napjától hazánkban is közvetlenül alkalmazandó általános

4

adatvédelmi rendelet5 (a továbbiakban: GDPR) szerinti, az adatkezelés átláthatóságára6
vonatkozó alapelvi követelmény is.
E körben a Hatóság különösen felhívja a figyelmet a GDPR 24. és 32. cikkei szerinti adatkezelői
kötelezettségekre. A 24. cikk (1) bekezdése szerint: „Az adatkezelő az adatkezelés jellege,
hatóköre, körülményei és céljai, valamint a természetes személyek jogaira és szabadságaira
jelentett, változó valószínűségű és súlyosságú kockázat figyelembevételével megfelelő technikai
és szervezési intézkedéseket hajt végre annak biztosítása és bizonyítása céljából, hogy a
személyes adatok kezelése e rendelettel összhangban történik. Ezeket az intézkedéseket az
adatkezelő felülvizsgálja és szükség esetén naprakésszé teszi.”
A GDPR 32. cikk (1) bekezdése pedig megerősíti, hogy az adatkezelő kötelezettsége megfelelő
technikai és szervezési intézkedések végrehajtása annak érdekében, hogy a kockázat mértékének
megfelelő szintű adatbiztonságot garantálja.
IV. A Megállapodás tervezett szövege kapcsán a Hatóság kiemeli, hogy annak adatbiztonsági
rendelkezései többségében összhangban vannak a hatályos adatvédelmi jogszabályi
rendelkezésekkel, illetve a Digitális Távoktatás Tájékoztatóban előirányzott adatbiztonsági
„jó gyakorlatokkal” is.
A Megállapodás alább ismertetett rendelkezései ugyanakkor adatvédelmi szempontból
kifogásolhatóak, emellett a Hatóság következetes gyakorlatával is ellenétesek, így azok
megfelelő módosítását a Hatóság mindenképpen megfontolásra javasolja a Megállapodás
felek általi aláírását megelőzően:
- Az adattakarékosság7 elve előírja, hogy csak olyan adatot lehet kezelni (gyűjteni és tárolni),
amely a cél megvalósításához elengedhetetlenül szükséges és azzal arányos.
A II.17. pont a munkáltató által biztosított eszközök magáncélú használata esetén akként
rendelkezik, hogy a magáncélú és munkahelyi tartalmak egyértelmű elkülönítése érdekében
eltérő könyvtárban/könyvtárszerkezetben kell tárolni a munkahelyi és a magántartalmakat, a
munkahelyi tartalmakat pedig jelszóval kell védeni. A III.24. pont a saját eszközök munkahelyi
célú használatára is alkalmazni rendeli ezt az előírást. A IV.32. pont d) alpontja alapján a
Munkáltató az eszközhasználat személyes ellenőrzése során megnyittathatja a
Foglalkoztatottal, míg távoli hozzáférés esetén megnyithatja a könyvtárakat még akkor is, ha az
elnevezés magáncélú tartalomra utal annak érdekében, hogy meggyőződhessen a magán- és
munkahelyi tartalmak elkülönítéséről (lásd. Mt. 11/A. § (4)-(5) bekezdései).
E körben a Hatóság álláspontja az, hogy a fenti rendelkezések sértik az adattakarékosság
elvét, tekintettel arra, hogy a Megállapodás szerint a Munkáltató elvárja a Foglalkoztatottól a
magán és munkahelyi tartalmak mappa-szintű elkülönítését, így az Mt. szerinti ellenőrzési
jogosultsága kizárólag a könyvtárstruktúra megismerésére terjedhet ki, azon túlmenően a
magáncélú tartalmak elkülönítésére szolgáló mappa tartalmának megismerésére nem jogosult.
Ezen mappában található fájlok elnevezéséből ugyanis már önmagában a munkaviszonnyal
összefüggésben nem álló személyes adatokat, sőt akár a személyes adatok különleges
kategóriáiba tartozó adatokat is megismerhetne a Munkáltató, mindez pedig a Hatóság
álláspontja szerint szükségtelen és aránytalan beavatkozást jelentene a Foglalkoztatott,
valamint egyéb, az elnevezésben esetlegesen megjelölt személyek mint érintettek
magánszférájába. A munkahelyi tartalmak elkülönítésére szolgáló mappa esetében irányadó –

Az Európai Parlament és a Tanács 2016. április 27-i (EU) 2016/679 rendelete a természetes személyeknek a
személyes adatok kezelése tekintetében történő védelméről és az ilyen adatok szabad áramlásáról, valamint a 95/46/EK
irányelv hatályon kívül helyezéséről (általános adatvédelmi rendelet).
6 GDPR 5. cikk (1) bekezdés a) pontja
7 GDPR 5. cikk (1) bekezdés c) pont: „a személyes adatok az adatkezelés céljai szempontjából megfelelőek és
relevánsak kell, hogy legyenek, és a szükségesre kell korlátozódniuk („adattakarékosság”)”.
5

5

és a Hatóság következetes gyakorlatával megegyező – a IV.32. b) alpont, amely szerint
amennyiben az ott található fájlok elnevezéséből egyértelműen és minden kétséget kizáróan
kiderül, hogy magáncélú a tartalma, akkor a Munkáltató azt nem tekintheti meg. Ha mindez nem
egyértelmű, úgy a Munkáltató köteles nyilatkoztatni a Foglalkoztatottat, és amennyiben annak
válasza alapján a fájl magáncélú, úgy azt nem nyithatja meg. Ez esetben ugyanis a
Foglalkoztatott szerződésszegése már megállapítható, annak alapján a Munkáltató megteheti a
szükséges munkajogi lépéseket, tehát szükségtelen azok megnyitása.
- A IV.32. pont g) alpontja kapcsán a Hatóság szükségesnek tartja annak egyértelműsítését,
hogy a mobiltelefon híváslistájának a megtekintésére csak abban az esetben jogosult a
Munkáltató, ha az előfizetést ő bocsátotta a Foglalkoztatott rendelkezésére. Amennyiben a
Foglalkoztatott a saját eszközét, használja a munkavégzése során is, úgy ez a jogosultság a
Munkáltatót nem illeti meg.

V. A Hatóság felhívja a figyelmet arra, hogy a GDPR 5. cikke tartalmazza azon fő alapelveket,
amelyeket a személyes adatok kezelése során az adatkezelés jogalapjától függetlenül figyelembe
kell venni, és amelyeknek folyamatosan érvényesülniük kell az adatkezelés során. Az adatkezelő
felelős az adatvédelmi alapelveknek való megfelelésért, amellett képesnek kell lennie e
megfelelés igazolására („elszámoltathatóság”).8 Ez alapján az adatkezelő köteles úgy
dokumentálni és nyilvántartani az adatkezelést, hogy annak jogszerűsége utólag bizonyítható
legyen.
A fentiek mellett a Hatóság kiemeli, hogy az adatkezelő, tehát a Munkáltató feladata az
érintetteknek, azaz a Foglalkoztatottaknak a GDPR 13. cikk (1) és (2) bekezdése szerinti
tájékoztatást adni az adatkezeléssel, azaz az eszközhasználat munkáltatói ellenőrzésével
kapcsolatos adatvédelmi és adatbiztonsági körülményekről (ez utóbbiba értendő az ellenőrzés
módszertanára vonatkozó tájékoztatás nyújtása is), valamint részletes adatkezelési tájékoztatót
kell részükre kidolgozni, továbbá biztosítani kell számukra a GDPR 15-22. cikkei szerinti
jogaik gyakorlását.
A tájékoztatás megadható akár a Megállapodásban, annak részeként is, vagy külön szabályzatban
is. Azonban a Hatóság egy korábbi tájékoztatójában kifejtett és a jelen esetre analógia útján
alkalmazandó álláspontja szerint a Munkáltatónak „(…) már előzetesen, a szabályzat megalkotása
során meg kell határoznia azt, hogy milyen céljai, érdekei miatt kerülhet sor a „céges laptop”
tartalmának ellenőrzésére. Ezen érdekeknek ténylegesnek és valósnak, a munkáltató
tevékenységéhez, piaci helyzetéhez és a munkavállaló munkaköréhez igazodóaknak kell lenniük.
Ezen túlmenően a munkáltatónak a laptop tartalmának ellenőrzése előtt közölnie kell a
munkavállalóval, hogy pontosan milyen érdeke miatt kerül sor a munkáltatói intézkedésre."
Tekintettel arra, hogy minden oktatási intézmény köteles adatvédelmi tisztviselő kijelöléséről
gondoskodni, akinek a GDPR-ban foglalt kiemelt feladata az adatkezelési kérdésekkel kapcsolatos
tanácsadás, a Hatóság azt javasolja az oktatási intézmények, pedagógusok számára, hogy
személyes adatkezeléssel járó tevékenységeik kialakítása során a fenti követelmények gyakorlati
átültetése érdekében konzultáljanak intézményük adatvédelmi tisztviselőjével.
VI. Végezetül a Hatóság felhívja a figyelmet arra, hogy – eljárási kereteket nélkülöző, konzultációs
válaszként kiadott – jelen tájékoztatása sem jogszabálynak, sem egyéb jogi eszköznek nem
tekinthető, az normatív jelleggel, jogi erővel, illetve kötelező tartalommal nem rendelkezik. A
Hatóság jelen ügyben a rendelkezésére bocsátott információk alapján kialakított jogértelmezése
más hatóságot, a bíróságot és az adatkezelőt nem köti, annak csak iránymutató jellege van. Az

8

GDPR 5. cikk (2) bekezdés.

6

állásfoglalás, tájékoztatás kiadása tehát nem mentesíti annak címzettjét, illetve az adatkezelőt
saját jogi álláspontja kialakításának szükségessége, illetve az adatkezelésért fennálló felelősség
alól.
Budapest, 2021. március 26.

Dr. Péterfalvi Attila
elnök
c. egyetemi tanár

