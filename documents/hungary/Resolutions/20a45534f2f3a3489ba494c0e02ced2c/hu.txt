Ügyszám:

NAIH/2018/4017/2/V

[…] részére
[…]
Tisztelt […]!
Levelében a Nemzeti Adatvédelmi és Információszabadság Hatóságtól (a továbbiakban:
Hatóság) arról kért állásfoglalást, hogy az Európai Unió általános adatvédelmi rendelete (a
továbbiakban: GDPR)1 alapján mikor elégséges az adatkezelőknek a GDPR 13.-15.
cikkeiben előírt kötelezettségek teljesítése során csupán a címzettek kategóriát közölni az
érintettekkel.
A Hatóság az alábbiakról tájékoztatja:
A Hatóságnak a GDPR szerint és az információs önrendelkezési jogról és az
információszabadságról szóló 2011. évi CXII. törvény (a továbbiakban: Infotv.) 38. §-a2
szerint sem feladata, hogy valamely meghatározott adatkezelés értékelését elvégezze és
annak jogszabályi megfelelőségéről előzetesen állásfoglalást alakítson ki vagy adatkezelési
kérdésekben konzultációt folytasson. Ilyen tevékenység folytatása jelentősen meg is haladná
a Hatóság erőforrásait. Az adatkezelés valamennyi ismérve az adatkezelőnél áll
rendelkezésre, ezért elsősorban ő képes annak megítélésére, hogy a jogszabályi megfelelés
érdekében milyen intézkedések lehetnek szükségesek; a Hatóság nem veheti át az
adatkezelő e tekintetben fennálló felelősségét. Ezzel összhangban a GDPR is azt írja elő a
Hatóság egyik feladatául, hogy felhívja az adatkezelők (adatfeldolgozók) figyelmét a rendelet
szerinti kötelezettségeikre, és kérésre tájékoztatást nyújtson az érintettnek az őt megillető
jogok gyakorlásával kapcsolatban [GDPR 57. cikk (1) bekezdés d)-e) pontja3].

1

Az Európai Parlament és a Tanács (EU) 2016/679 rendelete (2016. április 27.) a természetes személyeknek a
személyes adatok kezelése tekintetében történő védelméről és az ilyen adatok szabad áramlásáról, valamint a
95/46/EK irányelv hatályon kívül helyezéséről (a továbbiakban: GDPR)
2 Infotv. 38. § (2) bekezdés: A Hatóság feladata a személyes adatok védelméhez, valamint a közérdekű és a
közérdekből nyilvános adatok megismeréséhez való jog érvényesülésének ellenőrzése és elősegítése.
(3) A Hatóság a (2) bekezdés szerinti feladatkörében az e törvényben meghatározottak szerint
a) bejelentés alapján vizsgálatot folytat;
b) hivatalból adatvédelmi hatósági eljárást folytathat;
c) hivatalból titokfelügyeleti hatósági eljárást folytathat;
d) a közérdekű adatokkal és a közérdekből nyilvános adatokkal kapcsolatos jogsértéssel összefüggésben
bírósághoz fordulhat;
e) a más által indított perbe beavatkozhat.
f)
g)
h) ellátja az Európai Unió kötelező jogi aktusában, így különösen az általános adatvédelmi rendeletben és a
2016/680 (EU) irányelvben a tagállami felügyeleti hatóság részére megállapított, továbbá a törvényben
meghatározott egyéb feladatokat.
3 A GDPR 57. cikk (1) bekezdés d) és e) pontja alapján „Az e rendeletben meghatározott egyéb feladatok
sérelme nélkül, a felügyeleti hatóság a saját területén ellátja a következő feladatokat
d) felhívja az adatkezelők és az adatfeldolgozók figyelmét az e rendelet szerinti kötelezettségeikre;
e) kérésre tájékoztatást ad bármely érintettnek az e rendelet alapján őt megillető jogok gyakorlásával
kapcsolatban, és e célból adott esetben együttműködik más tagállamok felügyeleti hatóságaival;”

A fentiekre és a beadványában foglaltakra tekintettel a Hatóság az alábbiakra hívja fel a
szíves figyelmét:
1.
A tisztességes és átlátható adatkezelés elve4 megköveteli, hogy az érintett
tájékoztatást kapjon az adatkezelés tényéről és céljairól.5
A GDPR mind a 13., mind a 14. cikkben úgy rendelkezik, hogy az adatkezelőknek az érintett
tudomására kell hozniuk a személyes adatok címzettjeit,6 illetve a címzettek kategóriáit. Az
adatkezelőknek az adatkezelés teljes időtartama alatt szem előtt kell tartaniuk az átlátható
adatkezelés elvét, mind a GDPR 13.-14. cikk szerinti tájékoztatási kötelezettség teljesítése,
mind a 15. cikk szerinti hozzáférési jog biztosítása során. Ennek körében arra kell
törekedniük, hogy az érintett minél teljesebb és átfogóbb képet kapjon a személyes adatai
kezeléséről, mivel kizárólag így van lehetősége felmérni azt, hogy egy adott adatkezelés
milyen hatással van a magánszférájára.
A Hatóság álláspontja szerint esetről esetre kell megítélni, hogy mikor elegendő az
érintetteket csak a címzettek kategóriáiról tájékoztatni. Általánosságban azonban
elmondható, hogy amennyiben egy adott tevékenyéget végző címzettből csupán néhány
van, akiknek a személye konkrétan meghatározható, abban az esetben szükséges a
címzettek megnevezése és nem elegendő a címzettek kategóriáiról való tájékoztatás. Ha
tehát – az Ön által említett példánál maradva – az adatkezelő részére a könyvelést egy cég
végzi, és részére továbbítanak személyes adatokat, úgy szükséges a könyvelő cég
megnevezése.
Akkor lehet elegendő a címzettek kategóriáról való tájékoztatás, ha az adott címzetti kör
jelentős, és az ő kilétükről való tájékoztatás rontaná a tájékoztató átláthatóságát,
közérthetőségét, világosságát, megsértve ezzel az átlátható tájékoztatás követelményét.7
Ilyen lehet például, amikor egy utazási iroda – amely számos különböző úticélra szervez
utazásokat – nem sorolja fel tételesen, hogy mely szállodáknak továbbítja az érintettek
személyes adatait, mivel helyszínenként és időpontonként eltérő lehet, hogy hol biztosítja
ügyfelei elszállásolását. A címzettek tételes felsorolása ebben az esetben rontaná a
tájékoztató közérthetőségét, valamint nem valós adatkezelési körülményekről is tájékoztatná
az érintetteket, mivel nem minden, a tájékoztatóban megnevezett címzett részére kerülnének
4

GDPR 5. cikk (1) bekezdés a) pont: A személyes adatok kezelését jogszerűen és tisztességesen, valamint az
érintett számára átlátható módon kell végezni („jogszerűség, tisztességes eljárás és átláthatóság”).
5 GDPR (60) preambulumbekezdés
6 GDPR 4. cikk 9. pont: „címzett”: az a természetes vagy jogi személy, közhatalmi szerv, ügynökség vagy
bármely egyéb szerv, akivel vagy amellyel a személyes adatot közlik, függetlenül attól, hogy harmadik fél-e. Azon
közhatalmi szervek, amelyek egy egyedi vizsgálat keretében az uniós vagy a tagállami joggal összhangban
férhetnek hozzá személyes adatokhoz, nem minősülnek címzettnek; az említett adatok e közhatalmi szervek általi
kezelése meg kell, hogy feleljen az adatkezelés céljainak megfelelően az alkalmazandó adatvédelmi
szabályoknak;
7 GDPR 12. cikk (1) bekezdés: Az adatkezelő megfelelő intézkedéseket hoz annak érdekében, hogy az érintett
részére a személyes adatok kezelésére vonatkozó, a 13. és a 14. cikkben említett valamennyi információt és a
15–22. és 34. cikk szerinti minden egyes tájékoztatást tömör, átlátható, érthető és könnyen hozzáférhető
formában, világosan és közérthetően megfogalmazva nyújtsa, különösen a gyermekeknek címzett bármely
információ esetében. Az információkat írásban vagy más módon – ideértve adott esetben az elektronikus utat is –
kell megadni. Az érintett kérésére szóbeli tájékoztatás is adható, feltéve, hogy más módon igazolták az érintett
személyazonosságát.

2

továbbításra a személyes adataik.
2.
A GDPR 13.-14. cikke és a 15. cikke alapján nyújtott tájékoztatást meg kell
különböztetni egymástól. Míg a GDPR 13.-14. cikk szerinti tájékoztatás arra szolgál, hogy az
érintett általános, átfogó képet kapjon a személyes adatai kezeléséről, addig a hozzáférési
jog célja kifejezetten az, hogy az érintett konkrétan a saját személyes adatainak kezeléséről
kapjon tájékoztatást az adatkezelés jogszerűségének megállapítása és ellenőrzése
érdekében.8
Ebből kifolyólag főszabályként az adatkezelőknek az érintett hozzáférési jogának
gyakorlására irányuló kérelme esetén meg kell nevezniük az adattovábbítás címzettjeit,
akkor is, ha korábban csak a címzettek kategóriáról nyújtottak tájékoztatást, mivel ekkor
személyre szóló felvilágosítás adására kötelesek, és pontosan tudniuk kell, hogy kiknek a
részére továbbították az adott érintett személyes adatait. A hozzáférési jog gyakorlása
körében tehát csak kivételes esetben lehet elfogadható, ha az adatkezelők kizárólag a
címzettek kategóriáiról tájékoztatják az érintetteket.
3.
Önmagában az a tény, hogy az adatkezelő bizonyos információkat üzleti titoknak
tekint, nem korlátozhatja teljesen9 az érintettek tájékoztatáshoz való, illetve hozzáférési jogát.
Ezt támasztja alá az üzleti titok védelméről szóló 2018. évi LIV. törvény is, amely úgy
rendelkezik, hogy nem minősül az üzleti titokhoz való jog megsértésének, ha az üzleti titok
felfedését közvetlenül alkalmazandó uniós jogi aktus vagy törvény írja elő.10
E körben kiemelendő, hogy a gazdasági tevékenységhez kapcsolódó titkos tény,
tájékoztatás, egyéb adat, és az azokból készült összeállítás csak akkor minősül üzleti
titoknak, ha az vagyoni értékkel bír,11 így az adatkezelőknek az üzleti titokra való hivatkozás
során ezt a körülményt is figyelembe kell venniük.
4.
A GDPR 13.-14. cikke tartalmazza, hogy az adatkezelőknek minimálisan mely
adatkezelési körülményekről kell tájékoztatniuk az érintetteket. Ez természetesen nem jelenti
8

GDPR (63) preambulumbekezdés: Az érintett jogosult, hogy hozzáférjen a rá vonatkozóan gyűjtött adatokhoz,
valamint arra, hogy egyszerűen és észszerű időközönként, az adatkezelés jogszerűségének megállapítása és
ellenőrzése érdekében gyakorolja e jogát. Ez magában foglalja az érintett jogát arra, hogy az egészségi
állapotára vonatkozó személyes adatokhoz – mint például a diagnózis, a vizsgálati leletek, a kezelőorvosok
véleményei, valamint a kezeléseket és a beavatkozásokat tartalmazó egészségügyi dokumentációk –
hozzáférjen. Ezért minden érintett számára biztosítani kell a jogot arra, hogy megismerje különösen a személyes
adatok kezelésének céljait, továbbá ha lehetséges, azt, hogy a személyes adatok kezelése milyen időtartamra
vonatkozik, a személyes adatok címzettjeit, azt, hogy a személyes adatok automatizált kezelése milyen logika
alapján történt, valamint azt, hogy az adatkezelés – legalább abban az esetben, amikor az profilalkotásra épül –
milyen következményekkel járhat, továbbá hogy minderről tájékoztatást kapjon. Ha lehetséges, az adatkezelő
távoli hozzáférést biztosíthat egy biztonságos rendszerhez, amelyen keresztül az érintett a saját személyes
adataihoz közvetlenül hozzáférhet. Ez a jog nem érintheti hátrányosan mások jogait és szabadságait, beleértve
az üzleti titkokat vagy a szellemi tulajdont, és különösen a szoftverek védelmét biztosító szerzői jogokat. Ezek a
megfontolások mindazonáltal nem eredményezhetik azt, hogy az érintettől minden információt megtagadnak. Ha
az adatkezelő nagy mennyiségű információt kezel az érintettre vonatkozóan, kérheti az érintettet, hogy az
információk közlését megelőzően pontosítsa, hogy kérése mely információkra vagy mely adatkezelési
tevékenységekre vonatkozik.
9 GDPR (63) preambulumbekezdés
10 Az üzleti titok védelméről szóló 2018. évi LIV. törvény 5. § (3) bekezdés c) pontja
11 Az üzleti titok védelméről szóló 2018. évi LIV. törvény 1. § (1) bekezdés

3

korlátját annak, hogy az adatkezelő ennél pontosabb tájékoztatást adjon. Ebből eredően a
Hatóság kifejezetten jó gyakorlatnak tartja, ha az adatkezelők nem csupán a címzetteket
vagy azok kategóriáit jelölik meg a tájékoztatóban, hanem azt is, hogy részükre mely
személyes adatokat milyen célból továbbítják. Az átláthatóság érdekében érdemes a
fentiekről táblázatos formában tájékoztatni az érintetteket.
5. A GDPR szabályainak értelmezéséhez hasznos segítséget jelentenek az Adatvédelmi
Irányelv 29. cikke alapján létrehozott Adatvédelmi Munkacsoport iránymutatásai, amelyek
elérhetők – jórészt magyarul is – a Hatóság honlapjáról (https://www.naih.hu/29-esmunkacsoport-iranymutatasai.html).
Ezen kívül feltehetőleg érdemes áttekinteni az Európai Bizottság felkészítő anyagait is
ezeken a hivatkozási címeken: http://europa.eu/rapid/press-release_IP-18-386_hu.htm és
https://ec.europa.eu/commission/priorities/justice-and-fundamental-rights/dataprotection/2018-reform-eu-data-protection-rules_hu#library.
A GDPR-hoz kapcsolódóan a honlapunkon megtalálhatók az e tárgyban született egyedi
ügyben nyújtott állásfoglalásaink is, amelyek ezen a hivatkozási címen érhetők el:
https://www.naih.hu/az-adatvedelmi-reformmal-kapcsolatos-allasfoglalasok.html.
Mindezeken túl a hatóság felhívja szíves figyelmét, hogy – eljárási kereteket nélkülöző,
konzultációs válaszként kiadott – jelen tájékoztatása sem jogszabálynak, sem egyéb jogi
eszköznek nem tekinthető, az normatív jelleggel, jogi erővel, illetve kötelező tartalommal
nem rendelkezik.
Ezen állásfoglalás a Hatóság jelenlegi álláspontját tükrözi, amely azonban a jövőben az
egységesség elve és a tagállami hatóságok közötti együttműködés, illetve az Európai
Adatvédelmi Testület által kiadott jogértelmezések tükrében módosulhat.
A Hatóság jelen ügyben rendelkezésre bocsátott információk alapján kialakított
jogértelmezése más hatóságot, a bíróságot és az adatkezelőt nem köti, annak csak
iránymutató jellege van. Az állásfoglalás, tájékoztatás kiadása tehát nem mentesíti annak
címzettjét illetve az adatkezelőt saját jogi álláspontja kialakításának szükségessége, illetve
az adatkezelésért fennálló felelősség alól.
Budapest, 2018. október 8.

Üdvözlettel:

Dr. Péterfalvi Attila
elnök
c. egyetemi tanár

4

