A NEMZETI ADATVÉDELMI ÉS INFORMÁCIÓSZABADSÁG HATÓSÁG (NAIH)
közleménye
A Fővárosi Törvényszéknek
a Magyarországi Szcientológia Egyház és a Szcientológia Egyház Központi Szervezet
ügyében hozott ítéletéről
(13.K.700.014/2018/60.)
A Fővárosi Törvényszék (Bíróság) ítéletében elutasította a Magyarországi Szcientológia
Egyháznak (Egyház) és a Szcientológia Egyház Központi Szervezetnek (Központi Szervezet) a
NAIH/2017/148/98/H. számon kiadott határozata ellen benyújtott keresetét.
A NAIH 2017. október 13-án kelt határozatában1 megállapította, hogy az Egyház és a Központi
Szervezet jogellenes adatkezelési tevékenységet folytat, mert megszegték az előzetes
tájékoztatási kötelezettségüket, a célhoz kötött adatkezelés elvét, a tisztességes adatkezelés
elvét, az adatbiztonság követelményeit és jogalap nélküli adatkezelést végeztek.
A NAIH határozatában a további jogellenes adatkezelést megtiltotta, illetve az Egyházat és a
Központi Szervezetet egyaránt a maximális húszmillió forint, összesen negyvenmillió forint
adatvédelmi bírság megfizetésére kötelezte.
Az Egyház és a Központi Szervezet a határozattal szemben keresettel éltek, melyben kérték
annak hatályon kívül helyezését. A Bíróság 2019. március 22-én kelt ítéletében a felperesek
kereseti kérelmét sem a NAIH határozatának megállapításai, sem a kiszabott bírság
összegszerűsége tekintetében nem tartotta megalapozottnak, ezért azt elutasította. A Bíróság
egyetértett a hatósággal atekintetben, hogy az érintettek személyes adatait tartalmazó dossziék
strukturált adatállománynak minősülnek, ezért azokat a hatóság vizsgálhatta, továbbá kiemelte,
hogy mivel minden személyt és szervezetet terhel az a kötelezettség, hogy tiszteletben tartsa a
személyes adatok védelmével kapcsolatos uniós és hazai jogi szabályokat – mely kötelezettség
alól a vallási szervezetek sem mentesülnek –, ezért a NAIH vizsgálhatta az Egyház és a Központi
Szervezet adatkezelési gyakorlatát. A Bíróság ítéletében kiemelte, hogy a felperesek
keresetlevelükben, valamint a tárgyalások során csupán hivatkoztak a NAIH határozatának és
eljárásának jogsértő voltára, azonban a megjelölt jogszabálysértések mellé a hatóság
megállapításait cáfoló tényállítást nem társítottak, ezért a határozat jogszabálysértő voltát a
felperesek keresetére nem állapította meg.
Az ítélet az alábbi linken érhető el: https://naih.hu/files/FT_13_K_700_014_2018_60.pdf
Budapest, 2019. március 29.
Dr. Péterfalvi Attila
elnök
c. egyetemi tanár

1

https://naih.hu/files/NAIH-2017-148-H-hatarozat.pdf

