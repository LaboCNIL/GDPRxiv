A Nemzeti Adatvédelmi és Információszabadság Hatóság közleménye
a DNS-elemző szolgáltatások igénybevételének veszélyeiről
Az elmúlt időszakban megnövekedett azon, az interneten elérhető szolgáltatások száma,
amelyek DNS-mintavétel alapján kínálnak segítséget családfájuk és etnikai származásuk
után kutató személyeknek. A NAIH a genetikai adat meghatározására alkalmas minták és
genetikai adatok továbbításával kapcsolatban felmerülő adatvédelmi veszélyekre hívja fel a
figyelmet és javasolja az érintetteknek e szolgáltatások igénybevétele során a kellően
körültekintő eljárást.
A családfakutatáshoz és az etnikai származás vizsgálatához szükséges DNS-tesztek elvégzését
egyre több vállalkozás kínálja az interneten keresztül is elérhető szolgáltatásként. Az általános
adatvédelmi rendelet (GDPR)1 a genetikai adatokat – különleges adatként – kiemelt védelemben
részesíti, így azok kezelését számos, szigorú feltételhez köti. Az ilyen szolgáltatásokat nyújtó
vállalkozások székhelye és tevékenységi helye azonban jellemzően nem az Európai Unióban
található, így annak ellenére, hogy egyes esetekben tevékenységük a GDPR hatálya alá tartozik,
az érintetteket megillető jogok gyakorlása és érdekeik hatékony érvényesítése nehézségekbe
ütközhet.
Tipikus jellemzője e szolgáltatásoknak, hogy az érintett által rendelkezésre bocsátott genetikai
mintákat, megszerzett adatokat az adatkezelők a szolgáltatás nyújtását követően is megőrzik,
azokat számos esetben más felhasználó részére értékesítik és továbbítják. Noha ezen
adattovábbításra jellemzően a genetikai adat eredetéhez kapcsolódó személyazonosító adatok
nélkül kerül sor, a genetikai adatok jellege miatt azonban azok későbbi felhasználása során más
adatokkal (pl. ismert személyazonosságú rokonok által megadott mintákból származó adatok)
összekapcsolva visszanyerik személyazonosításra alkalmas természetüket.
Az ilyen szolgáltatást igénybe vevő személyek által az adatkezelő rendelkezésére bocsátott
genetikai adatok emellett nemcsak ezen érintett személyazonosságára és genetikai jellemzőire
vonatkozóan hordoznak, hordozhatnak egyedi információkat. Az adatkezelők részére
rendelkezésre álló eszközökkel ezen adatok alapján a szolgáltatást igénybe vevő személyekkel
rokoni kapcsolatban álló további érintettek személyazonosságára, örökölt vagy szerzett genetikai
jellemzőire – többek között egészségi állapotára, etnikai hovatartozására – is következtetés
vonható le, ezen további érintettek tudta és hozzájárulása hiányában is.
Mindezekből fakadóan a NAIH nem javasolja, hogy a genetikai adat meghatározására
alkalmas minták és genetikai adatok kezelésével kapcsolatosan az adatkezelő által
biztosítandó, többek között az adatkezelés körülményeit, az esetleges adattovábbítás
címzettjeit, az adatkezelés időtartamát és az érintettek jogainak ismertetését részletesen
tartalmazó megfelelő tájékoztatás és genetikai adatok biztonságos kezelését célzó
garanciák hiányában az érintettek DNS-minta elemzésén alapuló szolgáltatásokat vegyenek
igénybe.
Budapest, 2019. március 23.
dr. Péterfalvi Attila
elnök
c. egyetemi tanár
1

az Európai Parlament és a Tanács (EU) 2016/679 rendelete (2016. április 27.) a természetes személyeknek a személyes adatok
kezelése tekintetében történő védelméről és az ilyen adatok szabad áramlásáról, valamint a 95/46/EK irányelv hatályon kívül
helyezéséről (általános adatvédelmi rendelet) (https://eur-lex.europa.eu/legal-content/HU/TXT/?uri=celex%3A32016R0679)

