Közlemény
a sportági szakszövetségek által kialakított versenyrendszerben szervezett versenyeken
(bajnokságok, kupák) való részvétel védettségi igazolványhoz való kötéséről
A Nemzeti Adatvédelmi és Információszabadság Hatósághoz (a továbbiakban: Hatóság)
állampolgári beadvány érkezett azzal kapcsolatban, hogy jogszerű-e egy haza sportági
szakszövetség elnökségének azon döntése, amely előírja, hogy 12 éves kor felett csak a SARSCoV-2 koronavírus (a továbbiakban: koronavírus) elleni védettséget igazoló igazolvánnyal (a
továbbiakban: védettségi igazolvány) lehet részt venni az általa szervezett bajnokságok
mérkőzésein.
Tekintettel arra, hogy a beadványból nem derült ki, hogy a sportszövetség elnökségének döntése
csak a 12 év feletti játékosokra, vagy az edzőkre is vonatkozik-e, valamint az sem, hogy az elnökségi
döntés pusztán azt írja elő, hogy a mérkőzésen részt vevőknek rendelkeznie kell védettségi
igazolvánnyal, vagy a sportszövetség a védettségi igazolvány vagy az azon szereplő adatok
megküldését, rögzítését írja-e elő, a Hatóság a hivatkozott elnökségi döntés tartalmának ismerete
nélkül, valamint a releváns információk hiányában nem tudott érdemi állásfoglalást adni a konkrét
ügyben. Mindazonáltal a Hatóság általánosságban az alábbi álláspontot alakította ki:
A veszélyhelyzet idején alkalmazandó védelmi intézkedések második üteméről szóló 484/2020. (XI.
10.) Korm. rendelet jelenleg hatályos szövege ugyan nem tartalmaz előírásokat arra vonatkozóan,
hogy a különböző sportági szakszövetségek által kialakított versenyrendszerben szervezett
versenyeken (bajnokságokon, kupákon) a sportolók, edzők védettségi igazolvány birtokában
vehetnek csak részt, ugyanakkor a sportági szakszövetségekre a sportról szóló 2004. évi I. törvény
(a továbbiakban: Sporttv.) rendelkezései is alkalmazandóak.
A Sporttv. 22. § (1) bekezdés i) pontja alapján a sportági szakszövetség alapvető feladata a Sporttv.
23. § (1) bekezdés d) pontja szerinti, sportrendezvény biztonságos lebonyolításával kapcsolatos
előírásokat tartalmazó szabályzatában meghatározottak alapján ellenőrizni az adott sportág
versenyrendszerében
szervezett,
vagy
versenynaptárában
egyébként
szereplő
sportrendezvények biztonságos lebonyolítását. A Sporttv. 23. § (1) bekezdés i) pontja alapján a
sportág rendeltetésszerű működése érdekében a szakszövetség sportegészségügyi
szabályzatot is köteles alkotni. Egy ilyen szabályzat nyilvánvalóan a sportolók egészségének és
testi épségének védelmét szolgálja.
Ha van ilyen szabályzat, akkor az adott sportági szakszövetség azzal, hogy a sportolók, edzők
versenyrendszerben szervezett versenyeken való részvételét koronavírus elleni
védettséghez köti, gyakorlatilag a Sporttv. szerinti alapvető feladatát látja el és Sporttv.
szerinti jogi kötelezettségének tesz eleget. Erre tekintettel ebben az esetben a koronavírus elleni
védettség igazolására szolgáló iratokba való betekintéssel megvalósuló személyes adatkezelés is
kialakítható jogszerűen, hiszen az a fenti jogszabályi rendelkezésre tekintettel az egészségügyi
adatok kezelésének általános adatvédelmi rendelet1 9. cikk (2) bekezdés i) pontja2 szerinti
feltételnek is eleget tesz.
Az Európai Parlament és a Tanács (EU) 2016/679 rendelete (2016. április 27.) a természetes személyeknek a személyes
adatok kezelése tekintetében történő védelméről és az ilyen adatok szabad áramlásáról, valamint a 95/46/EK irányelv
hatályon kívül helyezéséről (GDPR)
2 GDPR 9. cikk (2) bekezdés: „Az (1) bekezdés nem alkalmazandó abban az esetben, ha (…) i) az adatkezelés a
népegészségügy területét érintő olyan közérdekből szükséges, mint a határokon át terjedő súlyos egészségügyi
veszélyekkel szembeni védelem vagy az egészségügyi ellátás, a gyógyszerek és az orvostechnikai eszközök magas
színvonalának és biztonságának a biztosítása, és olyan uniós vagy tagállami jog alapján történik, amely megfelelő és
konkrét intézkedésekről rendelkezik az érintett jogait és szabadságait védő garanciákra, és különösen a szakmai
titoktartásra vonatkozóan.”
1

…………………………………………………………………………………………………………
1055 Budapest
Falk Miksa utca 9-11.

Tel.: +36 1 391-1400
Fax: +36 1 391-1410

ugyfelszolgalat@naih.hu
www.naih.hu

Abban az esetben, ha a sportági szakszövetség a koronavírus elleni védettséggel kapcsolatos
bármilyen adat megküldését, rögzítését írja elő, akkor a sportolók életének és egészségének
védelme ugyan általánosságban elfogadható lehet legitim adatkezelési célként, de figyelemmel kell
lenni az általános adatvédelmi rendelet 5. cikke szerinti alapelvekre. Ezért a szakszövetségeknek
vizsgálni kell, hogy a konkrét adatkezelési tevékenység mennyiben felel meg célhoz kötöttség3 és
az adattakarékosság4 elvének, valamint, hogy az elérni kívánt cél megvalósítható-e úgy, hogy az
kevesebb személyes adat kezelésével járjon, vagy a betekintésen túl adatkezelési művelettel ne
járjon.
Amennyiben az elérni kívánt cél nem valósítható meg a koronavírus elleni védettséggel
kapcsolatos adatok kezelése nélkül, az adatkezelés során természetesen figyelemmel kell
lenni a korlátozott tárolhatóság5 elvére is, amelynek – illetve a már említett célhoz kötöttség és
adattakarékosság elvének – értelmében például a védettségi igazolvány, illetve az azon szereplő
adatok a védettségi igazolvány érvényességének lejártát követően nem tárolhatók, a PCR-tesztek
esetében pedig csak az utoljára elvégzett teszt által jelzett állapot (pozitivitás / negativitás ténye) –
amely nem azonos a teljes teszteredménnyel – kezelhető.
A Hatóság álláspontja szerint amennyiben egy sportági szakszövetség az általa kialakított
versenyrendszerben szervezett versenyek esetében a koronavírus elleni védettséghez kívánja kötni
a sportolók (és edzők) részvételét, arról nem elegendő egy elnökségi döntést hoznia, hanem az
ezzel kapcsolatos kérdéseket a Sporttv. 23. § (1) bekezdés d) és/vagy i) pontja szerinti
szabályzataiban kell rendeznie (így például azt is, hogy védettségi igazolvány hiányában
elfogadható-e a negatív PCR-teszt eredmény, ki jogosult azt ellenőrizni, szükséges-e azok
kapcsán adatokat rögzíteni, tárolni, ki és mely célból férhet az adatokhoz hozzá, mennyi ideig
kerüljenek az adatok megőrzésre).
Hangsúlyozandó, hogy egy-egy adatkezelés jogszerűséget, jogszabálynak való megfelelését – így
a fentihez hasonló esetekben az adott sportszövetség Sporttv. szerinti, sportrendezvény
biztonságos lebonyolításával kapcsolatos és sportegészségügyi szabályzatának tartalmát is – a
Hatóság elsősorban vizsgálati vagy adatvédelmi hatósági eljárás keretében6 tudja vizsgálni és
értékelni, mivel a Hatóságnak csak ezen eljárások keretében van lehetősége arra, hogy a
körülményeket teljes körűen feltárja.

Budapest, 2021. szeptember 29.

Dr. Péterfalvi Attila
elnök
c. egyetemi tanár

GDPR 5. cikk (1) bekezdés b) pont: „A személyes adatok gyűjtése csak meghatározott, egyértelmű és jogszerű célból
történjen, és azokat ne kezeljék ezekkel a célokkal össze nem egyeztethető módon; a 89. cikk (1) bekezdésének
megfelelően nem minősül az eredeti céllal össze nem egyeztethetőnek a közérdekű archiválás céljából, tudományos és
történelmi kutatási célból vagy statisztikai célból történő további adatkezelés („célhoz kötöttség”).”
4 GDPR 5. cikk (1) bekezdés c) pont: „A személyes adatok az adatkezelés céljai szempontjából megfelelőek és relevánsak
kell, hogy legyenek, és a szükségesre kell korlátozódniuk („adattakarékosság”).”
5 GDPR 5. cikk (1) bekezdés e) pont: „A személyes adatok tárolásának olyan formában kell történnie, amely az érintettek
azonosítását csak a személyes adatok kezelése céljainak eléréséhez szükséges ideig teszi lehetővé; a személyes adatok
ennél hosszabb ideig történő tárolására csak akkor kerülhet sor, amennyiben a személyes adatok kezelésére a 89. cikk
(1) bekezdésének megfelelően közérdekű archiválás céljából, tudományos és történelmi kutatási célból vagy statisztikai
célból kerül majd sor, az e rendeletben az érintettek jogainak és szabadságainak védelme érdekében előírt megfelelő
technikai és szervezési intézkedések végrehajtására is figyelemmel („korlátozott tárolhatóság”).”
6 A Hatóságnál vizsgálati vagy adatvédelmi hatósági eljárás a https://www.naih.hu/adatkezeles-erintettjekent-fordulok-ahatosaghoz hivatkozás alatt elérhető tájékoztatókban foglaltak szerint kezdeményezhető.
3

2

