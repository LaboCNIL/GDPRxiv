NAIH-3903-1/2021

TÁJÉKOZTATÓ
a Munka Törvénykönyvéről szóló 2012. évi I. törvény hatálya alá tartozó
jogviszonyokban a munkavállaló koronavírus elleni védettsége tényének
munkáltató általi megismerhetőségéről
I.
A Nemzeti Adatvédelmi és Információszabadság Hatósághoz (a továbbiakban: Hatóság) számos
megkeresés érkezett mind a köz-, mind pedig a magánszférába tartozó szervezetektől mint
foglalkoztatóktól annak kapcsán, hogy jogosultak-e kezelni (megismerni, nyilvántartani) a
foglalkoztatottak új típusú koronavírus (SARS-CoV-2 vírus, koronavírus vagy COVID-19) elleni
védettségének – a koronavírus elleni védettség igazolásáról szóló 60/2021. (II. 12.) Korm. rendelet
(a továbbiakban: Korm. rendelet) rendelkezései alapján igazolható – tényére vonatkozó adatokat.
A fentiek alapján a Hatóság az alábbi általános iránymutatást adja, azzal, hogy a jelen tájékoztató
alapjául szolgáló jogi rendelkezések hatályából fakadóan az mindenekelőtt a Munka
Törvénykönyvéről szóló 2012. évi I. törvény (a továbbiakban: Mt.) hatálya alá tartozó
jogviszonyokra irányadó, és hogy az abban foglaltak kizárólag a jelenlegi – tehát az annak
kiadásakor fennálló – járványügyi helyzetben alkalmazandóak. Tekintettel arra, hogy az egyéb,
munkavégzésre irányuló jogviszonyokra (például a Polgári Törvénykönyvről szóló 2013. évi V.
törvény szerinti megbízási, vállalkozási típusú jogviszonyok; a közszférában ágazati jogszabályok
alapján történő foglalkoztatás) jogviszonyonként eltérő jogi szabályozás vonatkozik, a Hatóság
álláspontja szerint indokolt és szükséges, hogy a jogalkotó egységesen rendezze a
munkavégzésre irányuló jogviszonyok során a védettség tényének igazolásával kapcsolatos
követelményeket. Ilyen tartalmú szabályozásra az (EU) 2016/679 európai parlamenti és tanácsi
rendelet (a továbbiakban: GDPR)1– így különösen annak 88. cikke – a magyar jogalkotónak
kifejezetten lehetőséget biztosít. Ezen szabályozás egységes jellegét különösen az indokolja, hogy
a jelen tájékoztatóban ismertetett, az adatkezelés szükségességének és arányosságának, illetve az
adatkezelés alapelveinek történő megfelelés követelményeit a különböző típusú foglalkoztatási
szabályok alapján végzett tevékenységek sajátosságai jellemzően nem befolyásolják.
II.
A Hatóság elöljáróban megjegyzi, hogy a hatályos adatvédelmi szabályok alapján az adatkezelő2 –
így a védettség tényét megismerni kívánó munkáltató – felelős az adatkezelés jogszerűségéért.

Az Európai Parlamenti és a Tanács (EU) 2016/679 rendelete (2016. április 27.) a természetes személyeknek
a személyes adatok kezelése tekintetében történő védelméről és az ilyen adatok szabad áramlásáról, valamint
a 95/46/EK irányelv hatályon kívül helyezéséről (általános adatvédelmi rendelet).
2 A GDPR 4. cikk 7. pontja: „adatkezelő”: az a természetes vagy jogi személy, közhatalmi szerv, ügynökség
vagy bármely egyéb szerv, amely a személyes adatok kezelésének céljait és eszközeit önállóan vagy
másokkal együtt meghatározza;” ha az adatlkezelés céljait és eszközeit az uniós vagy a tagállami jog
határozza meg, az adatkezelőt vagy az adatkezelő kijelölésére vonatkozó különös szempontokat az uniós
vagy a tagállami jog is meghatározhatja”;
1

2
A munkáltatónak mint adatkezelőnek a személyes adatok kezelésének (így a munkavállaló
koronavírus elleni védettsége tényére vonatkozó adatok kezelésének) pontos célját és az
adatkezelés jogszerűségét alátámasztó jogalapot kell elsőként meghatároznia. A jogalap
kapcsán a Hatóság felhívja a figyelmet arra, hogy a védettség ténye, azaz akár a COVID-19
betegségből történő felgyógyulás, akár az oltottság ténye aGDPR 4. cikkének 15. pontja3 szerint a
személyes adatok különleges kategóriáiba tartozó egészségügyi adatnak minősül. Ezen adatok
kezelésének a jogszerűségéhez tehát egyrészt a GDPR 6. cikk (1) bekezdésében található
jogalapok valamelyikének, valamint a GDPR 9. cikk (2) bekezdésében foglalt további feltételek – a
jelen tájékoztatóval érintett esetben a b), h), vagy i) pontok – valamelyikének az adatkezelő által
igazolt fennállása szükséges, ezek hiányában ugyanis egészségügyi adatok kezelése a GDPR 9.
cikk (1) bekezdése értelmében tilos.
III.
Az Mt. 9. § (2) bekezdése alapján: „A munkavállaló személyiségi joga akkor korlátozható, ha a
korlátozás a munkaviszony rendeltetésével közvetlenül összefüggő okból feltétlenül
szükséges és a cél elérésével arányos. A személyiségi jog korlátozásának módjáról, feltételeiről
és várható tartamáról, továbbá szükségességét és arányosságát alátámasztó körülményekről
a munkavállalót előzetesen írásban tájékoztatni kell.”
Az Mt. 10. § (1) bekezdése értelmében: „A munkáltató a munkavállalótól olyan nyilatkozat
megtételét vagy személyes adat közlését követelheti, amely a munkaviszony létesítése,
teljesítése, megszűnése (megszüntetése) vagy e törvényből származó igény érvényesítése
szempontjából lényeges.”
Az Mt. 51. § (4) bekezdésének első mondata alapján: „A munkáltató biztosítja az egészséget nem
veszélyeztető és biztonságos munkavégzés követelményeit.”
A munkavédelemről szóló 1993. évi XCIII. törvény (a továbbiakban: Mvtv.) 54. § (7) bekezdésének
b) és h) pontjai szerint: „(7) Az egészséget nem veszélyeztető és biztonságos munkavégzés
érdekében a munkáltató köteles (…)
b) rendszeresen meggyőződni arról, hogy a munkakörülmények megfelelnek-e a
követelményeknek, a munkavállalók ismerik, illetve megtartják-e a rájuk vonatkozó
rendelkezéseket; (…)
h) teljes felelősséggel megtenni minden szükséges intézkedést a munkavállalók biztonsága
és egészségvédelme érdekében, figyelembe véve a változó körülményeket is, valamint
törekedve a munkakörülmények folyamatos javítására;”
Az Mvtv. 60. § (3) bekezdése szerint: „A munkavállaló köteles együttműködni a munkáltatóval,
illetve a 8., 57-58. és a 70/A. §-ban meghatározott személyekkel az egészséges és biztonságos
munkakörnyezet megőrzése érdekében hozott hatósági intézkedések teljesítése, illetőleg a
munkáltató veszélyt megszüntető intézkedéseinek végrehajtása során is.”
A NAIH álláspontja szerint a fenti szabályok alapján munkajogi, munkavédelmi, foglalkozásegészségügyi, valamint munkaszervezési céllal, e körben kiemelve a munkavállalók egészségét
és biztonságát veszélyeztető munkahelyi biológiai expozíciók felmérésére vonatkozó – objektív
szempontok alapján elvégzett – kockázatelemzés alapján, egyes munkakörökben vagy
foglalkoztatotti személyi kör esetében szükséges és arányos intézkedésnek minősülhet a
munkavállaló koronavírus elleni védettsége tényének munkáltató általi megismerése a IV.
pontban ismertetett feltételek teljesülése esetén egyrészt a védett munkavállaló, másrészt a
A GDPR 4. cikk 15. pontja: „egészségügyi adat”: egy természetes személy testi vagy pszichikai egészségi
állapotára vonatkozó személyes adat, ideértve a természetes személy számára nyújtott egészségügyi
szolgáltatásokra vonatkozó olyan adatot is, amely információt hordoz a természetes személy egészségi
állapotáról;”
3

3
többi munkavállaló, harmadrészt a munkavállalóval potenciálisan kapcsolatba kerülő harmadik
személyek (ügyfelek) élete és egészségének védelme, illetve ehhez kapcsolódóan a munkáltató
kötelezettségeinek történő megfelelés szempontjából. Mindezek mellett a munkáltató ezen
adatkezelése járványügyi érdeket – mint jelentős közérdeket – is szolgál.
IV.
A Hatóság nyomatékosan felhívja a figyelmet azonban arra, hogy a kockázatelemzés jogszabályi
előírásoknak való megfelelése, illetve a munkáltató saját felelősségére lefolytatott mérlegelés
eredménye elsősorban nem adatvédelmi kérdés, így annak eredményét a Hatóság kizárólag a
GDPR 5. cikk szerinti alapelveknek történő megfelelés mértékéig vizsgálhatja, így különösen az
adatkezelés szükségességének, arányosságának és alkalmasságának szempontjából.
A Hatóság hangsúlyozza, hogy az adatkezelés célja kizárólag az lehet, hogy a munkáltató
megtehesse és meg is tegye a szükséges intézkedéseket a munkajogi, munkavédelmi, foglalkozásegészségügyi, valamint munkaszervezési szabályoknak történő megfelelés miatt, és e cél elérése
érdekében jogosult legyen megismerni a munkavállalók koronavírus elleni védettsége tényét. E
körben a Hatóság kiemeli azt is, hogy e célnak valósnak, tehát a munkáltató által alátámaszthatóan
ténylegesnek kell lennie (tehát ha úgy dönt, hogy bekéri ezen adatokat, akkor azok birtokában és
azok alapján köteles is intézkedéseket tenni és azokat dokumentálni), illetve fontos elvárás, hogy a
kezelt adatok körének e cél elérésére alkalmasnak kell lennie.
Mint minden adatkezelés tervezése során, úgy a jelen tájékoztató tárgyául szolgáló, különleges
(egészségügyi) személyes adatok kezelését megvalósító adatkezelésnél is, az adatkezelést a
fentiek figyelembevételével, az adatvédelmi alapelveknek – kiemelten az elszámoltathatóság
elvének – történő megfelelés figyelembevétele mellett szükséges kialakítani.4
A fentiek mellett nem szabad figyelmen kívül hagyni az adattakarékosság elvét5 sem, amely előírja,
hogy csak olyan adatot lehet kezelni, amely a cél megvalósításához elengedhetetlenül szükséges
és azzal arányos. E körben a Korm. rendelet tartalmazza, hogy a koronavírus elleni védettség
igazolására szolgálhat egyrészt az Elektronikus Egészségügyi Szolgáltatási Tér működtetője által
biztosított applikáció, és a Korm. rendelet szerinti hatósági igazolvány, az ún. védettségi
igazolvány. Mindezek alapján tehát a munkáltató – hatályos jogszabályi keretek között –
kizárólag az applikáció, valamint a védettségi igazolvány mint közokirat Korm. rendeletben
meghatározott adatait kezelheti, a koronavírus elleni védettség igazolásának céljára
semmilyen egyéb adatot nem gyűjthet és kezelhet jogszerűen.
A szükségesség kapcsán a Hatóság ismételten kiemeli, hogy a munkáltatónak a felmérést
munkakörönként vagy foglalkoztatotti személyi körönként kell elvégeznie. Így például bizonyos
alacsony kockázatú munkakörök esetén (például állandó jellegű távmunkavégzés) a szükségesség
értelemszerűen nem állapítható meg. Ugyanakkor az adatkezelés szükségesnek tekinthető például
akkor, ha a munkáltató tevékenységi köre a kórházak COVID-19 osztályain elhelyezett
orvostechnikai és egyéb eszközök javítását, karbantartását foglalja magában, és a munkavállalók
védelme érdekében kéri be a védettség tényének igazolását azért, hogy kizárólag védett
munkavállalót tudjon a munkavégzés helyszínére kiküldeni, ezáltal elkerülhetővé válik a
megfertőződés. Hasonlóképppen megállapítható a szükségesség fennállása abban az esetben is,
ha a munkáltató egy szociális intézmény, amelynek bentlakói védelme érdekében szükséges annak
a ténynek az ismerete (így annak az adatnak a kezelése), hogy az intézményben munkát végző
munkavállaló védettséget élvez.
Emellett a Hatóság hangsúlyozza, hogy az arányosság elvének való megfelelés érdekében a
munkáltató kizárólag az applikáció megjelenítését, illetve a védettségi igazolvány bemutatását
4
5

GDPR 5., illetve 25. cikk.
GDPR 5. cikk (1) bekezdés c) pont

4
kérheti a munkavállalóktól, azokról másolatot nem készíthet, azokat semmilyen formában és módon
nem tárolhatja, és nem is jogosult azokat harmadik személy részére továbbítani, kizárólag azt
jogosult rögzíteni, hogy az érintett munkavállaló igazolta a koronavírus elleni védettségének a tényét,
valamint – ha az az igazolás bemutatása során megállapítható – azt, hogy ezen védettség
időtartama mely időpontig áll fenn.
Az elvégzett felmérés alapján elrendelt adatkezelés eredményének a birtokában a munkáltató
képes lesz megtenni a szükséges szervezési intézkedéseket a munkaszervezeten belül,
például a még nem védettek számára távmunkavégzést rendelhet el, vagy védettséggel nem
rendelkező munkavállaló munkaállomását védett munkatárs munkaállomása mellé helyezheti.
Az adatkezelőknek a fentieken túlmenően rendelkezniük kell továbbá az adatkezelés
átláthatóságáról6, az adatok pontosságáról7 és biztonságáról8 is.
A GDPR 13. cikke értelmében az adatkezelési tájékoztató elkészítése valamennyi adatkezelés
vonatkozásában kötelező előírás. Abban szükséges az érintettek számára közérthetően és kellően
részletesen meghatározni többek között az őket érintő adatkezelés célját, jogalapját, meg kell
határozni továbbá az adatok megőrzésének időtartamát, az adatokhoz hozzáférésre jogosultak
körét, valamint az érintetteket tájékoztatni kell az őket a GDPR alapján megillető jogok
gyakorlásának a lehetőségéről, illetve a jogorvoslati módokról.
Budapest, 2021. április 1.

Dr. Péterfalvi Attila
elnök
c. egyetemi tanár

GDPR 5. cikk (1) bekezdés a) pont
GDPR 5. cikk (1) bekezdés d) pont
8
GDPR 5. cikk (1) bekezdés f) pont
6
7

