A Nemzeti Adatvédelmi és Információszabadság Hatóság (NAIH)
közleménye

A NAIH a sajtóból értesült arról, hogy az interneten több személy különböző
weboldalakon és bejegyzésekben arra szólítja fel az érintetteket, hogy a nemzeti
konzultációs kérdőíveket ne a kormány részére, hanem egy harmadik személynek
küldjék el postán, illetve adják át személyesen.
A NAIH nyomatékosan felhívja a figyelmet arra, hogy főszabály szerint a személyes adatok
kezelésére a természetes személyeknek a személyes adatok kezelése tekintetében történő
védelméről és az ilyen adatok szabad áramlásáról, valamint a 95/46/EK irányelv hatályon kívül
helyezéséről szóló 2016/679/EU rendelet (a továbbiakban: általános adatvédelmi rendelet)
rendelkezéseit kötelező alkalmazni.
A nemzeti konzultációs kérdőíveken kizárólag az eredeti adatkezelési cél szerepel az eredeti
adatkezelő feltüntetésével. Más célból történő felhasználás esetén a más célra felhasználó
köteles az általános adatvédelmi rendelet rendelkezéseit betartani.
Amennyiben a nemzeti konzultációs kérdőíveken – vagy az azok megküldésére szolgáló
borítékokon – nevek, címek, egyéb személyes adatok találhatóak, vagy azokat azonosításra
alkalmas adatokkal együtt gyűjtik be, akkor fennáll a veszélye annak, hogy ezen adatokat az
adatvédelmi követelmények érvényesülése nélkül szimpatizánsi adatbázis építésére
használják fel. Különösen felmerül ennek eshetősége akkor, ha a fenti felhívás mellett nem
található arra vonatkozó tájékoztatás, hogy pontosan mely adatkezelők, mely adatokat, mely
célokból, mely jogalappal és meddig kezelnének, és milyen módon lehet adott esetben az
érintetti jogokat érvényesíteni, vagy milyen módon lehet azokat úgy beküldeni, hogy azok
anonimak maradjanak. A fenti tájékoztatás hiányában, illetve nem kellően konkrét vagy a
meghirdetettől eltérő célokból végzett adatgyűjtés esetén a személyes adatok kezelése sérti
az általános adatvédelmi rendelet rendelkezéseit.
Amennyiben a nemzeti konzultációs kérdőíveket harmadik személy az érintettek
hozzájárulása nélkül a postaládákból kiveszi és összegyűjti, az akkor is jogellenes
adatkezelésnek minősül, ha a címzés adatokat utólag megsemmisítik. Ez adott esetben más
hatóság hatáskörébe tartozó tényállást is megvalósíthat.
Budapest, 2020. július 13.

Dr. Péterfalvi Attila
elnök
c. egyetemi tanár

