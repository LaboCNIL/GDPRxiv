A Nemzeti Adatvédelmi és Információszabadság Hatóság (NAIH)
közleménye
Az Adatvédelmi Hatóság vizsgálja a Facebook hangfelvétel leírási gyakorlatát
Az elmúlt időszakban több nagy technológiai vállalat állította le azt a gyakorlatát, amely szerint
rögzített beszélgetéseket emberek hallgatnak vissza és elemeznek. A legfrissebb hírek a
Facebook hasonló gyakorlatáról szólnak. A cég nyilatkozata szerint leállították ezt a típusú
adatkezelést, a NAIH azonban írásbeli garanciát vár.
A nagy technológiai vállalatok erőfeszítéseket fordítanak arra, hogy az emberi beszédet felismerő
technológiákat tökéletesítsék. A technológia fejlesztése során, adott esetben leiratot készítenek a
beszélgetések hanganyagából, amint ez a közelmúltban is megerősítést nyert. Ez a gyakorlat
óhatatlanul együtt jár érzékeny adatok kezelésével. A közelmúltban jelentette be a Google, hogy
felhagy hasonló gyakorlatával.
A legfrissebb hírek a Facebook hasonló tevékenységéhez kötődnek, amely magyar polgárok adatait is
érintheti. A sajtóban eddig megjelent információk aggodalomra adnak okot, a Hatóság mindazonáltal
méltányolja, hogy a Facebook a hanganyagok elemzésének felfüggesztéséről döntött.
A Hatóság részt fog venni a Facebook említett adatkezelésének uniós szintű vizsgálatában,
egyszersmind a Facebook magyarországi képviseletétől írásbeli garanciát kér a magyar polgárok
adatainak védelmére nézve. Amennyiben a Hatóság úgy ítéli meg, hogy a Facebook által vállalt
garanciák nem biztosítanak kellő védelmet, úgy a Hatóság élni fog a GDPR 66. cikkében rögzített
hatáskörével, és Magyarország területén alkalmazott intézkedésként meg fogja tiltani az adatkezelést.
A szóban forgó ügy is rámutat a technológiai cégek társadalmi felelősségére, amely nem csak például
a szólásszabadság oltalmára, a cenzúramentes közösségi oldalak igényére vagy a tisztességes
közteherviselésre terjed ki, hanem a magánszféra terén is érvényesülnie kell.
Budapest, 2019. augusztus 14.
Dr. Péterfalvi Attila
elnök
c. egyetemi tanár

