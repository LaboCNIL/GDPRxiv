A Nemzeti Adatvédelmi és Információszabadság Hatóság (NAIH)
közleménye
az MTVA székházat őrző biztonsági őrökről készült képfelvételek nyilvánosságra
hozataláról
Panaszbejelentés érkezett a Nemzeti Adatvédelmi és Információszabadság Hatósághoz (a
továbbiakban: Hatóság) az egyes MTVA munkavállalókról készült képfelvételek legnagyobb közösségi
oldalon történő, „negatív értékítéletet közvetítő, feltehetően fenyegetési céllal történő közzétételével
kapcsolatban”. Az ügyben a hatóság eljárást indított. Az érintett személyek (adatalanyok) személyes
adatainak védelméhez fűződő joga érvényesülésének érdekében az alábbiakra hívom fel a figyelmet:
A szabad véleménynyilvánítás joga bárkit, bármely fórumon megillet, azonban ezen alapjog gyakorlása
nem eredményezheti más alapjog megsértését. A személyes adatok kezelésére vonatkozó hatályos
jogszabályi rendelkezéseket mindenkinek be kell tartania. A Hatóság a jogállam és a demokrácia
alapköveként meghatározott véleménynyilvánítás szabadsága érvényesülését minden rendelkezésére
álló eszközzel támogatja és elősegíti, elítéli azonban mindazokat a tevékenységeket, amelyek arra
irányulnak, hogy másokat – akár vélelmezett jogsértést megvalósító személyeket – pellengérre
állítsanak.
A magánszemélyeknek, az országgyűlési képviselőknek és a sajtónak nem minősülő szervezeteknek –
mint adatkezelőknek – a képfelvételek készítése és felhasználása során be kell tartaniuk az
adatkelésre vonatkozó jogszabályi rendelkezéseket, így az általános adatvédelmi rendelet (GDPR), az
információs önrendelkezési jogról és az információszabadságról szóló 2011. évi törvény (Infotv.)
valamint a Polgári Törvénykönyv rendelkezéseit (a sajtó munkatársaira ezek mellett különös szabályok
is vonatkoznak). A képfelvételek nem személyes célokra történő felhasználásának mint adatkezelésnek
a jogszerűségét e jogi rendelkezések számos követelmény teljesítéséhez kötik, így különösen
kiemelendő a jogszerű adatkezelési cél és az ehhez kapcsolódó megfelelő jogalap meghatározása.
A feltételezett jogsértést megvalósító, „ellenségnek“ tartott személyekről készült képfelvételek
nyilvánosságra hozatala, továbbítása, adatbázisba rendezése nem egyeztethető össze a GDPR és az
Infotv. rendelkezéseivel. Az ilyen képfelvételek közzététele csak abban az esetben nem sért alapvető
adatvédelmi követelményeket, amennyiben a felvételeken szereplő személyeket felismerhetetlenné
teszik („kikockázzák“) és teljes nevüket sem említik. Ezek olyan intézkedések, amelyek megfelelnek a
célhoz kötöttség és adattakarékosság elvének, továbbá nem korlátozzák aránytalanul a
véleménynyilvánítás szabadságát a személyes adatok védelméhez fűződő jog érvényesülésével
szemben.
Az „ellenségnek” tartott személyek cselekményeire nem lehet válasz jogsértés megvalósítása,
nevezetesen a személyes adatok gyűjtése, továbbítása és jogellenes nyilvánosságra hozatala. Egy
jogállamban az egyes cselekmények felett érzett felháborodás nem vezethet önbíráskodáshoz. A
jogsérelem orvoslására ugyanis mindenkor kizárólag a hatályos jogszabályok által nyújtott jogi
lehetőségek keretein belül kerülhet sor. Ezen lehetőségekkel élve, a képfelvételek bizonyítási
eszközként történő felhasználására a feltételezett jogsértés kivizsgálására indított valamely eljárásban
a Hatóság álláspontja szerint jogszerűen van lehetőség.
Budapest, 2018. december 20.

Dr. Péterfalvi Attila
elnök
c. egyetemi tanár

