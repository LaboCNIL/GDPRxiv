Közlemény
a felsőoktatási intézmények kollégiumaiban történő elhelyezés feltételéül szabott
koronavírus elleni védettség igazolásával összefüggő adatkezelés jogszerűségéről
A Nemzeti Adatvédelmi és Információszabadság Hatóság sajtóinformációk alapján arról
értesült, hogy több hazai felsőoktatási intézmény a hallgatók kollégiumi elhelyezésének
feltételéül szabja a SARS-CoV-2 koronavírus (a továbbiakban: koronavírus) elleni védettség
igazolását.
A Hatóság több tájékoztatójában1 és állásfoglalásában kifejtette, hogy a koronavírus elleni
védettség ténye, illetve annak hiánya egészségügyi adatnak, így különleges adatnak minősül,
amely adatok jogszerű kezelésének feltételrendszerét az általános adatvédelmi rendelet,
valamint az azt kiegészítő magyar jogi rendelkezések határozzák meg.
Az úgynevezett kötelező adatkezelés esetén az adatkezelés jogszerűségének tipikusan
alapvető feltétele, hogy azt uniós vagy tagállami jogszabály kifejezetten elrendelje. Ilyen
jogszabályi rendelkezéseket tartalmaz például a veszélyhelyzet idején alkalmazandó védelmi
intézkedések második üteméről szóló 484/2020. (XI. 10.) Korm. rendelet is (rendezvények
látogatásának szabályai).
A Hatóság tudomása szerint a jelen közlemény kiadásának időpontjában nincs hatályban
olyan jogszabályi rendelkezés, amely a koronavírus elleni védettség tényének
igazolását a kollégiumi férőhelyek igénybevételének feltételeként írja elő, és ezen
adatkezelés vonatkozásában a Hatóság álláspontja szerint az érintett hozzájárulásának
önkéntessége sem állapítható meg.2
Fentiek alapján a Hatóság felhívja a figyelmet arra, hogy ilyen jogszabályi rendelkezés
hatályba lépéséig a felsőoktatási intézmények a kollégiumi elhelyezés feltételeként a
koronavírus elleni védettség tényének igazolását jogszerűen nem kérhetik.
Budapest, 2021. szeptember 2.

Dr. Péterfalvi Attila
elnök
c. egyetemi tanár

Tájékoztató a Munka Törvénykönyvéről szóló 2012. évi I. törvény hatálya alá tartozó jogviszonyokban a munkavállaló
koronavírus elleni védettsége tényének munkáltató általi megismerhetőségéről
2 Lásd a tárgykörben NAIH-6148/2021. és NAIH-6298/2021. ügyekben született állásfoglalását.
1

…………………………………………………………………………………………………………
1055 Budapest
Falk Miksa utca 9-11.

Tel.: +36 1 391-1400
Fax: +36 1 391-1410

ugyfelszolgalat@naih.hu
www.naih.hu

