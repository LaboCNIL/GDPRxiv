 

 

A Nemzeti Adatvédelmi és Információszabadság Hatóság (NAIH) 

 

közleménye 

 

 
A  politikai  pártok  adatkezeléssel  járó  tevékenységei  az  országgyűlési  képviselők  2022.  évi 
általános  választása  napjának  közeledtével  különösen  előtérbe  kerültek.  A  politikai  szervezetek 
az  országgyűlési  képviselőjelöltek  ajánlásgyűjtésén  túl  egyéb  célokból  is  gyűjtenek  személyes 
adatokat az állampolgároktól. Adatgyűjtés személyesen, közterületen és online térben is zajlik. 
 
A  NAIH  a  2021.  február  19-i  ajánlásában1  felhívta  a  figyelmet  arra,  hogy  az  adatkezelés 
megkezdése előtt meg kell határozni a természetes személyeknek a személyes adatok kezelése 
tekintetében  történő  védelméről  és  az  ilyen  adatok  szabad  áramlásáról,  valamint  a  95/46/EK 
irányelv  hatályon  kívül  helyezéséről  szóló  2016/679/EU  rendeletben  (a  továbbiakban:  GDPR) 
meghatározott  kötelezettségek  végrehajtásának  felelősét,  az  adatkezelés  céljait  egyértelműen 
meg kell határozni, továbbá kiemelten figyelmet kell fordítani az érintettek adatkezelésről történő 
megfelelő tájékoztatására és az érintetti jogok biztosítására. 
 
A  NAIH-hoz  ez  évben  több  bejelentés  érkezett  a  Normális  Élet  Pártja  (a  továbbiakban:  Párt) 
internetes  oldalán  folytatott  adatgyűjtés  jogszerűségét  kifogásolva.  A  Párt  „Kérjük  adja  meg  a 
pontos  adatait,  és  ezzel  támogassa  az  országgyűlési  képviselő  jelöltünket”  cím  alatt  többek 
között  a  személyi  azonosító  személyes  adatot  is  gyűjtötte  és  jelenleg  is  gyűjti  kötelezően 
megadandó adatként. 
 
A személyi azonosító (korábbi személyi szám) átadására, illetve megadására a polgár a személyi 
azonosító jel helyébe lépő azonosítási módokról és az azonosító kódok használatáról szóló 1996. 
évi XX. törvény 34. §-ában foglaltak szerint csak a népszavazási kezdeményezés, európai polgári 
kezdeményezés támogatására aláírást, illetőleg a választási eljárásban jelöltajánlást gyűjtő szerv 
és a polgár kezdeményezési, jelöltállítási jogának gyakorlásakor köteles. 
 
Választási  időszakban  különösen  figyelni  kell  a  személyi  azonosító  célhoz  kötött  és  jogszerű 
felhasználására,  illetve  az  ezt  veszélyeztető  műveletekre.  Figyelemmel  arra,  hogy  a  Párt 
esetében  a  személyi  azonosító  gyűjtésére  nem  a  fentiekben  megjelölt  jogszabályban  kiemelt 
eljárások  keretében  került  sor,  így  jogsértés  valószínűsíthető,  ezért  a  NAIH  hivatalból 
adatvédelmi hatósági eljárást indított, amelynek keretében ideiglenes intézkedést rendelt el és 
a  Párt  internetes  oldalán  gyűjtött  személyes  adatokat  tartalmazó  adatbázisai,  nyilvántartásai 
lefoglalásáról döntött, valamint megtiltotta az internetes oldalon a személyi azonosító további 
gyűjtését  és  az  eddig  gyűjtött  személyi  azonosító  adatok  tárolásán  kívüli  bármely  kezelését  a 
NAIH eljárásának lezárásáig. 
 
A  NAIH  felhívja  az  állampolgárok  figyelmét  arra,  hogy  személyes  adataikat  –  különösen  a 
személyi azonosítójukat – tudatosan, és csak abban az esetben adják meg, ha meggyőződtek az 
adatvédelmi garanciák meglétéről. 
 
Budapest, 2022. március 17. 
 
 

Dr. Péterfalvi Attila 

elnök 

c. egyetemi tanár 

 

1  A  NAIH  2021.  február  19-én  ajánlást  adott  ki,  melyben  felhívta  a  politikai  pártok,  jelölő  szervezetek,  valamint  az 
adatkezelésben  részt  vevő  egyéb  személyek  és  szervezetek  figyelmét  a  tevékenységükkel  kapcsolatosan  felmerülő 
legfontosabb adatvédelmi követelményekre. A NAIH ezzel összefüggésben előrevetítette, hogy minden, a pártok adatkezelését 
érintő panaszt ki fog vizsgálni, és amennyiben jogsértés gyanúja merül fel, hivatalból eljárást fog indítani. 

 

