Ügyszám: NAIH/2020/69
Előzmény: NAIH/2019/5746/16
Ügyintéző: [...]

Tárgy: eljárás részbeni megszüntetése
kérelemnek részben helyt adó döntés

A Nemzeti Adatvédelmi és Információszabadság Hatóság (a továbbiakban: Hatóság) előtt […]
kérelmezőnek (cím: […], a továbbiakban: Kérelmező) a […]-vel (székhely: […], a továbbiakban:
Kérelmezett) szemben személyes adatok kezeléséről történő tájékoztatás elmaradása tárgyában
benyújtott, [...] napján érkezett kérelme nyomán indult adatvédelmi hatósági eljárásban az alábbi
döntéseket hozza:
I. A Hatóság határozatában a Kérelmező kérelmének részben helyt ad az alábbiak szerint:
I.1. Megállapítja, hogy a Kérelmezett nem tájékoztatta a Kérelmezőt az intézkedések
elmaradásának okáról és arról, hogy adatkezelés hiányában nem teljesíti a kérelmét, ebből
kifolyólag megsértette a természetes személyeknek a személyes adatok kezelése tekintetében
történő védelméről és az ilyen adatok szabad áramlásáról, valamint a 95/46/EK irányelv hatályon
kívül helyezéséről szóló 2016/679 (EU) rendelet (a továbbiakban: általános adatvédelmi rendelet)
12. cikk (3)-(4) bekezdését.
I.2. A kérelmet a jelentések másolatának kiadására irányult részében
elutasítja.
II. A Hatóság az adatvédelmi hatósági eljárást végzésben
megszünteti
a kérelem alábbi részei tekintetében:
1. a jelentések kezelésének korlátozására kötelezés,
2. annak vizsgálata, hogy a Kérelmezett egyes esetekben miért nem készített kivonulási
jelentést,
3. az adatvédelmi tisztviselő alkalmazására való kötelezés,
4. adatkezelési tájékoztató közzététele.
A Hatóság I. pontban foglalt határozatával és a II. pontban foglalt végzésével szemben közigazgatási
úton jogorvoslatnak nincs helye, de az a közléstől számított 30 napon belül a Fővárosi Törvényszékhez
címzett keresettel közigazgatási perben megtámadható. A keresetlevelet a Hatósághoz kell benyújtani,
elektronikusan, amely azt az ügy irataival együtt továbbítja a bíróságnak. A tárgyalás tartása iránti
kérelmet a keresetben jelezni kell. A kizárólag az eljárást megszüntető végzéssel szembeni perben a
bíróság az egyszerűsített per szabályai szerint jár el. A teljes személyes illetékmentességben nem
részesülők számára a bírósági felülvizsgálati eljárás illetéke 30 000 Ft, a per tárgyi illetékfeljegyzési jog
alá esik. A Fővárosi Törvényszék előtti eljárásban a jogi képviselet kötelező.
INDOKOLÁS
I. Az eljárás menete és a tényállás tisztázása
A Kérelmező [...]-én nyújtotta be a kérelmét a Hatósághoz.

2

A Kérelmező a kérelemben előadta, hogy […]-én személyes adatainak kezelésével kapcsolatban
kért tájékoztatást a Kérelmezettől arra vonatkozóan, hogy a Bankban tett látogatása esetén történt
bankfióki riasztások alkalmával a Kérelmezettel kapcsolatban 2016. április 12-e és 2019. május 14e közötti időszakban felvett jelentéseket (a továbbiakban: jelentések) milyen alapon kezeli, azokat
meddig őrzi, ki férhet hozzá, továbbítja-e harmadik személynek, kezelésének mi a célja, továbbá
küldje meg ezek másolatát.
A Kérelmező kérelmére a Kérelmezettől nem kapott választ, ezért kérte a Hatóságot, hogy állapítsa
meg, hogy a Kérelmezett a hozzáférési kérelmére nem válaszolt, és ily módon sérült a hozzáférési
joga. Kérte továbbá a Kérelmezett arra való kötelezését, hogy adjon választ a kérelmére és a
jelentések másolatát is bocsássa a rendelkezésére.
A Kérelmező kifogásolta azt is, hogy a Kérelmezett miért nem alkalmaz adatvédelmi tisztviselőt és
miért nincs adatkezelési tájékoztatója, melynek vizsgálatát szintén kérte a Hatóságtól.
A Hatóság a Kérelmező kérelme alapján tényállástisztázó végzésben tájékoztatást kért a
Kérelmezettől az üggyel kapcsolatban.
A Kérelmezett […]-án kelt levelében elismerte, hogy a Kérelmező hozzáférési kérelmére nem
válaszolt, mert a kérelem egyértelműen megalapozatlan volt, tekintettel arra, hogy a jelentések nem
tartalmaznak a Kérelmezőre nézve semmilyen személyes adatot. A jelentéseknek nem célja a
személyek egyedi azonosítása. A jelentések a kiszállás indokoltságának, valamint a megtett
intézkedések jogszerűségének igazolására és a Bankkal való elszámolás igazolására szolgálnak,
amely a Bank és a Kérelmezett között létrejött keretszerződés alapján kerül kiállításra. A jelentések
adattartalmát tekintve az csak a Kérelmezett részéről a kiérkező járőr adatát, a Bank részéről az
intézkedő alkalmazott adatát és az esemény leírását tartalmazza. A Kérelmező kérelme alapján
csupán az általa megjelölt időpontban készült jelentések előkeresésére kerülhetett volna sor
amennyiben azok valóban léteznek), azonban azokból nem állapítható meg hogy a jelentésben
foglalt, esetlegesen megjelölt intézkedések mely személyre vonatkoznak.
Az adatkezelési tájékoztató tekintetében előadta, hogy rendelkezik tájékoztatókkal, azonban
tekintettel arra, hogy a Kérelmező nem kezeli a Kérelmezett személyes adatait, nem áll
rendelkezésre olyan adatkezelési tájékoztató, amelyet megküldhetett volna neki.
A Kérelmezett nyilatkozata szerint a Kérelmezővel szemben nem minősül sem adatkezelőnek, sem
adatfeldolgozónak. A Kérelmezett a nyilatkozata mellé csatolta a jelentések másolatának egy részét
és a Bankkal kötött keretszerződés másolatát.
A Kérelmező […]-án ismételt nyilatkozatot tett a korábban iratbetekintés során részben megismert
iratokkal kapcsolatban, amely során a Kérelmező kérte a Hatóságot, hogy az ügy vonatkozásában
tanúként hallgassa meg […], […], […] és […] annak bizonyítása céljából, hogy a jelentések tartalma
a személyes adatának minősül, valamint vizsgálja meg a Bank és a Kérelmezett között létrejött
keretszerződésben foglalt, jelentésekre vonatkozó őrzési határidőt és kötelezze a Kérelmezettet a
jelentések öt évig tartó őrzésére.
A jelentésekkel kapcsolatban a Kérelmező kérte továbbá, hogy a Hatóság vizsgálja ki azt is, hogy
mi az oka annak, hogy bizonyos esetekben a kivonulás alkalmával nem készül jelentés.
A Kérelmező az ismételt nyilatkozattétele mellé mellékletet is csatolt, amely tekintetében kérte a
Hatóságtól az adatai zártan kezelését.
Tekintettel arra, hogy a Hatóság a Kérelmező által megadott lista alapján a jelentések teljes
másolatát bekérte és a Kérelmezett ezt csak részben teljesítette, a Hatóság újabb tényállás tisztázó

3

végzést küldött a Kérelmezőnek ezek pótlására, továbbá kérte, hogy nyilatkozzon arról, hogy az
általa megküldött válaszok tartalmaznak-e üzleti titkot.
A Kérelmező a második tényállás tisztázó végzésre megküldött válasza értelmében a Bankkal kötött
keretszerződés egésze védett adatot tartalmaz, továbbá csatolta a rendelkezésére álló jelentéseket
és úgy nyilatkozott, hogy a néhány hiányzó jelentés nem áll a rendelkezésére, amelynek oka, hogy
az a tény, hogy a Kérelmező által kiküldött járőr a bankfiókban megjelenik, nem jelenti azt, hogy
ténylegesen történt riasztás, illetve arról készült jelentés.
II. Az ügyben alkalmazandó jogszabályi rendelkezések
Az általános adatvédelmi rendelet 2. cikk (1) bekezdése alapján a jelen ügy szerinti adatkezelésre
az általános adatvédelmi rendeletet kell alkalmazni.
Az általános adatvédelmi rendelet jelen ügyben releváns rendelkezései a következők:
Az általános adatvédelmi rendelet 4. cikk 1. pont alapján „személyes adat” az azonosított vagy
azonosítható természetes személyre („érintett”) vonatkozó bármely információ; azonosítható az a
természetes személy, aki közvetlen vagy közvetett módon, különösen valamely azonosító, például
név, szám, helymeghatározó adat, online azonosító vagy a természetes személy testi, fiziológiai,
genetikai, szellemi, gazdasági, kulturális vagy szociális azonosságára vonatkozó egy vagy több
tényező alapján azonosítható.
Az általános adatvédelmi rendelet 12. cikk (1) bekezdése alapján az adatkezelő megfelelő
intézkedéseket hoz annak érdekében, hogy az érintett részére a személyes adatok kezelésére
vonatkozó, a 13. és a 14. cikkben említett valamennyi információt és a 15-22. és 34. cikk szerinti
minden egyes tájékoztatást tömör, átlátható, érthető és könnyen hozzáférhető formában, világosan
és közérthetően megfogalmazva nyújtsa, különösen a gyermekeknek címzett bármely információ
esetében. Az információkat írásban vagy más módon - ideértve adott esetben az elektronikus utat
is - kell megadni. Az érintett kérésére szóbeli tájékoztatás is adható, feltéve, hogy más módon
igazolták az érintett személyazonosságát.
Az általános adatvédelmi rendelet 12. cikk (3) bekezdés: Az adatkezelő indokolatlan késedelem
nélkül, de mindenféleképpen a kérelem beérkezésétől számított egy hónapon belül tájékoztatja az
érintettet a 15–22. cikk szerinti kérelem nyomán hozott intézkedésekről. Szükség esetén, figyelembe
véve a kérelem összetettségét és a kérelmek számát, ez a határidő további két hónappal
meghosszabbítható. A határidő meghosszabbításáról az adatkezelő a késedelem okainak
megjelölésével a kérelem kézhezvételétől számított egy hónapon belül tájékoztatja az érintettet. Ha
az érintett elektronikus úton nyújtotta be a kérelmet, a tájékoztatást lehetőség szerint elektronikus
úton kell megadni, kivéve, ha az érintett azt másként kéri. Ugyanezen cikk (4) bekezdése értelmében
ha az adatkezelő nem tesz intézkedéseket az érintett kérelme nyomán, késedelem nélkül, de
legkésőbb a kérelem beérkezésétől számított egy hónapon belül tájékoztatja az érintettet az
intézkedés elmaradásának okairól, valamint arról, hogy az érintett panaszt nyújthat be valamely
felügyeleti hatóságnál, és élhet bírósági jogorvoslati jogával.
Az általános adatvédelmi rendelet 12. cikk (4) bekezdés: Ha az adatkezelő nem tesz intézkedéseket
az érintett kérelme nyomán, késedelem nélkül, de legkésőbb a kérelem beérkezésétől számított egy
hónapon belül tájékoztatja az érintettet az intézkedés elmaradásának okairól, valamint arról, hogy
az érintett panaszt nyújthat be valamely felügyeleti hatóságnál, és élhet bírósági jogorvoslati jogával.
Az általános adatvédelmi rendelet 12. cikk (5) bekezdés: A 13. és 14. cikk szerinti információkat és
a 15–22. és 34. cikk szerinti tájékoztatást és intézkedést díjmentesen kell biztosítani. Ha az érintett
kérelme egyértelműen megalapozatlan vagy – különösen ismétlődő jellege miatt – túlzó, az

4

adatkezelő, figyelemmel a kért információ vagy tájékoztatás nyújtásával vagy a kért intézkedés
meghozatalával járó adminisztratív költségekre:
(…)
b) megtagadhatja a kérelem alapján történő intézkedést.
A kérelem egyértelműen megalapozatlan vagy túlzó jellegének bizonyítása az adatkezelőt terheli.
Az általános adatvédelmi rendelet 15. cikk (1) bekezdés: Az érintett jogosult arra, hogy az
adatkezelőtől visszajelzést kapjon arra vonatkozóan, hogy személyes adatainak kezelése
folyamatban van-e, és ha ilyen adatkezelés folyamatban van, jogosult arra, hogy a személyes
adatokhoz és a következő információkhoz hozzáférést kapjon:
a) az adatkezelés céljai;
b) az érintett személyes adatok kategóriái;
c) azon címzettek vagy címzettek kategóriái, akikkel, illetve amelyekkel a személyes adatokat
közölték vagy közölni fogják, ideértve különösen a harmadik országbeli címzetteket, illetve a
nemzetközi szervezeteket;
d) adott esetben a személyes adatok tárolásának tervezett időtartama, vagy ha ez nem lehetséges,
ezen időtartam meghatározásának szempontjai;
e) az érintett azon joga, hogy kérelmezheti az adatkezelőtől a rá vonatkozó személyes adatok
helyesbítését, törlését vagy kezelésének korlátozását, és tiltakozhat az ilyen személyes adatok
kezelése ellen;
f) a valamely felügyeleti hatósághoz címzett panasz benyújtásának joga;
g) ha az adatokat nem az érintettől gyűjtötték, a forrásukra vonatkozó minden elérhető információ;
h) a 22. cikk (1) és (4) bekezdésében említett automatizált döntéshozatal ténye, ideértve a
profilalkotást is, valamint legalább ezekben az esetekben az alkalmazott logikára és arra vonatkozó
érthető információk, hogy az ilyen adatkezelés milyen jelentőséggel bír, és az érintettre nézve milyen
várható következményekkel jár.
Az általános adatvédelmi rendelet 15. cikk (3) bekezdés: Az adatkezelő az adatkezelés tárgyát
képező személyes adatok másolatát az érintett rendelkezésére bocsátja. Az érintett által kért további
másolatokért az adatkezelő az adminisztratív költségeken alapuló, ésszerű mértékű díjat számíthat
fel. Ha az érintett elektronikus úton nyújtotta be a kérelmet, az információkat széles körben használt
elektronikus formátumban kell rendelkezésre bocsátani, kivéve, ha az érintett másként kéri.
Az általános adatvédelmi rendelet 15. cikk (4) bekezdés: A (3) bekezdésben említett, másolat
igénylésére vonatkozó jog nem érintheti hátrányosan mások jogait és szabadságait.
Az általános adatvédelmi rendelet 58. cikk (2) bekezdés b) pontja alapján a felügyeleti hatóság
korrekciós hatáskörében eljárva elmarasztalja az adatkezelőt vagy az adatfeldolgozót, ha
adatkezelési tevékenysége megsértette e rendelet rendelkezéseit.
Az Infotv. 2. § (2) bekezdése szerint az általános adatvédelmi rendeletet az ott megjelölt
rendelkezésekben foglalt kiegészítésekkel kell alkalmazni.
Az Infotv. 22. § b) pontja szerint az érintett jogainak érvényesítése érdekében a VI. Fejezetben
meghatározottak szerint a Hatóság adatvédelmi hatósági eljárásának lefolytatását kérelmezheti, ha
megítélése szerint személyes adatainak kezelése során az adatkezelő, illetve az általa megbízott
vagy rendelkezése alapján eljáró adatfeldolgozó megsérti a személyes adatok kezelésére
vonatkozó, jogszabályban vagy az Európai Unió kötelező jogi aktusában meghatározott előírásokat.
Az Infotv. 60. § (1) bekezdése szerint a személyes adatok védelméhez való jog érvényesülése
érdekében a Hatóság az érintett erre irányuló kérelmére adatvédelmi hatósági eljárást indít.

5

Az Infotv. 60. § (2) bekezdése szerint az adatvédelmi hatósági eljárás megindítása iránti kérelem az
általános adatvédelmi rendelet 77. cikk (1) bekezdésében, valamint a 22. § b) pontjában
meghatározott esetben nyújtható be.
Az Infotv 71. § (2) bekezdése értelmében a Hatóság az eljárásai során jogszerűen megszerzett
iratot, adatot vagy egyéb bizonyítási eszközt más eljárásában felhasználhatja.
Az Infotv. 75/A. § szerint a Hatóság az általános adatvédelmi rendelet 83. cikk (2)-(6) bekezdésében
foglalt hatásköreit az arányosság elvének figyelembevételével gyakorolja, különösen azzal, hogy a
személyes adatok kezelésére vonatkozó - jogszabályban vagy az Európai Unió kötelező jogi
aktusában meghatározott - előírások első alkalommal történő megsértése esetén a jogsértés
orvoslása iránt - az általános adatvédelmi rendelet 58. cikkével összhangban - elsősorban az
adatkezelő vagy adatfeldolgozó figyelmeztetésével intézkedik.
Az általános adatvédelmi rendelet 77. cikk (1) bekezdése szerint az egyéb közigazgatási vagy
bírósági jogorvoslatok sérelme nélkül, minden érintett jogosult arra, hogy panaszt tegyen egy
felügyeleti hatóságnál – különösen a szokásos tartózkodási helye, a munkahelye vagy a feltételezett
jogsértés helye szerinti tagállamban –, ha az érintett megítélése szerint a rá vonatkozó személyes
adatok kezelése megsérti e rendeletet.
Az általános adatvédelmi rendelet eltérő rendelkezése hiányában a kérelemre indult adatvédelmi
hatósági eljárásra az általános közigazgatási rendtartásról szóló 2016. évi CL. törvény (a
továbbiakban: Ákr.) rendelkezéseit kell alkalmazni az Infotv-ben meghatározott eltérésekkel.
Az Ákr. 17. § értelmében a hatóság a hatáskörét és illetékességét az eljárás minden szakaszában
hivatalból vizsgálja. Ha valamelyik hiányát észleli, és kétséget kizáróan megállapítható az ügyben
illetékességgel rendelkező hatóság, az ügyet átteszi, ennek hiányában a kérelmet visszautasítja,
vagy az eljárást megszünteti.
Az Ákr. 46. § (1) bekezdés a) pontja értelmében a hatóság a kérelmet visszautasítja, ha az eljárás
megindításának jogszabályban meghatározott feltétele hiányzik, és e törvény ahhoz más
jogkövetkezményt nem fűz.
Az Ákr. 47. § (1) bekezdés a) pontja értelmében a hatóság az eljárást megszünteti, ha a kérelem
visszautasításának lett volna helye, annak oka azonban az eljárás megindítását követően jutott a
hatóság tudomására.
Az Ákr 62. § (3)-(4) bekezdése szerint
(3) A hatóság által hivatalosan ismert és a köztudomású tényeket nem kell bizonyítani.
(4) A hatóság szabadon választja meg a bizonyítás módját, és a rendelkezésre álló bizonyítékokat
szabad meggyőződése szerint értékeli.
III.1. Döntés:
1.1.

A jelentések másolatának kiadása és a bizonyítási indítvány

A jelentések másolatának tekintetében a Kérelmező […]-i, […]-i és […]-i hozzáférési kérelmében már
kért tájékoztatást és másolatot a Banktól a Kérelmezett által 2016. április 12-e és 2019. május 14-e
közötti időszakban felvett jelentéseiről. A Hatóság a Kérelmező ezen kérelmeit a kérelmére indult
adatvédelmi hatósági eljárásban korábban már megvizsgálta. A NAIH/2019/1859/13. számú
határozatában megállapította, hogy nem sérült a Kérelmező hozzáférési joga akkor, amikor a Bank
nem tájékoztatta a Kérelmezett által felvett jelentések kezelésének jogalapjáról, céljáról és
időtartamáról, valamint nem adott azokról másolatot és nem biztosított az eredeti dokumentumokba

6

való betekintést, mivel azok nem tartalmazzák a Kérelmező személyes adatait, a jelentések nem
irányulnak személyes adat felvételére, azokban nem kerül megnevezésre az a személy, akinek a
magatartása miatt szükség volt a Kérelmezett eljárására.
A Kérelmező […]-i kérelmében kérte a Banktól, hogy adjon másolatot a Kérelmezett által 2018.
november 14. és 2019. január 11. között felvett jelentésekről, amelyek a bankfiókjaiban történt
ügyintézési kísérleteihez kapcsolódnak. Ezen jelentésekkel összefüggésben is tájékoztatást kért az
adatkezelés jogalapjáról, céljáról és időtartamáról, továbbá kérte az eredeti példányokba való
betekintést is. A Hatósághoz intézett újabb adatvédelmi hatósági eljárás iránti kérelmében kérte a
Bank kötelezését a hozzáférési kérelme teljesítésére. A Hatóság az eljárást lezáró NAIH/2019/3990
számú döntésében fenntartotta a NAIH/2019/1859/13. számú határozatában foglaltakat, azaz
megállapította, hogy nem sérült a Kérelmezőnek az általános adatvédelmi rendelet 15. cikke szerinti
hozzáférési joga, tekintettel arra, hogy a jelentések nem tartalmazzák a Kérelmező személyes adatait.
Ebből kifolyólag a Hatóság elutasította a Kérelmező arra irányuló kérelmét, hogy kötelezze a
Kérelmezettet olyan válaszadásra, amely tartalmazza a jelentések jogalapját, célját és időtartamát.
A jelen eljárás tárgyát képező hozzáférési kérelem tartalma a fentiekhez képest annyiban változott,
hogy a Kérelmező a kérelmét nem a Bankhoz, hanem a Kérelmezetthez intézte és kiterjesztette azt
az időszakot, amelynek vonatkozásában hozzáférési jogát kívánta gyakorolni a jelentésekhez.
A Hatóság álláspontja szerint a jelentések adattartalmának megítélésén nem változtat az a tény, hogy
azokhoz a Kérelmező melyik adatkezelőtől kér hozzáférést. A jelentések tartalmát a Hatóság már két
adatvédelmi hatósági eljárásban megvizsgálta és ezek során azonos következtetésre jutott, ezért a
Kérelmező által indítványozott tanúmeghallgatást szükségtelen és az eljárási költségeket
indokolatlanul növelő eljárási cselekménynek ítélte, ezért a Kérelmező erre irányult bizonyítási
indítványát elutasította.
A leírtakra tekintettel a Hatóság megállapította, hogy azok a célok, amelyekből az adatkezelő a
jelentéseket kezeli, nem teszik szükségessé a jelentéssel érintetteknek az adatkezelő általi
azonosítását, ezért az adatkezelő anonim módon rögzíti a jelentésben a tényeket. A Hatóság jelen
eljárásban az Infotv. 71. § (2) bekezdésében biztosított jogával élve a korábbi eljárásai során
tudomására jutott tényeket felhasználva arra a következtetésre jutott, hogy a riasztási időpontok
közlése önmagában nem elegendő kiegészítő információ ahhoz, hogy a Kérelmezett a jelentéssel
érintett személyt minden kétséget kizáróan azonosítsa, hiszen a riasztás időpontjában a bankfiókban
adott esetben több ügyfél is tartózkodik.
A fentiekre tekintettel a Hatóság megállapította, hogy a Kérelmezett nem tájékoztatta a Kérelmezőt az
intézkedések elmaradásának okáról, arról, hogy nem teljesíti a kérelmét, mert nem kezeli a személyes
adatait. Ebből kifolyólag a Kérelmezett megsértette az általános adatvédelmi rendelet 12. cikk (3)(4) bekezdését, mivel nem válaszolt a Kérelmező kérelmére, azonban tekintettel arra, hogy a
jelentések nem tartalmazzák a Kérelmező személyes adatait, a Hatóság elutasítja a Kérelmező
jelentések másolatának kiadására vonatkozó kérelmét.
1.2.

A jelentések kezelésének korlátozására irányuló kérelem

Az általános adatvédelmi rendelet 18. cikke szerint az érintett négy esetben kérheti az adatkezelőtől
személyes adatai kezelésének korlátozását. Ezen cikk tekintetében a konkrét kérelem kapcsán az
általános adatvédelmi rendelet 18. cikk (1) bekezdés c) pontja lehetne releváns.
A kérelmező azonban nem az adatkezelőtől, hanem a Hatóságtól kérte a jelentések kezelésének
korlátozása elrendelését, a kiállításuktól számított öt évig történő megőrzésének elrendelését.

7

A Hatóság azonban a III.1.1. pontban megállapította, hogy a jelentések nem képezik a Kérelmező
személyes adatait, illetve a jelentések anonim módon készülnek, ezért más érintett azonosítására
sem alkalmasak.
Abban az esetben, ha a jelentések személyes adatot tartalmaznának sem, lenne alkalmazható az
általános adatvédelmi rendelet 18. cikk (1) bekezdés c) pontja, mert a Kérelmező nem a saját jogi
igényének előterjesztése érvényesítése céljából, hanem általánosságban, a hatóságok munkájának
elősegítése érdekében kérte a jelentések őrzési idejének felülvizsgálatát.
A fentiekre figyelemmel a Hatóság megállapította, hogy hiányzik az eljárás megindításának
jogszabályban meghatározott feltétele, így az Ákr. 46. § (1) bekezdés a) pontja és a 47. § (1)
bekezdésének a) pontja alapján a Hatóság az eljárást a kérelem ezen részében megszüntette.
1.3.

Annak vizsgálata, hogy a Kérelmezett mikor, miért nem készített jelentést

A Kérelmező kérte a Hatóságtól annak vizsgálatát is, hogy a Kérelmezett mikor és miért nem
készített egyes kivonulások alkalmával jelentést és ennek mi az oka. Ezen kérelem vizsgálata
túlterjeszkedik a hozzáférési jog gyakorlásának keretein, mivel azok olyan információkra
vonatkoznak, amelyek nem képezik a Kérelmező személyes adatát.
Az, hogy az egyes riasztások esetében mikor készül jelentés, nem adatvédelmi ügy, ennek
vizsgálatára a Hatóság nem rendelkezik hatáskörrel és a hatáskörrel és illetékességgel rendelkező
szerv kiléte sem állapítható meg kétséget kizáróan, így a Hatóság az Ákr. 17. §-a alapján az eljárást
ebben a részben megszünteti.
1.4.

Adatvédelmi tisztviselő alkalmazás és adatkezelési tájékoztató közzététele

Az Infotv. 60. § (1) bekezdése és az általános adatvédelmi rendelet 77. cikk (1) bekezdése alapján
az érintettek kérhetik az általános adatvédelmi rendeletben foglalt jogaik megsértése miatt
adatvédelmi hatósági eljárás megindítását.
A Kérelmező általánosságban, nem érintetti minőségében kérte annak vizsgálatát, hogy a
Kérelmezettnél miért nincs adatvédelmi tisztviselő és miért nincs adatkezelési tájékoztatója, ebből
kifolyólag a Hatóság az Ákr. 46. § (1) bekezdés a) pontjára tekintettel az Ákr. 47. § (1) bekezdés a)
pontja alapján az eljárást a kérelem ezen részében is megszünteti.
IV. Jogkövetkezmény:
A Hatóság a Kérelmező kérelmének részben helyt ad és az általános adatvédelmi rendelet 58. cikk
(2) bekezdés b) pontja alapján elmarasztalja a Kérelmezettet, mert megsértette az általános
adatvédelmi rendelet 12. cikk (3)-(4) bekezdését azzal, hogy nem tájékoztatta a Kérelmezőt arról,
hogy nem kezeli a személyes adatait.
Tekintettel arra, hogy a Hatóság megállapította, hogy a jelentések nem tartalmaznak személyes
adatot és a Kérelmezett sem kezeli a Kérelmező személyes adatát, a Hatóság a Kérelmezett az
általános adatvédelmi rendelet 58. cikk (2) bekezdés c) pontja szerinti utasítását a válasz
megadására szükségtelennek tartja.
V. Egyéb kérdések:
A Hatóság hatáskörét az Infotv. 38. § (2) és (2a) bekezdése határozza meg, illetékessége az ország
egész területére kiterjed.

8

A határozat az Ákr. 80.-81. §-án és az Infotv. 61. § (1) bekezdésén alapul. A határozat az Ákr. 82. §
(1) bekezdése alapján a közlésével véglegessé válik.
Az Ákr. 112. §-a, és 116. § (1) bekezdése, illetve a 114. § (1) bekezdése alapján a határozattal
szemben közigazgatási per útján van helye jogorvoslatnak.
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság döntésével
szembeni közigazgatási per törvényszéki hatáskörbe tartozik, a perre a Kp. 13. § (11) bekezdése
alapján a Fővárosi Törvényszék kizárólagosan illetékes. A polgári perrendtartásról szóló 2016. évi
CXXX. törvénynek (a továbbiakban: Pp.) – a Kp. 26. § (1) bekezdése alapján alkalmazandó – 72. §a alapján a törvényszék hatáskörébe tartozó perben a jogi képviselet kötelező. Kp. 39. § (6)
bekezdése szerint – ha törvény eltérően nem rendelkezik – a keresetlevél benyújtásának a
közigazgatási cselekmény hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9. § (1) bekezdés b) pontja szerint az ügyfél jogi képviselője
elektronikus kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A tárgyalás
tartása iránti kérelem lehetőségéről szóló tájékoztatás a Kp. 77. § (1)-(2) bekezdésén alapul. A
közigazgatási per illetékének mértékét az illetékekről szóló 1990. évi XCIII. törvény (továbbiakban:
Itv.) 45/A. § (1) bekezdése határozza meg. Az illeték előzetes megfizetése alól az Itv. 59. § (1)
bekezdése és 62. § (1) bekezdés h) pontja mentesíti az eljárást kezdeményező felet.

Budapest, 2019. december 20.
Dr. Péterfalvi Attila
elnök
c. egyetemi tanár

