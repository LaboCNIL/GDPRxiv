Ügyszám: NAIH/2020/308.
Előzmény ügyszám: NAIH/2019/6157.

Tárgy: kérelemnek részben helyt adó határozat

HATÁROZAT
A Nemzeti Adatvédelmi és Információszabadság Hatóság (a továbbiakban: Hatóság) […] kérelmező (a
továbbiakban: Kérelmező) az […] (a továbbiakban: Kérelmezett) 2019. július 5-én kelt hozzáférési joga
gyakorlására irányuló kérelmének nem megfelelő teljesítése tárgyában 2019. augusztus 6-án benyújtott
kérelme nyomán indult adatvédelmi hatósági eljárásban az alábbi döntéseket hozza:
I. A Hatóság a Kérelmező kérelmének helyt ad és megállapítja, hogy a Kérelmezett nem megfelelően
teljesítette a 2019. július 5-én kelt hozzáférési joga gyakorlására irányuló kérelmét és ezzel megsértette
a Kérelmező hozzáférési jogát.
II. A Hatóság utasítja a Kérelmezettet, hogy a határozat véglegessé válásától számított 30 napon belül
biztosítson hozzáférést a Kérelmezőnek a hozzáférési kérelemben megjelölt személyes adataihoz, ide
nem értve azokat az adatokat, amelyekhez a Kérelmező hozzáférést kért, azonban nem minősülnek a
személyes adatának.
III. A Hatóság a kérelmet a Kérelmező személyes adatának nem minősülő adatok vonatkozásában
elutasítja.
IV. A Hatóság hivatalból az I. pontban megállapított jogsértés miatt a Kérelmezettet a jelen határozat
véglegessé válásától számított 30 napon belül
2.000.000 Ft, azaz kétmillió forint
adatvédelmi bírság
megfizetésére kötelezi.
***
Az II. pont szerinti intézkedés megtételét a Kérelmezettnek a határozat véglegessé válásától számított
30 napon belül kell írásban – az azt alátámasztó bizonyítékok előterjesztésével együtt – igazolnia a
Hatóság felé.
A bírságot a Hatóság központosított bevételek beszedése célelszámolási forintszámlája (1003200001040425-00000000 Központosított beszedési számla IBAN: HU83 1003 2000 0104 0425 0000 0000)
javára kell megfizetni. Az összeg átutalásakor a NAIH/2020/308.BÍRS. számra kell hivatkozni.
Ha a Kérelmezett a bírságfizetési kötelezettségének határidőben nem tesz eleget, késedelmi pótlékot
köteles fizetni. A késedelmi pótlék mértéke a törvényes kamat, amely a késedelemmel érintett naptári
félév első napján érvényes jegybanki alapkamattal egyezik meg.
A II. pont szerinti kötelezettség, illetve a bírság és a késedelmi pótlék meg nem fizetése esetén a Hatóság
elrendeli a határozat végrehajtását.
A jelen határozattal és eljárást megszüntető végzéssel szemben közigazgatási úton jogorvoslatnak nincs
helye, de az a közléstől számított 30 napon belül a Fővárosi Törvényszékhez címzett keresettel
közigazgatási perben megtámadható. A keresetlevelet a Hatósághoz kell benyújtani, elektronikusan,
amely azt az ügy irataival együtt továbbítja a bíróságnak. A tárgyalás tartása iránti kérelmet a keresetben
jelezni kell. A teljes személyes illetékmentességben nem részesülők számára a közigazgatási per illetéke

2

30 000 Ft, a per tárgyi illetékfeljegyzési jog alá esik. A Fővárosi Törvényszék előtti eljárásban a jogi
képviselet kötelező.

INDOKOLÁS
I. Az eljárás menete és a tényállás tisztázása
I.1. A Kérelmező a Hatósághoz 2019. augusztus 6. napján érkezett kérelmében adatvédelmi hatósági
eljárás megindítását kezdeményezte a Kérelmezettel szemben.
A kérelem szerint a Kérelmezett nem teljesítette a 2019. július 5-én kelt és a Kérelmezett által 2019. július
10-én átvett hozzáférési joggyakorlásra irányuló kérelmében foglaltakat, a kért adatokhoz nem biztosított
számára hozzáférést.
A hozzáférési kérelemben a Kérelmező arról kért tájékoztatást a Kérelmezettől, hogy történt-e
adatvédelmi incidens, illetve helyesbítés a […] nyilvántartási számú ügylethez kapcsolódóan kezelt
személyes adataival összefüggésben.
A Kérelmező előadta, hogy álláspontja szerint a személyes adatai vonatkozásában adatvédelmi incidens
történt, mivel a Kérelmezett által kezelt „adatok olyan módon módosultak, amelyeket az érintett nem lát
át, nem látja az érintett az adatkezelés következetességét és jogszerűségét, az adatkezelő nyilvántartása
és az érintett saját nyilvántartása nem egyezik meg ugyanazon időpontokra vetítve”, valamint „az
adatkezelő nyilvántartásában tárolt adatok nem következetesek és nem alkotnak zárt logikai egységet
és nagy mértékben valószínűsíthető, hogy a nyilvántartott adatok között ellentmondás áll fenn; az
adatkezelő ugyanarra az időpontra vonatkozóan legalább egy esetben ellentmondó adatokat,
információkat közölt az érintettel.”
A Kérelmező tájékoztatást kért továbbá arról, hogy a 2014. szeptember 30-án kelt […] elnevezésű
dokumentumot, valamint a 2014. december 9-én 14:26 perckor a […] e-mail címről küldött azon
tájékoztatást, miszerint a részletfizetési megállapodás felbontásra került, milyen személyes adatok
alapján küldték meg a részére.
A Kérelmező a hozzáférési kérelme 3. pontjában azt kérte a Kérelmezettől, hogy küldje meg részére a
nyilvántartásában szereplő adatok közül az általa teljesített befizetések minden egyes adatát a
nyilvántartás szerinti terjedelemben, valamint az általa teljesített befizetések által érintett bankkivonatok
másolatát. Emellett kérte két általa teljesített befizetés – […] – pénzügyi és számviteli elszámolását
minden közvetlen és közvetett tranzakciós tételre és adatra kiterjedően.
A Kérelmező a kérelmében kérte, hogy a 3. pont szerinti hozzáférési kérelmét a Kérelmezett minden
részletre kiterjedően teljesítse, és tartalmazza az alábbi adatokat: fizetési művelet azonosítói, fizetés
típusa, összeg, költségviselő, tényleges fizető, kedvezményezett, kedvezményezett számlája, tényleges
kedvezményezett, jogcím, közlemény.
A hozzáférési kérelmére a Kérelmezett 2019. július 16-án kelt levelében válaszolt, melyben tájékoztatást
adott a […] számon nyilvántartott követelés engedményezéséről, általánosságban az adatkezelés
céljáról, a kezelt személyes adatok kategóriáiról, az adatkezelés jogalapjáról, a címzettekről, a személyes
adatok kezelésének, tárolásának időtartamáról, az automatizált döntéshozatalról, valamint az érintetti
jogokról, valamint a jogérvényesítési lehetőségekről.
A Kérelmező álláspontja szerint a 2019. július 16-án kelt, a hozzáférési kérelmére a Kérelmezett által
küldött válaszlevél csak általánosságokat tartalmaz, de nem ad választ a kérelemben megfogalmazott
konkrét kérésekre, kérdésekre.
A Kérelmező a Hatóságtól a jogsértés megállapítását kérte, illetve hogy kötelezze a Kérelmezettet a
hozzáférési kérelmének teljesítésére, az abban kért személyes adatai kiadására.

3

A Kérelmező 2019. augusztus 6-án érkezett kérelmére az Infotv. 60. § (1) bekezdése alapján a
NAIH/2019/6157. ügyszámon 2019. augusztus 7-én adatvédelmi hatósági eljárás indult.
I.2. A Hatóság a tényállás tisztázása érdekében nyilatkozattételre hívta fel a Kérelmezettet, amely
felhívásnak a Kérelmezett 2019. november 28-án kelt válaszlevelével tett eleget, miután 2019. november
15-én kelt levelében a válaszadásra biztosított határidő 15 nappal való meghosszabbítását kérte.
A Kérelmezett tájékoztatta a Hatóságot, hogy a Kérelmező és a Kérelmezett között adatigénylés
teljesítése tárgyában per volt folyamatban, amelyben elsőfokon a Fővárosi Törvényszék a […] számon
2018. április 11-én hozott ítéletet. A per tárgya a Kérelmező 2016. február 12-én kelt tájékoztatás iránti
kérelmének teljesítése volt. Ezen tájékoztatási kérelem kapcsán a Hatóság a NAIH/2016/2347/2/V.
számon adta ki állásfoglalását, miszerint a Kérelmező kérelmének a Kérelmezett eleget tett. Ezen
állásfoglalással összhangban a Fővárosi Törvényszék a Kérelmező keresetét elutasította. A Kérelmező
a Fővárosi Törvényszék határozatával szemben fellebbezést nyújtott be. A Fővárosi Ítélőtábla másodfokú
bíróságként az elsőfokú döntést helybenhagyta a 2018. augusztus 30-án kelt […] számú ítéletével. A
Kérelmezett mindkét ítéletet mellékelte a válaszleveléhez.
A Kérelmezett hivatkozott a polgári perrendtartásról szóló 2016. évi CXXX. törvény (a továbbiakban: Pp.)
360. § (1) bekezdésére, azaz anyagi jogerő terjedelmére, miszerint az ítélet jogereje kizárja, hogy
ugyanabból a tényalapból származó ugyanazon jog iránt ugyanazok a felek egymás ellen új keresetet
indíthassanak, vagy az ítéletben már elbírált jogot egymással szemben egyébként vitássá tehessék. A
Kérelmezett álláspontja szerint a hozzáférési kérelem 3. pontjában megfogalmazott kérések
vonatkozásában – a NAIH/2019/6157/4. számú végzés indokolása szerinti sorrendben az 5-7. kérdések
– megállapítható a res iudicata, mivel azok polgári per keretében jogerősen elbírálásra kerültek.
A Kérelmezett elismerte, hogy – adminisztrációs hibából adódóan – a 2019. július 16-án kelt válaszában
nem tért ki egyértelműen minden, a Kérelmező által feltett kérdés megválaszolására. A Kérelmezett
felülvizsgálta a Kérelmezőnek küldött válaszát, amelyet kiegészített és pótlólag, a Hatósághoz intézett
nyilatkozatával egyidejűleg megküldött a Kérelmező részére. Ezt a kiegészítő válaszlevelet, valamint a
Kérelmező befizetéseiről készült összefoglaló táblázatot (a továbbiakban: kimutatás) mellékelte a
nyilatkozatához. A kimutatás tartalmazza a Kérelmező által befizetett összeget, a befizetés típusát, a
befizetés és a könyvelés dátumát, a megjegyzéseket, illetve hogy a befizetés a tőkére vagy a kamatra
került elszámolásra.
A Kérelmezett előadta, hogy a […] számon nyilvántartott követeléssel összefüggésben a Kérelmezőről
kezelt személyes adatokat érintően nem történt adatvédelmi incidens, illetve adathelyesbítés.
A Kérelmezett tájékoztatta a Hatóságot, hogy a 2014. szeptember 30. napján kelt felszólító levél az
engedményezett követelés kezeléséhez szükséges személyes adatok felhasználásával került
megküldésre a Kérelmező részére, amelyeket a Kérelmezővel szembeni követelés engedményezése
során a […] bocsátott a rendelkezésére. Ezen levelet a Kérelmezett amiatt küldte a Kérelmezőnek, mert
2014 szeptemberében a Kérelmező nem teljesített a Kérelmezett felé, holott a részletfizetési
megállapodás rögzítette, hogy bármely részlet elmaradása esetén a fennálló teljes tartozás egy
összegben esedékessé válik. A Kérelmezett 2014. november 11-én kelt levelében, valamint 2014.
december 9-én kelt elektronikus levelében tájékoztatta a Kérelmezőt arról, hogy a részletfizetési
megállapodás felbontásra került a fizetési késedelme miatt. A Kérelmező maga bocsátotta a Kérelmezett
rendelkezésére az e-mail címét kapcsolattartási célból.
A Kérelmezetthez érkező befizetések nem azonnal kerülnek az egyes ügyeknél nyilvántartásba vételre,
annak feldolgozása hosszabb időt vesz igénybe, így fordulhatott elő, hogy a Kérelmezett 2014. december
8-án teljesített befizetése az elektronikus levél 2014. december 9-én való kiküldésekor még nem volt
látható.
Tekintettel arra, hogy a Kérelmező a részletfizetési megállapodástól eltérően, de a fizetési
kötelezettségét teljes mértékben teljesítette, így a […] számú ügyet a Kérelmezett 2018. április 27-én
lezárta, amelyről a Kérelmezőt 2018. május 2-án kelt igazolásával értesítette.

4

1.3. A Kérelmező a Kérelmezett kiegészített válaszának kézhezvételét követően újabb nyilatkozatot
intézett a Hatósághoz, mivel álláspontja szerint a Kérelmezett válasza továbbra is hiányos. Nyilatkozata
szerint a Kérelmezett válasza csak három számozott oldalból állt, ahhoz a Kérelmezett nem csatolt
mellékletet, holott a levél szövegében hivatkozik rá: „Jelen tájékoztató levelünk 1. számú mellékleteként
küldjük azt a kimutatást, amely tartalmazza azt, hogy mely napokon és milyen összegben teljesített
befizetést Társaságunk felé.”
II. Az ügyben alkalmazandó jogszabályi rendelkezések
A természetes személyeknek a személyes adatok kezelése tekintetében történő védelméről és az ilyen
adatok szabad áramlásáról, valamint a 95/46/EK irányelv hatályon kívül helyezéséről szóló 2016/679
(EU) rendelet (a továbbiakban: GDPR) 2. cikk (1) bekezdése alapján a jelen ügy szerinti adatkezelésre
a GDPR-t kell alkalmazni.
A GDPR jelen ügyben releváns rendelkezései a következők:
GDPR 15. cikk: (1) Az érintett jogosult arra, hogy az adatkezelőtől visszajelzést kapjon arra vonatkozóan,
hogy személyes adatainak kezelése folyamatban van-e, és ha ilyen adatkezelés folyamatban van,
jogosult arra, hogy a személyes adatokhoz és a következő információkhoz hozzáférést kapjon:
a) az adatkezelés céljai;
b) az érintett személyes adatok kategóriái;
c) azon címzettek vagy címzettek kategóriái, akikkel, illetve amelyekkel a személyes adatokat közölték
vagy közölni fogják, ideértve különösen a harmadik országbeli címzetteket, illetve a nemzetközi
szervezeteket;
d) adott esetben a személyes adatok tárolásának tervezett időtartama, vagy ha ez nem lehetséges, ezen
időtartam meghatározásának szempontjai;
e) az érintett azon joga, hogy kérelmezheti az adatkezelőtől a rá vonatkozó személyes adatok
helyesbítését, törlését vagy kezelésének korlátozását, és tiltakozhat az ilyen személyes adatok kezelése
ellen;
f) a valamely felügyeleti hatósághoz címzett panasz benyújtásának joga;
g) ha az adatokat nem az érintettől gyűjtötték, a forrásukra vonatkozó minden elérhető információ;
h) a 22. cikk (1) és (4) bekezdésében említett automatizált döntéshozatal ténye, ideértve a profilalkotást
is, valamint legalább ezekben az esetekben az alkalmazott logikára és arra vonatkozó érthető
információk, hogy az ilyen adatkezelés milyen jelentőséggel bír, és az érintettre nézve milyen várható
következményekkel jár.
(3) Az adatkezelő az adatkezelés tárgyát képező személyes adatok másolatát az érintett rendelkezésére
bocsátja. Az érintett által kért további másolatokért az adatkezelő az adminisztratív költségeken alapuló,
észszerű mértékű díjat számíthat fel. Ha az érintett elektronikus úton nyújtotta be a kérelmet, az
információkat széles körben használt elektronikus formátumban kell rendelkezésre bocsátani, kivéve, ha
az érintett másként kéri.
(4) A (3) bekezdésben említett, másolat igénylésére vonatkozó jog nem érintheti hátrányosan mások
jogait és szabadságait.
GDPR 58. cikk (2) bekezdés b), c) és i) pont: A felügyeleti hatóság korrekciós hatáskörében eljárva:
b) elmarasztalja az adatkezelőt vagy az adatfeldolgozót, ha adatkezelési tevékenysége megsértette e
rendelet rendelkezéseit.
c) utasítja az adatkezelőt vagy az adatfeldolgozót, hogy teljesítse az érintettnek az e rendelet szerinti
jogai gyakorlására vonatkozó kérelmét;
i) a 83. cikknek megfelelően közigazgatási bírságot szab ki, az adott eset körülményeitől függően az e
bekezdésben említett intézkedéseken túlmenően vagy azok helyett.
GDPR 77. cikk (1) bekezdés: Az egyéb közigazgatási vagy bírósági jogorvoslatok sérelme nélkül, minden
érintett jogosult arra, hogy panaszt tegyen egy felügyeleti hatóságnál – különösen a szokásos
tartózkodási helye, a munkahelye vagy a feltételezett jogsértés helye szerinti tagállamban –, ha az érintett
megítélése szerint a rá vonatkozó személyes adatok kezelése megsérti e rendeletet.

5

GDPR 83. cikk (1)-(2) és (5) bekezdés a)-b) pont: (1) Valamennyi felügyeleti hatóság biztosítja, hogy e
rendeletnek a (4), (5), (6) bekezdésben említett megsértése miatt az e cikk alapján kiszabott
közigazgatási bírságok minden egyes esetben hatékonyak, arányosak és visszatartó erejűek legyenek.
(2) A közigazgatási bírságokat az adott eset körülményeitől függően az 58. cikk (2) bekezdésének a)–h)
és j) pontjában említett intézkedések mellett vagy helyett kell kiszabni. Annak eldöntésekor, hogy
szükség van-e közigazgatási bírság kiszabására, illetve a közigazgatási bírság összegének
megállapításakor minden egyes esetben kellőképpen figyelembe kell venni a következőket:
a) a jogsértés jellege, súlyossága és időtartama, figyelembe véve a szóban forgó adatkezelés jellegét,
körét vagy célját, továbbá azon érintettek száma, akiket a jogsértés érint, valamint az általuk elszenvedett
kár mértéke;
b) a jogsértés szándékos vagy gondatlan jellege;
c) az adatkezelő vagy az adatfeldolgozó részéről az érintettek által elszenvedett kár enyhítése érdekében
tett bármely intézkedés;
d) az adatkezelő vagy az adatfeldolgozó felelősségének mértéke, figyelembe véve az általa a 25. és 32.
cikk alapján foganatosított technikai és szervezési intézkedéseket;
e) az adatkezelő vagy az adatfeldolgozó által korábban elkövetett releváns jogsértések;
f) a felügyeleti hatósággal a jogsértés orvoslása és a jogsértés esetlegesen negatív hatásainak enyhítése
érdekében folytatott együttműködés mértéke;
g) a jogsértés által érintett személyes adatok kategóriái;
h) az, ahogyan a felügyeleti hatóság tudomást szerzett a jogsértésről, különös tekintettel arra, hogy az
adatkezelő vagy az adatfeldolgozó jelentette-e be a jogsértést, és ha igen, milyen részletességgel;
i) ha az érintett adatkezelővel vagy adatfeldolgozóval szemben korábban – ugyanabban a tárgyban –
elrendelték az 58. cikk (2) bekezdésében említett intézkedések valamelyikét, a szóban forgó
intézkedéseknek való megfelelés;
j) az, hogy az adatkezelő vagy az adatfeldolgozó tartotta-e magát a 40. cikk szerinti jóváhagyott
magatartási kódexekhez vagy a 42. cikk szerinti jóváhagyott tanúsítási mechanizmusokhoz; valamint
k) az eset körülményei szempontjából releváns egyéb súlyosbító vagy enyhítő tényezők, például a
jogsértés közvetlen vagy közvetett következményeként szerzett pénzügyi haszon vagy elkerült
veszteség.
(5) Az alábbi rendelkezések megsértését – a (2) bekezdéssel összhangban – legfeljebb 20 000 000 EUR
összegű közigazgatási bírsággal, illetve a vállalkozások esetében az előző pénzügyi év teljes éves
világpiaci forgalmának legfeljebb 4 %-át kitevő összeggel kell sújtani, azzal, hogy a kettő közül a
magasabb összeget kell kiszabni:
b) az érintettek jogai a 12-22. cikknek megfelelően.
Az Infotv. 2. § (2) bekezdés: Személyes adatoknak az (EU) 2016/679 európai parlamenti és tanácsi
rendelet (a továbbiakban: általános adatvédelmi rendelet) hatálya alá tartozó kezelésére az általános
adatvédelmi rendeletet a III-V. és a VI/A. Fejezetben, valamint a 3. § 3., 4., 6., 11., 12., 13., 16., 17., 21.,
23-24. pontjában, a 4. § (5) bekezdésében, az 5. § (3)-(5), (7) és (8) bekezdésében, a 13. § (2)
bekezdésében, a 23. §-ban, a 25. §-ban, a 25/G. § (3), (4) és (6) bekezdésében, a 25/H. § (2)
bekezdésében, a 25/M. § (2) bekezdésében, a 25/N. §-ban, az 51/A. § (1) bekezdésében, az 52-54. §ban, az 55. § (1)-(2) bekezdésében, az 56-60. §-ban, a 60/A. § (1)-(3) és (6) bekezdésében, a 61. § (1)
bekezdés a) és c) pontjában, a 61. § (2) és (3) bekezdésében, (4) bekezdés b) pontjában és (6)-(10)
bekezdésében, a 62-71. §-ban, a 72. §-ban, a 75. § (1)-(5) bekezdésében, a 75/A. §-ban és az 1.
mellékletben meghatározott kiegészítésekkel kell alkalmazni.
Az Infotv. 60. § (1) bekezdése alapján a személyes adatok védelméhez való jog érvényesülése
érdekében a Hatóság hivatalból adatvédelmi hatósági eljárást indíthat. Az adatvédelmi hatósági eljárásra
az általános közigazgatási rendtartásról szóló 2016. évi CL. törvény (a továbbiakban: Ákr.) szabályait kell
alkalmazni az Infotv.-ben meghatározott kiegészítésekkel és az általános adatvédelmi rendelet szerinti
eltérésekkel.
Infotv. 75/A. §: A Hatóság az általános adatvédelmi rendelet 83. cikk (2)-(6) bekezdésében foglalt
hatásköreit az arányosság elvének figyelembevételével gyakorolja, különösen azzal, hogy a személyes

6

adatok kezelésére vonatkozó - jogszabályban vagy az Európai Unió kötelező jogi aktusában
meghatározott - előírások első alkalommal történő megsértése esetén a jogsértés orvoslása iránt - az
általános adatvédelmi rendelet 58. cikkével összhangban - elsősorban az adatkezelő vagy
adatfeldolgozó figyelmeztetésével intézkedik.
Az adatvédelmi hatósági eljárásra az általános közigazgatási rendtartásról szóló 2016. évi CL. törvény
(a továbbiakban: Ákr.) szabályait kell alkalmazni az Infotv.-ben meghatározott kiegészítésekkel és az
általános adatvédelmi rendelet szerinti eltérésekkel.
Pp. 360. § (1) bekezdés: A keresettel és az ellenkövetelés fennállta tekintetében érdemben elbírált
beszámítással érvényesített jog tárgyában hozott ítélet jogereje kizárja, hogy ugyanabból a tényalapból
származó ugyanazon jog iránt ugyanazok a felek - ideértve azok jogutódait is - egymás ellen új keresetet
indíthassanak, vagy az ítéletben már elbírált jogot egymással szemben egyébként vitássá tehessék.
III. Döntés
III.1. A Kérelmező hozzáférési jogának és az átlátható adatkezelés elvének sérelme
A Kérelmező 2019. július 5-én kelt hozzáférési kérelme nem általános jellegű volt, abban konkrét,
egymástól jól elkülöníthető kérdéseket fogalmazott meg a személyes adatai kezelésével kapcsolatban.
A Kérelmezett 2019. július 16-án kelt válaszlevele azonban a Kérelmező személyes adatainak kezelése
vonatkozásában az engedményezésről szóló tájékoztatást kivéve semmilyen, kifejezetten a Kérelmező
személyes adatai kezelésére vonatkozó információt nem tartalmazott, a Kérelmező kérelmére a
Kérelmezett egy sablonizált választ adott. A válaszlevél 2. pontjában például a Kérelmezett arról
tájékoztatta a Kérelmezőt, hogy a személyes adatait elsősorban követelés érvényesítése céljából kezeli,
holott a nyilatkozata szerint a Kérelmező teljesítette a fizetési kötelezettségét és az […] számú ügyet
2018. április 27-én lezárta, tehát a Kérelmezővel szembeni követelése megszűnt, így fogalmilag kizárt,
hogy követelésérvényesítési célból kezelje a Kérelmező személyes adatait.
A hozzáférési kérelmek adatvédelmi követelményeknek megfelelő módon való teljesítéséhez nem
elegendő a formai alapon megadott, releváns információk nélküli válasz. A hozzáférési jog gyakorlása
következtében az adatkezelők oldalán megjelenő tájékoztatási kötelezettség nem egy adminisztrációs
kötelezettség, amely sablonizálva teljesíthető. A hozzáférési kérelmek teljesítése során az
adatkezelőknek az információkat a konkrét érintettekre szabva, egyéniesítve és az érintettek által feltett
kérdéseket érdemben mérlegelve kell az érintettek rendelkezésére bocsátaniuk. Ennek hiányában az
érintettek nem kapnak világos képet a személyes adataik kezeléséről, az nem válik számukra átláthatóvá.
A Kérelmezett 2019. július 16-i válaszában a Kérelmező által a hozzáférési kérelmében megfogalmazott
kérdéseire nem adott választ, amelyet a 2019. november 28-án kelt nyilatkozatában maga is elismert: „A
Levélre Társaságunk 2019. július 16. napján kelt irata szerint küldte meg válaszát, amelyben –
adminisztrációs hibából adódóan – a Társaság nem tért ki egyértelműen minden az Ügyfél által feltett
kérdés megválaszolására.” A Hatóság álláspontja szerint ez a nyilatkozat annyiban nem helytálló, hogy
a Kérelmezett a Kérelmező által feltett egyetlen kérdésre sem adott választ a 2019. július 16-án kelt
levelében.
A fentiekből kifolyólag a Hatóság megállapítja, hogy a Kérelmezett megsértette a GDPR 15. cikkét,
amikor nem adott érdemi, konkrét válaszokat a Kérelmező hozzáférési kérelmére a hatósági
megkeresést megelőzően, amely által sérült a Kérelmező hozzáférési joga.
III.2. A Kérelmezett 2019. november 28-án kelt válaszának értékelése
a) A Kérelmezett a Hatósághoz visszaérkezett tértivevény tanúsága szerint 2019. október 31-én szerzett
tudomást arról, hogy a Hatóság a Kérelmező kérelmére adatvédelmi hatósági eljárást indított. Ezt
követően felülvizsgálta a Kérelmező hozzáférési kérelmére adott válaszát és 2019. november 28-án kelt
levelében törekedett a hozzáférési kérelemben feltett kérések megválaszolására.
A Hatóság megjegyzi, hogy a Kérelmező azon kérdése, hogy a 2014. szeptember 30-án és 2019.
december 9-én kelt levelek milyen személyes adatok alapján kerültek megküldésre a részére nehezen
értelmezhető, mivel az vonatkozhat az elérhetőségi adatokra, illetve az akkor még fennállt tartozására

7

vonatkozó adatokra is. Figyelemmel azonban a hozzáférési kérelem harmadik pontjára, amely a tartozás
alakulására és egyéb tranzakciós adatokra vonatkozik, a Kérelmezett válasza ezen kérdések
vonatkozásában megfelelőnek tekinthető.
A Hatóság álláspontja szerint az incidensről, az adathelyesbítésről, valamint az arról való tájékoztatás,
hogy a 2014. szeptember 30-án és 2019. december 9-én kelt leveleket milyen személyes adatok alapján
küldte meg a Kérelmezett a Kérelmezőnek, megfelelnek a GDPR rendelkezéseinek, azaz ezen kérdések
vonatkozásában a Kérelmezett orvosolta a mulasztását.
b) A res iudicata kérdése
Az anyagi jogerő az ítélet joghatása. A Pp. 360. §-hoz fűzött kommentár szerint az anyagi jogerő
legfontosabb joghatása, hogy az ítélet a perbe vitt jogviszony körében a feleket megillető jogokat és az
őket terhelő kötelezettségeket véglegesen meghatározza.
A Fővárosi Törvényszék és a Fővárosi Ítélőtábla által lefolytatott polgári per tárgya a Kérelmező 2016.
február 12-én, augusztus 31-én és október 6-án kelt tájékoztatás iránti kérelmeinek teljesítése, az azok
alapján a Kérelmezett által a Kérelmező rendelkezésére bocsátott adatok megfelelősége volt. A
Kérelmező számára a tájékoztatási jogot az Infotv. rendelkezései biztosították.
A Fővárosi Törvényszék ítéletében megállapította, hogy a felperesi – azaz a Kérelmező általi –
adatigénylés pontos tartalmának meghatározására csak a perben, a Kérelmező kereseti kérelmében
került sor. Ezt követően felsorolta azt a hét adatkört, amelyet a Kérelmező a kereseti kérelmében
konkrétan megnevezett: „a követelés analitikájához kapcsolódó számviteli nyilvántartások tételei; a
követelés nyilvántartásának időbeli egyenlege jogcímenkénti időbeli összetételre lebontva; a követelésre
befizetett összegek elszámolása módjának, módszerének, idejének meghatározása; a befizetésből
mekkora mértékben került sor tőkére, kamatra és díjra elszámolásra; a kamaton belül a közölt adat
megosztása a késedelmi vagy ügyleti kamatként történő elszámolás szerint; a banki kivonatokon
szereplő, az átutalás jogcímét tartalmazó adattartalom közlését; a megjelölt adatokon túl egyéb adatok
felperesről alperes nyilvántartásában szerepelnek-e vagy sem.”
A Fővárosi Törvényszék megállapította, hogy „a felperes kereset benyújtását megelőzően alperesnek
megküldött adatigénylést tartalmazó kérelmek, illetőleg a perben felperes által megjelölt tartalom
egymással, illetőleg az alperesi adatközléssel megfeleltethető nem volt, mivel per megindulását
megelőző három adatigénylés pontos tartalma a perben előadottakhoz képest meghatározva nem volt.”
A Fővárosi Törvényszék kiemelte, hogy a Kérelmező csupán a perben teljesítette a Hatóság
NAIH/2016/2347/2/V. ügyszámú állásfoglalása szerinti javaslatát, hogy konkrét kérdéssel forduljon a
Kérelmezetthez, így a fenti hét adatkör megismerésére vonatkozó igény a perben már nem volt
figyelembe vehető, ezért a Fővárosi Törvényszék jogsértést nem állapított meg.
A Fővárosi Ítélőtábla a Fővárosi Törvényszék ítéletét helybenhagyta, mivel az abban foglalt döntés helyes
volt.
A Pp.-hez fűzött kommentár (a továbbiakban: kommentár) szerint az ítélt dolog negatív hatása, hogy az
adott igény további vitatását kizárja. Az ítélt dolog csak annak a jogvitának az újbóli elbírálását
akadályozza, ahol mind a felek, mind a ténybeli alap, mind az elbírált jogviszony azonos, tehát ha ezek
egyike nem áll fenn, úgy a res iudicata hatás nem érvényesül.
A kommentár szerint a jogerő, azon belül is a tényazonosság nem terjed ki a jogviszony létrejötte után
keletkezett tényekre, amelyekre új keresetet lehet alapítani.
A Hatóság álláspontja szerint a Kérelmező 2019. július 5-én kelt hozzáférési kérelme nem a korábbi, a
bíróság által elbírált tájékoztatási kérelmek megismétlése, hanem új, konkrétabb, tartalmilag a
korábbiakkal nem egyező kérelem, ezért a per tárgyát képező tájékoztatási kérelmek és a jelen
adatvédelmi hatósági eljárás tárgyát képező hozzáférési kérelem között nem áll fenn azonosság, így az
ítélt dolog joghatásának feltételeként szolgáló tényazonosság nem áll fenn. Ennek körében a Hatóság
kiemeli, hogy maga a Fővárosi Törvényszék is rögzítette ítéletének indokolásában, hogy a Kérelmező
jogosult újabb, konkrét tájékoztatási kérelem benyújtására, illetve annak nem megfelelő teljesítése

8

esetén jogosult ismételten bírósághoz fordulni: amennyiben a Kérelmező az „általa a perben igényelt
további 7 fajta adatnak az alperesi kiadását továbbra is igényli, úgy nincs elzárva attól, hogy a perben
meghatározott határozottsággal megjelölve ismételten az Infotv.14. § a) pont szerinti tájékoztatás kérés
benyújtásával érvényesítse az igényét. Amennyiben az alperes az Infotv. 15. § (1) bekezdésében írtak
szerint nem teljesíti a perben megjelölt konkrét adatok kiadására vonatkozó felperesi ismételt
tájékoztatási kérelmet, úgy ebben az esetben a felperes alappal fordulhat a bírósághoz (…).”
A fentiekből kifolyólag a Hatóság a Kérelmezett ítélt dologra való hivatkozását nem tartja elfogadhatónak,
mivel a Kérelmező 2019. július 5-én kelt hozzáférési kérelmében megfogalmazottak és a Fővárosi
Törvényszék, valamint a Fővárosi Ítélőtábla által elbírált kérelmek tartalma tekintetében nem áll fenn
tényazonosság, így a jelen hatósági eljárás tárgyát képező hozzáférési kérelem kapcsán nem
érvényesülnek az ítélt dologhoz kapcsolódó joghatások, így pedig arra hivatkozással nem tagadható meg
a Kérelmező hozzáférési kérelmének teljesítése.
Ebből kifolyólag a Hatóság megállapítja, hogy a Kérelmezett a 2019. november 28-én kelt válaszában a
tartozás alakulására és egyéb tranzakciós adatokra vonatkozó kérdések tekintetében nem orvosolta a
jogsértést és ezen adatok vonatkozásában a Kérelmező hozzáférési jogának sérelme továbbra is fennáll,
megsértve ezzel a GDPR 15. cikkét.
III.3. A Kérelmező által kért adatok személyes adat minősége
A Kérelmező a hozzáférési kérelme 3. pontjában azt kérte a Kérelmezettől, hogy küldje meg részére a
nyilvántartásában szereplő adatok közül az általa teljesített befizetések minden egyes adatát a
nyilvántartás szerinti terjedelemben, valamint az általa teljesített befizetések által érintett bankkivonatok
– feltehetően bankszámlakivonatokat kell érteni alatta – másolatát. Emellett kérte két általa teljesített
befizetés – […] – pénzügyi és számviteli elszámolását minden közvetlen és közvetett tranzakciós tételre
és adatra kiterjedően.
A Kérelmező a kérelmében kérte, hogy a 3. pont szerinti hozzáférési kérelmét a Kérelmezett minden
részletre kiterjedően teljesítse, és tartalmazza az alábbi adatokat: fizetési művelet azonosítói, fizetés
típusa, összeg, költségviselő, tényleges fizető, kedvezményezett, kedvezményezett számlája, tényleges
kedvezményezett, jogcím, közlemény.
A Kérelmező kérelmei annyiban ellentmondanak egymásnak, hogy a befizetések adatait egyszer a
Kérelmezett nyilvántartása szerinti terjedelemben kéri, míg máskor részletes, a tranzakciókra vonatkozó
adatok rendelkezésére bocsátását is kéri.
Tekintettel arra, hogy a Kérelmező hatósági eljárás iránti kérelmében azt is kérte a Hatóságtól, hogy
kötelezze a Kérelmezettet a hozzáférési kérelmében megjelölt adatok rendelkezésére bocsátására, ezért
a Hatóságnak vizsgálnia kell, hogy a kért adatok a Kérelmező személyes adatai-e, mivel ezen adatok
személyes adat jellege előfeltétele annak, hogy a Hatóság jogszerűen kötelezhesse azok kiadására a
Kérelmezettet.
A Kérelmező hozzáférési kérelméhez mellékelt, „A napközbeni átutalási megbízás szabványa” című
dokumentum szerint a pénzintézetek elektronikus szolgáltatásuk keretében bővített adattartalmú forint
átutalási lehetőséget biztosíthatnak az ügyfeleiknek. Az ügyfelek elektronikus átutalási megbízásainak
bővített adattartalma elősegíti a fizetések nyilvántartásokban történő egyeztetését, a fizetési megbízások
ügyféltől ügyfélig történő automatizálását.
A dokumentum 5. oldalán kerül kifejtésre, hogy mi minősül a fizetési művelet azonosítójának. Eszerint „a
fizetési művelethez, tehát a megbízáshoz két azonosítót rendelhet hozzá a kezdeményező (átutaló). A
<a megbízás azonosító> kizárólag a megbízó és az átutaló bankja közötti viszonyban alkalmazandó, de
a művelettel kapcsolatos további üzenetekben újrafelhasználható egyedi azonosító. A <végponttól
végpontig azonosító> a kezdeményező/átutaló saját műveleti azonosítója, ami végigkíséri a műveletet
az összes feldolgozási lépésben és a visszautasításokon is. Az azonosító elsősorban egyeztetésre,
visszakeresésre használható, illetve bizonyos feladatok elvégzését is hozzá lehet kötni a felek
megállapodása alapján. (…) A <végponttól végpontig azonosító> kitöltésének elmaradása esetén a

9

fizetési láncban NOTPROVIDED (nem adták meg) adatot fogja a bank továbbítani, ami a későbbi
egyeztetések szempontjából kedvezőtlen.”
A fenti leírás alapján a megbízás azonosítóval a Kérelmezett nem rendelkezhet, mivel az csak a
Kérelmező és a bankja közötti viszonyban alkalmazandó, erre tekintettel pedig ehhez nem tud
hozzáférést biztosítani a Kérelmezőnek. A Kérelmezett akkor rendelkezhet a Kérelmező által indított
átutalások végponttól végpontig azonosítójával, amennyiben ilyet megadott az átutalási megbízást adó
Kérelmező az átutalás indításakor, ennek hiányában a Kérelmezett sem rendelkezhet vele.
A fizetési művelet azonosítói elsősorban magára a fizetési műveletre vonatkoznak, azok nem a
Kérelmezőt, hanem a fizetési műveletet azonosítják. Közvetetten azonban magára a megbízást indító
személyre is vonatkozhatnak, mivel az átutalást ő indította, az azonosítóval ellátott tranzakció az ő
pénzügyi helyzetét érinti.
A Hatóság álláspontja szerint a Kérelmező befizetései vonatkozásában a személyes adatának minősül
az, hogy ki teljesítette a befizetést, a befizetés összege, típusa, a befizetés és befizetés könyvelésének
időpontja, a kedvezményezett megnevezése, a jogcím (amennyiben megadásra került), illetve átutalás
esetén a befizetés közlemény rovatában feltüntetett információk, és – amennyiben a Kérelmező az
átutalás indításakor adott meg ilyet – a tranzakció végponttól végpontig azonosítója, valamint, hogy a
befizetés mire került elszámolásra: tőkére, díjra, kamatra.
A Kérelmezett azon bankszámlakivonatainak másolata, amelyek tartalmazzák a Kérelmező által
teljesített befizetéseket is, teljes egészükben – valamennyi befizetés és kifizetés vonatkozásában –nem
minősülnek a Kérelmező személyes adatának, hiszen azok csak a konkrét befizetése vonatkozásában
tartalmaznak vele kapcsolatba hozható adatokat, így a bankszámlakivonat többi részének
megismerésére nem jogosult, az csak minden más – nem a Kérelmező befizetésére vonatkozó –
információk és adatok kitakarásával bocsátható a rendelkezésére.
A Kérelmező nem határozta meg egyértelműen, hogy pontosan milyen adatokat ért […] és […]
befizetések pénzügyi és számviteli elszámolása alatt.
A számviteli szabályozás célja, hogy vállalkozások vagyoni, pénzügyi és jövedelmi helyzetéről és azok
alakulásáról objektív információk álljanak rendelkezésre. Az egyes befizetések nem személyhez kötötten
kerülnek feltüntetésre, „elszámolásra” a számvitelről szóló törvény szerinti mérlegben és
eredménykimutatásban, hanem a további befizetésekkel és bevételekkel együttesen, azokkal
összevontan. Ebből kifolyólag a befizetések számviteli szabályok szerinti elszámolásuk során elvesztik
a személyes adat jellegüket, mivel többé már nem köthetők egyetlen konkrét személyhez. Ezek alapján
a befizetések számviteli elszámolása nem minősül a Kérelmező személyes adatának, mivel ezek az
információk nem hozhatók vele kapcsolatba.
A fentiekből kifolyólag a Kérelmező csak a személyes adatainak minősülő adatokat jogosult megismerni
a GDPR 15. cikke szerinti hozzáférési joga alapján.
III.4. Jogkövetkezmények
III.4.1. A Hatóság a Kérelmező kérelmének helyt ad és a GDPR 58. cikk (2) bekezdés b) pontja alapján
megállapítja, hogy a Kérelmezett megsértette a GDPR 15. cikkét, amikor nem válaszolt érdemben a
Kérelmező hozzáférési kérelmére.
III.4.2. A Hatóság kötelezi a Kérelmezettet, hogy teljesítse a Kérelmező hozzáférési kérelmének 3.
pontjában foglalt kéréseket a határozat III.3. pontjában foglaltak figyelembevételével.
A Kérelmezett a Kérelmező tartozásairól készült kimutatást megküldte a Hatóság részére, azonban azt
a Kérelmező a nyilatkozata szerint nem kapta meg annak ellenére, hogy a Kérelmezett hivatkozik arra a
2019. november 28-án kelt válaszlevelében. A Hatóság ezt az állítást alátámasztottnak látja, mivel a
Kérelmező megküldte a Hatóság részére a Kérelmező válaszlevelének másolatát, amely nem
tartalmazott mellékletet. Ezen túlmenően a Kérelmezett a Hatóságnak címzett 2019. november 28-án
kelt nyilatkozatához a Kérelmezőnek írt felülvizsgált válaszlevelet az 5. számú mellékletként csatolta, míg

10

a kimutatást pedig önállóan, a 9. számú mellékletként, így a Hatóság álláspontja szerint az nem képezte
részét a Kérelmezőnek küldött, felülvizsgált válaszlevélnek.
A Kérelmezett által előállított kimutatás megfelelő módja lehet a Kérelmező hozzáférési kérelme
teljesítésének bizonyos kiegészítések mellett. A Hatóság felhívja a Kérelmezettet a kimutatás
tartalmának felülvizsgálatára, mivel a kimutatás szerint a […] és […] közötti befizetések kivételével
minden befizetés könyvelésre került a befizetés napján, holott a Kérelmezett mind a Hatóságnak címzett
nyilatkozatában, mind a Kérelmezettnek küldött, 2019. november 28-án kelt levelében úgy nyilatkozott,
hogy „a követelések rendezése érdekében teljesített befizetések Társaságunk nyilvántartó rendszerében
nem azonnal kerülnek az adott ügyben nyilvántartásba vételre, annak feldolgozása hosszabb időt vesz
igénybe. Így fordulhatott elő, hogy a Társaságunk […] napján küldött levelekor az Ügyfél […] napján
teljesített befizetése még nem volt látható.” Ebből kifolyólag a Kérelmezett nyilatkozata és a kimutatás
között ellentmondás feszül.
Amennyiben a Kérelmezett a befizetés könyvelése és befizetés nyilvántartásba vétele alatt nem ugyanazt
a tevékenységet érti, úgy a Hatóság álláspontja szerint a hozzáférési kérelemre adott válaszában ezen
fogalmak meghatározására is ki kell térnie, valamint ebben az esetben ki kell egészítenie a kimutatást a
nyilvántartásba vétel napjával.
III.4.3. A Hatóság hivatalból megvizsgálta, hogy indokolt-e a Kérelmezettel szemben adatvédelmi bírság
kiszabása.
E körben a Hatóság a GDPR 83. cikk (2) bekezdése és az Infotv. 75/A. §-a alapján mérlegelte az ügy
összes körülményét. Tekintettel az ügy körülményeire, valamint arra, hogy a Kérelmezett nem első
alkalommal sértette meg a GDPR rendelkezéseit, ezért a Hatóság megállapította, hogy a jelen eljárás
során feltárt jogsértés esetében a figyelmeztetés se nem arányos, se nem visszatartó erejű szankció,
ezért bírság kiszabása szükséges.
A Hatóság mindenekelőtt figyelembe vette, hogy a Kérelmezett által elkövetett jogsértés a GDPR 83. cikk
(5) bekezdés b) pontja szerint a magasabb összegű bírságkategóriába tartozó jogsértésnek minősül,
mivel az egy érintetti jog sérelmével járt.
A Hatóság a bírságkiszabás során az alábbi körülményeket súlyosbító körülményként értékelte:
•

•

a Kérelmezett a jelen hatósági adatvédelmi eljárásról való tudomásszerzést követően sem járt el
elég körültekintően a hozzáférési kérelemre adott válasza felülvizsgálata során, és nem adott
tájékoztatást a Kérelmezőnek a befizetéseivel összefüggő tranzakciós adatokról [GDPR 83. cikk
(2) bekezdés k) pontl;
a Kérelmezett tevékenysége nagy részben személyes adatok kezelésére épül, nagy számú
természetes személy személyes adatát kezeli, így a Hatóság álláspontja szerint a Kérelmezettől
elvárható, hogy a hozzáférési joggyakorlásra irányuló kérelmeket a GDPR előírásainak
megfelelően kezelje, azokra konkrét, az adott érintett személyes adatai kezelésére vonatkozó
választ adjon [GDPR 83. cikk (2) bekezdés k) pont].

A Hatóság a bírságkiszabás során az alábbi körülményeket enyhítő körülményként értékelte:
•
•

a feltárt jogsértés kizárólag a Kérelmezőt érinti, a jogsértés nem folyamatos jellegű és megfelelő
intézkedésekkel orvosolható [GDPR 83. cikk (2) bekezdés a) pont];
a Kérelmezett a Hatóság megkeresését követően felülvizsgálta a Kérelmező hozzáférési
kérelmére adott válaszát és részben eleget tett a Kérelmező hozzáférési kérelmének [GDPR 83.
cikk (2) bekezdés c) pont].

A Hatóság figyelembe vette továbbá, hogy
•
•

a Kérelmezett korábban nem követett el releváns, a jelen ügyben megállapítotthoz hasonló
jogsértést [GDPR 83. cikk (2) bekezdés e) pont];
a Kérelmezett eleget tett a Hatóság felé fennálló együttműködési kötelezettségének [GDPR 83.
cikk (2) bekezdés f) pont];

11

•
•

a Kérelmező által kért adatok pénzügyi adatok, amelyek a felek jogvitájával kapcsolatosak; a
megállapított adatvédelmi jogsértések nem érintik a személyes adatok különleges kategóriáit
[GDPR 83. cikk (2) bekezdés g) pont];
A Kérelmezett 2018. évi beszámolója szerinti az adózás előtti eredménye […] forint, tárgyévi
eredménye pedig […] forint volt, a kiszabott adatvédelmi bírság összege a Kérelmezett adózás
előtti eredményének […] %-a [GDPR 83. cikk (5) bekezdés].

A Hatóság a bírságkiszabás során nem tartotta relevánsnak a GDPR 83. cikk (2) bekezdés b), d), h), i),
j) pontja szerinti körülményeket, mivel azok a konkrét ügy kapcsán nem értelmezhetők.
A bírság összegét a Hatóság jogszabályon alapuló mérlegelési jogkörében eljárva határozta meg.
A fentiek alapján a Hatóság a rendelkező részben foglaltak szerint döntött.
IV. Egyéb kérdések:
A Hatóság hatáskörét az Infotv. 38. § (2) és (2a) bekezdése határozza meg, illetékessége az ország
egész területére kiterjed.
A jelen döntések az Ákr. 80.-81. §-án és az Infotv. 61. § (1) bekezdésén alapulnak. A határozat és a
végzés az Ákr. 82. § (1) bekezdése alapján a közlésükkel véglegessé válnak. Az Ákr. 112. §-a és a 114.
§ (1) bekezdése alapján a határozattal szemben közigazgatási per útján van helye jogorvoslatnak.
***
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság döntésével
szembeni közigazgatási per törvényszéki hatáskörbe tartozik, a perre a Kp. 13. § (11) bekezdése alapján
a Fővárosi Törvényszék kizárólagosan illetékes. A polgári perrendtartásról szóló 2016. évi CXXX.
törvénynek (a továbbiakban: Pp.) – a Kp. 26. § (1) bekezdése alapján alkalmazandó – 72. §-a alapján a
törvényszék hatáskörébe tartozó perben a jogi képviselet kötelező. Kp. 39. § (6) bekezdése szerint – ha
törvény eltérően nem rendelkezik – a keresetlevél benyújtásának a közigazgatási cselekmény
hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9. § (1) bekezdés b) pontja szerint az ügyfél jogi képviselője elektronikus
kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A tárgyalás
tartása iránti kérelem lehetőségéről szóló tájékoztatás a Kp. 77. § (1)-(2) bekezdésén alapul. A
közigazgatási per illetékének mértékét az illetékekről szóló 1990. évi XCIII. törvény (továbbiakban: Itv.)
45/A. § (1) bekezdése határozza meg. Az illeték előzetes megfizetése alól az Itv. 59. § (1) bekezdése és
62. § (1) bekezdés h) pontja mentesíti az eljárást kezdeményező felet.
Budapest, 2020. január 22.

Dr. Péterfalvi Attila
elnök
c. egyetemi tanár

