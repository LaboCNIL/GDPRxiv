Ügyszám: NAIH/2019/214/23.

Tárgy: kérelemnek részben helyt adó határozat

Ügyintéző: […]
HATÁROZAT
A Nemzeti Adatvédelmi és Információszabadság Hatóság (a továbbiakban: Hatóság) előtt […] (a
továbbiakban: Kérelmező) személyesen benyújtott kérelmére a […]-vel (a továbbiakban:
Kérelmezett 1) és a […]-vel (a továbbiakban: Kérelmezett 2) (a továbbiakban együttesen:
Kérelmezettek) szemben indult adatvédelmi hatósági eljárásban az alábbi döntéseket hozza:
I. A Hatóság a Kérelmezett 1 jogellenes adatkezelése miatti elmarasztalására irányuló kérelmének
helyt ad és megállapítja, hogy a Kérelmezett 1 a Kérelmező személyes adataival összefüggésben
megsértette a GDPR 6. cikk (1) bekezdését, mivel jogalap nélkül tette lehetővé a […] Bíróság […]
számú ítéletébe (a továbbiakban: ítélet) való betekintést harmadik személy számára.
II. A kérelem arra irányuló részét, hogy tiltsa el a Kérelmezett 1-et a Kérelmező személyes
adatainak a tájékoztatása és hozzájárulása, valamint ok és cél nélküli harmadik személyek részére
való továbbításától, a Hatóság elutasítja.
III. A kérelem arra irányuló részét, hogy a Hatóság kötelezze Kérelmezett 2-t az ítélet törlésére,
valamint annak hitelt érdemlő igazolására, a Hatóság elutasítja.
A jelen határozattal szemben közigazgatási úton jogorvoslatnak nincs helye, de az a közléstől
számított 30 napon belül a Fővárosi Törvényszékhez címzett keresettel közigazgatási perben
megtámadható. A keresetlevelet a Hatósághoz kell benyújtani, elektronikusan, amely azt az ügy
irataival együtt továbbítja a bíróságnak. A tárgyalás tartása iránti kérelmet a keresetben jelezni kell.
A teljes személyes illetékmentességben nem részesülők számára a bírósági felülvizsgálati eljárás
illetéke 30 000 Ft, a per tárgyi illetékfeljegyzési jog alá esik. A Fővárosi Törvényszék előtti
eljárásban a jogi képviselet kötelező.
INDOKOLÁS
I. Az eljárás menete és a tényállás tisztázása
I.1.1. A Kérelmező a Hatósághoz 2019. január 3. napján érkezett kérelmében adatvédelmi
hatósági eljárás megindítását kezdeményezte.
A Kérelmező kérelmében előadta, hogy Kérelmezett 1 továbbította a Kérelmező 2-nek az ítéletet,
illetve az abban található személyes adatait a Kérelmező tájékoztatása nélkül 2018
novemberében. Kérelmező álláspontja szerint az ítélet továbbításának nem volt megfelelő célja és
jogalapja.
A Kérelmező előadta továbbá, hogy 2018. november 14-én Kérelmezett 2 munkavállalója a
Kérelmezett 1 […] szám alatt található bankfiókjának vezetője által leadott riasztást követően az
ítéletre is hivatkozott („itt a birtokvédelmi papír”), amikor felszólította a Kérelmezőt a bankfiók
elhagyására, amelyről a Kérelmező hangfelvételt is készített. A Kérelmezett 2 helyszínen jelenlévő
munkavállalója szóban úgy nyilatkozott, hogy „a birtokvédelmi papírt” körlevélben megkapták a
Kérelmezett 2 munkavállalói.
A fentiek alapján a Kérelmező kérte, hogy a Hatóság marasztalja el a Kérelmezett 1-et a
természetes személyeknek a személyes adatok kezelése tekintetében történő védelméről és az
ilyen adatok szabad áramlásáról, valamint a 95/46/EK irányelv hatályon kívül helyezéséről szóló
2016/679 (EU) rendelet (a továbbiakban: GDPR) rendelkezéseinek megsértése miatt, tiltsa el a
Kérelmezett 1-et attól, hogy a személyes adatait a tájékoztatása és hozzájárulása, valamint ok és

2

cél nélkül harmadik személyek részére továbbítsa, illetve kötelezze a Kérelmezett 2-t az ítélet
törlésére és annak hitelt érdemlő igazolására.
A Kérelmező kérelmére az információs önrendelkezési jogról és az információszabadságról szóló
2011. évi CXII. törvény (a továbbiakban: Infotv.) 60. § (1) bekezdése alapján a NAIH/2019/214.
ügyszámon 2019. január 4-én adatvédelmi hatósági eljárás indult.
I.1.2. A Hatóság a tényállás tisztázása érdekében több alkalommal is nyilatkozattételre hívta fel a
Kérelmezetteket.
Kérelmezett 1 nyilatkozata szerint az ítélet alapján belső ügyviteli célú dokumentumot készített,
amelyet kizárólag a fenti bankfiók vezetője kapott meg az ítélettel együtt. A belső ügyviteli
dokumentum célja, hogy segítse a Kérelmező és Kérelmezett 1 között kialakult helyzet
ismertetését a Kérelmezett 1 által leadott riasztásokra kiérkező hatóságok – különösen a
rendőrség – számára. A belső ügyviteli célú dokumentum – amely a Hatóság részére megküldésre
került – tartalmazza a Kérelmező nevét, valamint az ítéletben foglaltak rövid összefoglalását.
Kérelmező 2018. november 14-én megjelent a Kérelmezett 1 […] szám alatt található
bankfiókjában ügyintézés céljából. Kérelmezett 1 fiókvezetője felszólította a Kérelmezőt a bankfiók
elhagyására, aki ennek nem tett eleget, így a fiókvezető pánikriasztást adott le. A pánikriasztásra
mind a rendőrség, mind a távfelügyeleti vagyonvédelmi feladatokat ellátó Kérelmezett 2
munkavállalói a helyszínre érkeztek.
A belső ügyviteli dokumentumot a fiókvezető a riasztást követően kapta meg a Kérelmezett 1
központjából. A kísérő levélben Kérelmezett 1 felhívta a fiókvezető figyelmét, hogy a belső ügyviteli
dokumentum a vagyonőrök számára nem publikus, ők azt nem ismerhetik meg, ebből kifolyólag a
fiókvezető csak szóban adott tájékoztatást a vagyonőröknek arról, hogy létezik ilyen dokumentum.
Kérelmezett 1 2019. március 11-én kelt nyilatkozata szerint a fiókvezető kinyomtatta a belső
ügyviteli dokumentumot, azt az irodájában átadta az kiérkező rendőröknek, majd miután
visszakapta, megsemmisítette azt.
Kérelmezett 1 2019. április 9-én kelt nyilatkozatában pontosította korábbi állításait, miszerint a
fiókvezető az ítéletet továbbította a helyettesének, aki azt az ügyintézésről készült kamerafelvétel
szerint – […] elnevezésű kamera, 2018. 11. 14. 09:17 – a Kérelmezett 1 által is elismerten
kinyomtatta, majd átadta az élőerős vagyonvédelmet ellátó, a […] – nem pedig a Kérelmezett 2 –
alkalmazásában álló vagyonőrnek, aki rápillantott a kinyomtatott ítéletre, majd félbehajtotta azt és
átadta az egyik eljáró rendőrnek. A fiókvezető-helyettes nem a fiókvezető tudtával vagy utasítására
járt el. A vagyonőr nyilatkozata szerint a dokumentumba nem olvasott bele, annak tartalmát nem
ismerte meg, azt a fiókvezető helyettes kérésére csak átadta az eljáró rendőröknek. Miután a
fiókvezető-helyettes visszakapta az ítélet nyomtatott példányát, megsemmisítette azt.
I.1.3. A Kérelmezettek egybehangzó nyilatkozata szerint sem az ítélet, sem a belső ügyviteli
dokumentum nem került továbbításra a Kérelmezett 2 vagy közvetlenül a munkavállalói részére,
amelyet a bankfiókban készült kamerafelvételek is alátámasztanak.
Kérelmezett 2 nyilatkozata szerint a Kérelmező által készített hangfelvételen hallható, az
alkalmazásában álló vagyonőr azon kijelentése, hogy „de meg van, mi is megkaptuk, és körlevélen
megkaptuk”, nem az ítéletre vagy a belső ügyviteli dokumentumra utal, hanem a 2018 őszén általa
kiadott eljárási utasításra, amelyet körlevélben kaptak meg a munkavállalói.
Kérelmezett 2 2018 őszén két eljárási utasítást adott ki, ezek közül az egyiket 2018. október 30-ai
keltezéssel, a másikat 2018. november 14-e után. Ezen utasításban felhívta a munkatársai
figyelmét a követendő eljárásrendre, amennyiben banki alkalmazottól, illetve a Kérelmezett 1
valamelyik bankfiókjából érkezik a riasztás.

3

II. Az ügyben alkalmazandó jogszabályi rendelkezések
A GDPR 2. cikk (1) bekezdése alapján a jelen ügy szerinti adatkezelésre a GDPR-t kell alkalmazni.
A GDPR jelen ügyben releváns rendelkezései a következők:
GDPR 4. cikk 1. pont: „személyes adat”: azonosított vagy azonosítható természetes személyre
(„érintett”) vonatkozó bármely információ; azonosítható az a természetes személy, aki közvetlen
vagy közvetett módon, különösen valamely azonosító, például név, szám, helymeghatározó adat,
online azonosító vagy a természetes személy testi, fiziológiai, genetikai, szellemi, gazdasági,
kulturális vagy szociális azonosságára vonatkozó egy vagy több tényező alapján azonosítható.
GDPR 4. cikk 2. pont: „adatkezelés”: a személyes adatokon vagy adatállományokon automatizált
vagy nem automatizált módon végzett bármely művelet vagy műveletek összessége, így a gyűjtés,
rögzítés, rendszerezés, tagolás, tárolás, átalakítás vagy megváltoztatás, lekérdezés, betekintés,
felhasználás, közlés, továbbítás, terjesztés vagy egyéb módon történő hozzáférhetővé tétel útján,
összehangolás vagy összekapcsolás, korlátozás, törlés, illetve megsemmisítés.
GDPR 6. cikk (1) bekezdés: A személyes adatok kezelése kizárólag akkor és annyiban jogszerű,
amennyiben legalább az alábbiak egyike teljesül:
a) az érintett hozzájárulását adta személyes adatainak egy vagy több konkrét célból történő
kezeléséhez;
b) az adatkezelés olyan szerződés teljesítéséhez szükséges, amelyben az érintett az egyik fél,
vagy az a szerződés megkötését megelőzően az érintett kérésére történő lépések megtételéhez
szükséges;
c) az adatkezelés az adatkezelőre vonatkozó jogi kötelezettség teljesítéséhez szükséges; d) az
adatkezelés az érintett vagy egy másik természetes személy létfontosságú érdekeinek védelme
miatt szükséges;
e) az adatkezelés közérdekű vagy az adatkezelőre ruházott közhatalmi jogosítvány gyakorlásának
keretében végzett feladat végrehajtásához szükséges;
f) az adatkezelés az adatkezelő vagy egy harmadik fél jogos érdekeinek érvényesítéséhez
szükséges, kivéve, ha ezen érdekekkel szemben elsőbbséget élveznek az érintett olyan érdekei
vagy alapvető jogai és szabadságai, amelyek személyes adatok védelmét teszik szükségessé,
különösen, ha az érintett gyermek.
Az első albekezdés f) pontja nem alkalmazható a közhatalmi szervek által feladataik ellátása során
végzett adatkezelésre.
GDPR 58. cikk (2) bekezdés b) pont: A felügyeleti hatóság korrekciós hatáskörében eljárva:
b) elmarasztalja az adatkezelőt vagy az adatfeldolgozót, ha adatkezelési tevékenysége
megsértette e rendelet rendelkezéseit;
Az Infotv. 2. § (2) bekezdése szerint az általános adatvédelmi rendeletet az ott megjelölt
rendelkezésekben foglalt kiegészítésekkel kell alkalmazni.
Infotv. 75/A. §: A Hatóság az általános adatvédelmi rendelet 83. cikk (2)-(6) bekezdésében foglalt
hatásköreit az arányosság elvének figyelembevételével gyakorolja, különösen azzal, hogy a
személyes adatok kezelésére vonatkozó - jogszabályban vagy az Európai Unió kötelező jogi
aktusában meghatározott - előírások első alkalommal történő megsértése esetén a jogsértés
orvoslása iránt - az általános adatvédelmi rendelet 58. cikkével összhangban - elsősorban az
adatkezelő vagy adatfeldolgozó figyelmeztetésével intézkedik.
Az adatvédelmi hatósági eljárásra az általános közigazgatási rendtartásról szóló 2016. évi CL.
törvény (a továbbiakban: Ákr.) szabályait kell alkalmazni az Infotv.-ben meghatározott
kiegészítésekkel és az általános adatvédelmi rendelet szerinti eltérésekkel.

4

III. Döntés
III.1. Személyes adatok megismerhetővé tétele harmadik személy számára
Az ítélet személyes adatot tartalmaz – a Kérelmező nevét és lakcímét –, sőt annak egésze, teljes
tartalma a Kérelmező személyes adatának minősül, mivel a perben, amelyben az ítélet született,
alperesként vett részt, így az ítéletben foglaltak – tényállás, a bíróság megállapításai – mind vele
kapcsolatba hozható adatok.
A Kérelmezett 1 által megvalósított azon művelet, hogy a személyes adatnak minősülő ítéletet
átadta a […] alkalmazásában álló vagyonőrnek, azt megismerhetővé tette számára, abba
betekintést engedett, a GDPR szerinti adatkezelésnek minősül. Kérelmezett 1 azonban nem
rendelkezett megfelelő jogalappal arra, hogy hozzáférhetővé tegye az ítéletet olyan harmadik
személy számára, aki az abban foglaltak megismerésére nem jogosult.
Az ítélet harmadik személy, azaz a […] alkalmazásában álló vagyonőr számára való
hozzáférhetővé tétele azonban nem eredményezte a személyes adatok harmadik személy általi
jogosulatlan megismerését, mivel a vagyonőr nyilatkozata szerint a kinyomtatott ítéletbe nem
olvasott bele. Nyilatkozatát alátámasztják a bankfiókban készült kamerafelvételek is, mivel a
vagyonőr csak rápillantott a kezébe adott dokumentumra, amely rövid idő alatt nem ismerhette
meg a dokumentum tartalmát. Ebből kifolyólag az ítélet – vagyonőr számára való – jogellenes
megismerhetővé tétele nem okozott jelentős érdeksérelmet a Kérelmezőnek.
A fentiek alapján a Hatóság megállapítja, hogy Kérelmezett 1 megsértette a GDPR 6. cikk (1)
bekezdését, mivel jogalap hiányában jogellenesen tette harmadik személy számára
megismerhetővé az ítéletet, valamint a Kérelmező nevét és lakcímét.
III.2. Kérelmezett 2 vizsgált adatkezelése
Kérelmező a Kérelmezett 2 alkalmazásában álló vagyonőrrel folytatott beszélgetés alapján
feltételezte, hogy a Kérelmezett 2 részére továbbításra került az ítélet és kezeli azt.
A Kérelmezettek egybehangzóan úgy nyilatkoztak, hogy Kérelmezett 2 nem kezeli az ítéletet.
Kérelmezett 1 fiókvezetője nyilatkozata szerint szóban tájékoztatta a vagyonőröket a birtokvédelmi
perről, így a vagyonőr feltehetően összekapcsolta ezen információt az eljárási utasításban
foglaltakkal, mivel abban kifejezetten szerepeltek utasítások arra az esetre, ha a riasztás a
Kérelmezett 1 valamely bankfiókjából érkezik.
A kamerafelvételek alátámasztják a Kérelmezettek azon nyilatkozatát, hogy a bankfiókban
Kérelmezett 1 nem bocsátotta a Kérelmező 2 alkalmazásában álló vagyonőr rendelkezésére az
ítéletet, mivel részére a fiókban tartózkodása során semmilyen dokumentum nem került átadásra.
A Hatóság által az eljárás során beszerzett bizonyítékok tanúsága szerint Kérelmezett 1 nem
továbbította Kérelmezett 2-nek vagy közvetlenül Kérelmező 2 munkavállalóinak az ítéletet vagy a
belső ügyviteli dokumentumot. Ebből kifolyólag a Hatóság megállapítja, hogy Kérelmezett 2 az
ítélettel összefüggésben nem végez adatkezelést.
III. 3. Jogkövetkezmények
III.3.1. A Hatóság a Kérelmező kérelmének helyt ad és a GDPR 58. cikk (2) bekezdés b) pontja
alapján elmarasztalja Kérelmezett 1-et, mert megsértette a GDPR 6. cikk (1) bekezdését, amikor
jogalap nélkül engedett hozzáférést harmadik személy részére az ítélethez.
III.3.2. A Hatóság elutasítja a Kérelmező azon kérelmét, hogy tiltsa el a Kérelmezett 1-et a
személyes adatainak a tájékoztatása és hozzájárulása, valamint cél és jogalap nélkül harmadik
személyek részére való továbbításától, mivel a Hatóság az adatvédelmi hatósági eljárásban a

5

GDPR 58. cikk (2) bekezdésében meghatározott jogkövetkezményeket alkalmazhatja. A GDPR
58. cikk (2) bekezdése nem ad felhatalmazást arra a felügyeleti hatóságoknak, hogy az
adatkezelőket eltiltsa egy konkrét érintett személyes adatai kezelésétől.
III.3.3. A Hatóság elutasítja a Kérelmező azon kérelmét, hogy kötelezze Kérelmezett 2-t az ítélet
törlésére, valamint a törlés megtörténtének hitelt érdemlő igazolására, mivel Kérelmezett 2 nem
rendelkezik az ítélettel, így annak vonatkozásában adatkezelést sem folytat.
III.3.4. Abban a kérdésben, hogy indokolt-e az adatvédelmi bírság kiszabása, a Hatóság az
általános adatvédelmi rendelet 83. cikk (2) bekezdése és az Infotv.75/A. §-a alapján hivatalból
mérlegelte az ügy összes körülményét és megállapította, hogy a jelen eljárás során feltárt
jogsértés esetében az elmarasztalás arányos és visszatartó erejű szankció, ezért bírság kiszabása
nem szükséges.
A Hatóság felhívja Kérelmezett 1 figyelmét, hogy a GDPR 75/A. §-a szerinti figyelmeztetés csak a
GDPR előírásainak első alkalommal való megsértése esetén alkalmazható, ezért egy esetleges
következő jövőbeli jogsértés esetén a Hatóság bírságot szabhat ki, amennyiben azt az eset összes
körülményei alapján indokoltnak látja.
III.3.5. A fentiek alapján a Hatóság a rendelkező részben foglaltak szerint döntött.
IV. Egyéb kérdések:
A Hatóság hatáskörét az Infotv. 38. § (2) és (2a) bekezdése határozza meg, illetékessége az
ország egész területére kiterjed.
A határozat az Ákr. 80.-81. §-án és az Infotv. 61. § (1) bekezdésén alapul. A határozat az Ákr. 82.
§ (1) bekezdése alapján a közlésével véglegessé válik. Az Ákr. 112. §-a, és 116. § (1) bekezdése,
illetve a 114. § (1) bekezdése alapján a határozattal szemben közigazgatási per útján van helye
jogorvoslatnak.
***
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság
döntésével szembeni közigazgatási per törvényszéki hatáskörbe tartozik, a perre a Kp. 13. § (11)
bekezdése alapján a Fővárosi Törvényszék kizárólagosan illetékes. A polgári perrendtartásról
szóló 2016. évi CXXX. törvénynek (a továbbiakban: Pp.) – a Kp. 26. § (1) bekezdése alapján
alkalmazandó – 72. §-a alapján a törvényszék hatáskörébe tartozó perben a jogi képviselet
kötelező. Kp. 39. § (6) bekezdése szerint – ha törvény eltérően nem rendelkezik – a keresetlevél
benyújtásának a közigazgatási cselekmény hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9. § (1) bekezdés b) pontja szerint az ügyfél jogi képviselője
elektronikus kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A
tárgyalás tartása iránti kérelem lehetőségéről szóló tájékoztatás a Kp. 77. § (1)-(2) bekezdésén
alapul. A közigazgatási per illetékének mértékét az illetékekről szóló 1990. évi XCIII. törvény
(továbbiakban: Itv.) 45/A. § (1) bekezdése határozza meg. Az illeték előzetes megfizetése alól az
Itv. 59. § (1) bekezdése és 62. § (1) bekezdés h) pontja mentesíti az eljárást kezdeményező felet.
Ha az előírt kötelezettsége teljesítését a Kérelmezett megfelelő módon nem igazolja, a Hatóság
úgy tekinti, hogy a kötelezettséget határidőben nem teljesítette. Az Ákr. 132. §-a szerint, ha a
kötelezett a hatóság végleges döntésében foglalt kötelezésnek nem tett eleget, az végrehajtható.

6

A Hatóság határozata az Ákr. 82. § (1) bekezdése szerint a közléssel véglegessé válik. Az Ákr. Az
Ákr. 133. §-a értelmében a végrehajtást - ha törvény vagy kormányrendelet másként nem
rendelkezik - a döntést hozó hatóság rendeli el. Az Ákr. 134. §-a értelmében a végrehajtást - ha
törvény, kormányrendelet vagy önkormányzati hatósági ügyben helyi önkormányzat rendelete
másként nem rendelkezik - az állami adóhatóság foganatosítja. Az Infotv. 60. § (7) bekezdése
alapján a Hatóság határozatában foglalt, meghatározott cselekmény elvégzésére, meghatározott
magatartásra, tűrésre vagy abbahagyásra irányuló kötelezés vonatkozásában a határozat
végrehajtását a Hatóság foganatosítja.
Budapest, 2019. április 30.

Dr. Péterfalvi Attila
elnök
c. egyetemi tanár

