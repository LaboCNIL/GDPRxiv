Ügyszám: NAIH/2020/2758/4.

Tárgy: Határozat hivatalból indult
hatósági eljárásban
HATÁROZAT

A Nemzeti Adatvédelmi és Információszabadság Hatóság (a továbbiakban: Hatóság) a UPC
Magyarország Telekommunikációs Korlátolt Felelősségű Társaság (székhely: 1095 Budapest,
Soroksári út 30-34. Haller Gardens. ép., cégjegyzék szám: 01 09 366290; a továbbiakban: Jogelőd
vagy UPC) – aki az eljárás lefolytatása alatt a Vodafone Magyarország Távközlési Zártkörűen
Működő Részvénytársaságba (1096 Budapest, Lechner Ödön fasor 6.; a továbbiakban: Vodafone
vagy Kötelezett) beolvadt – személyes ügyfélszolgálatain való hangrögzítési gyakorlatának az
általános adatvédelmi rendeletben1 foglalt előírásoknak való megfelelésének vizsgálatára irányuló,
hivatalból indult adatvédelmi hatósági eljárásban az alábbi döntéseket hozza:
1.
A Hatóság megállapítja a Jogelőd személyes ügyfélszolgálati irodáiban való hangrögzítési
gyakorlatának jogellenességét abban a tekintetben, hogy a Jogelőd 2018. május 25. és 2020. március
15. között
a) megsértette a rendelet 6. cikk (1) bekezdésében szereplő, az adatkezelés megfelelő
jogalapjával kapcsolatban előírt rendelkezéseit;
b) az általa nyújtott tájékoztatás során megsértette a rendelet 12. cikk (1) bekezdését, 13. cikkét,
valamint az 5. cikk (1) bekezdés a) pontját;
c) megsértette a rendelet 5. cikk (1) bekezdés b) pontja szerinti célhoz kötöttség alapelvét;
d) megsértette a rendelet 5. cikk (1) bekezdés c) pontja szerinti adattakarékosság alapelvét.
2. A Hatóság az 1. pontban foglalt jogsértések miatt a jelen határozat véglegessé válásától számított
30 napon belül a Kötelezettet
60 000 000 Ft, azaz hatvanmillió forint
adatvédelmi bírság
megfizetésére kötelezi.
***
A Kötelezettnek a megtett intézkedéseiről a bírósági felülvizsgálat kezdeményezésére irányadó
keresetindítási határidő leteltétől számított 30 napon belül tájékoztatnia kell a Hatóságot.
A bírságot a határozat véglegessé válásától számított 30 napon belül a Hatóság központosított
bevételek beszedése célelszámolási forintszámlája (10032000-01040425-00000000 Központosított
beszedési számla IBAN: HU83 1003 2000 0104 0425 0000 0000) javára kell megfizetni. Az összeg
átutalásakor a NAIH/2020/2758/4. BÍRS. számra kell hivatkozni.

Az Európai Parlament és a Tanács (EU) 2016/679 rendelete (2016. április 27.) a természetes személyeknek a személyes adatok kezelése tekintetében történő védelméről és az ilyen
adatok szabad áramlásáról, valamint a 95/46/EK rendelet hatályon kívül helyezéséről (általános adatvédelmi rendelet vagy GDPR vagy rendelet)
1

2

Ha a Kötelezett a bírságfizetési kötelezettségének határidőben nem tesz eleget, késedelmi pótlékot
köteles fizetni. A késedelmi pótlék mértéke a törvényes kamat, amely a késedelemmel érintett naptári
félév első napján érvényes jegybanki alapkamattal egyezik meg. A bírság és a késedelmi pótlék meg
nem fizetése esetén a Hatóság elrendeli a határozat végrehajtását, a bírság és a késedelmi pótlék
adók módjára történő behajtását.
A jelen határozattal szemben közigazgatási úton jogorvoslatnak nincs helye, de az a közléstől számított
30 napon belül a Fővárosi Törvényszékhez címzett keresettel közigazgatási perben megtámadható.
A keresetlevelet a Hatósághoz kell benyújtani, elektronikusan, amely azt az ügy irataival együtt továbbítja
a bíróságnak. A tárgyalás tartása iránti kérelmet a keresetlevélben jelezni kell. A teljes személyes
illetékmentességben nem részesülők számára a közigazgatási per illetéke 30 000 Ft, a per tárgyi
illetékfeljegyzési jog alá esik. A Fővárosi Törvényszék előtti eljárásban a jogi képviselet kötelező.
A Hatóság a határozatot – véglegesség válását követően – a honlapján azonosító adatokkal
közzéteszi.
INDOKOLÁS

I.

Az eljárás menete és a tényállás tisztázása

I.1. Előzmények
I.1.1. Bejelentés érkezett a Hatósághoz, amelyben a bejelentő arról számolt be, hogy a UPC
tatabányai ügyfélszolgálati irodájában hangfelvétel készül az ügyintézés során, azonban az érintettek
arról nem kapnak (megfelelő) tájékoztatást. A panaszos arról nyilatkozott, hogy véletlenül vette észre,
hogy a mikrofon üzembe van helyezve, és amikor rákérdezett, hogy történik-e hangrögzítés, az
ügyintéző igenlő választ adott, továbbá tájékoztatta a bejelentőt arról, hogy a hangrögzítésről a
számhúzó rendszer kijelzőjén tájékoztatják az ügyfeleket.
A bejelentő továbbá arról számolt be, hogy a „számhúzó rendszer” második „választós képernyőjén”
lehet látni a többihez képest kevésbé feltűnő betűkkel és helyen elhelyezve egy tájékoztatást,
megjegyezte azonban, hogy volt olyan alkalom, amikor az ügyfélszolgálati irodában sorszámot sem
kellett húznia, hanem – mivel más rajta kívül ott nem tartózkodott – rögtön szólította az ügyintéző,
következésképpen a tájékoztatást sem volt módja megismerni.
I.1.2. A Hatóság a fentiek alapján indokoltnak látta, hogy hivatalból hatósági ellenőrzést indítson
annak ellenőrzése érdekében, hogy a Társaság az általa alkalmazott adatkezelési gyakorlat során
betartja-e az általános adatvédelmi rendeletben foglalt követelményeket, így a NAIH/2020/267. számú
végzésében tájékoztatta a Társaságot az adatvédelmi hatósági ellenőrzés megindításáról és felhívta,
hogy a tényállás tisztázása érdekében adjon írásbeli tájékoztatást az azokban feltett kérdésekre.
I.1.3. Tekintettel arra, hogy a hatósági ellenőrzés során feltárt információk alapján valószínűsíthető
volt, hogy a Társaság megsértette az általános adatvédelmi rendelet rendelkezéseit, a Hatóság a
2020. március 16-án kelt, NAIH/2020/2758. számú végzésében a hatósági ellenőrzést lezárta és
adatvédelmi hatósági eljárás megindításáról döntött.
I.2. Feltárt tényállás
A Hatóság a UPC 2018. május 25-e és 2020. március 15-e közötti adatkezelési gyakorlatát vizsgálta.
A UPC tájékoztatta a Hatóságot, hogy 2020. április 1. napjával a UPC a Vodafone-ba való

3

beolvadással megszűnik. A UPC beszámolt arról is, hogy – a cégjogi és szervezeti változásoknak
köszönhetően – a UPC tulajdonában álló ügyfélszolgálati irodák bezárásra kerültek, illetve a
megmaradó ügyfélszolgálatokon is strukturális változásokat vezettek be, így a hangrögzítés
„kivezetésre” került.
A Fővárosi Törvényszék Cégbírósága (a továbbiakban: Cégbíróság) Cg.01-09-366290/361 számú
végzésében megállapította a UPC átalakulás miatti törlését 2020. március 31. hatállyal. A végzésből
kiderül, hogy a UPC jogutódja a Vodafone, a jogutódlás módja beolvadás.
A Hatóság ezért a NAIH/2020/2758/3. számú végzésében megállapította, hogy a NAIH/2020/2758.
számon indult hatósági eljárásban a UPC helyébe a Vodafone lépett, az eljárásban hozott
intézkedések kötelezettje a Vodafone.
I.2.1. A UPC tulajdonában 24 üzlet állt, valamennyi üzletben azonos gyakorlatot alkalmazott a
személyes ügyfélszolgálaton történő hangrögzítés tekintetében. Az ügyfélszolgálaton – bármiféle
különbségtétel nélkül – valamennyi ügycsoport elintézése során hangrögzítés történt. A UPC –
valamennyi tulajdonában lévő üzletében összesen – havonta 45000-55000 személyt fogadott a
személyes ügyfélszolgálatain, a 2019-es év folyamán ez összesen 609 619 személyt jelentett,
azonban a UPC állítása szerint – tekintettel a tiltakozás lehetőségére – nem minden esetben készült
hangfelvétel.
I.2.2. A hangfelvétel-készítés célja az volt, hogy rögzítsék a leendő ügyfelek érdeklődését és a
panaszbejelentéseket, illetve, hogy „az adatkezelésre vonatkozó nyilatkozatok” rekonstruálhatóak
legyenek. A hangfelvételek továbbá abból a célból készültek, hogy a szerződések megkötésére
vonatkozó folyamatok biztosíthatóak legyenek, a későbbi vitás helyzeteket bizonyítani lehessen,
illetve teljesíteni lehessen a „hibajavítás, és egyéb jogszabályban meghatározott” kötelezettségeket.
Mivel a UPC ráutaló magatartással kötötte meg ügyfeleivel az előfizetői szerződést, így szükség volt
arra, hogy a szerződés jövőbeni létrejöttéhez az érdeklődést megfelelően rögzítsék. A ráutaló
szerződéskötési gyakorlatra tekintettel a UPC az ügyfelek szerződés létrejöttéhez szükséges
személyes adatait már az érdeklődés során rögzítette annak érdekében, hogy a leendő előfizetők
nyilatkozatai visszakereshetőek legyenek.
A UPC a Fogyasztóvédelmi törvény 17/A §-a alapján hibabejelentés esetén a szóbeli panaszról
köteles volt jegyzőkönyvet készíteni, ezért úgy gondolta, hogy a hangfelvétel a jegyzőkönyv
tartalmának bizonyításához is szükséges lehet.
A UPC álláspontja szerint, ha a személyes ügyfélszolgálaton elhangzottakat nem rögzítenék, úgy nem
lenne lehetőség a megfelelő ügyintézésre, így nem lenne lehetőség a szerződések megkötésére,
illetve a hibaelhárításra sem.
Az előfizetői szerződések megkötése, adatvédelmi nyilatkozatok megtétele, hibabejelentések
szükségszerűen adatkezeléssel járnak. A UPC álláspontja szerint a hangrögzítés alternatívája a
teljesen papír alapú ügyintézés lenne az ügyfélszolgálaton, de az rontaná az ügyfélélményt, lassabb
és bonyolultabb, valamint jelentősen környezetszennyezőbb lenne, továbbá az elektronikus hírközlési
piacon már nem bevett megoldás.
I.2.3. A UPC nyilatkozata szerint a hangrögzítés a GDPR 6. cikk (1) bekezdés f) pontja szerint, a UPC
jogos érdeke alapján történt, amelyre vonatkozó érdekmérlegelési tesztet a UPC mellékelte
válaszleveléhez.

4

Az érdekmérlegelési teszt a GDPR-ra való felkészülési projekt során keletkezett, valamikor 2017
novembere és 2019 júniusa között, a UPC pontosan nem tudta megmondani, hogy mely időpontban,
de azt a GDPR alkalmazandóvá válásától – azaz 2018. május 25-étől – tekinti hatályosnak.
Az érdekmérlegelés szerinti adatkezelési cél a UPC gazdasági érdekeinek védelmén túl a
fogyasztóvédelmi érdekek biztosítása – ideértve a minőségbiztosítást – a shopokban végzett
személyes ügyfélszolgálati tevékenység során.
Az érdekmérlegelés szerint az adatkezelés elsősorban a UPC érdekét szolgálja, mivel egyszerűsíti
az üzleti folyamatokat, csökkenti a költségeket, illetve az elengedhetetlen az adatkezelési
nyilatkozatok megtételének bizonyításához.
Az adatkezelés – az érdekmérlegelés alapján – meghatározott esetben az érintettek érdekében is állt,
hiszen szükséges lehet ahhoz, hogy polgári igényeiket, fogyasztói jogaikat érvényesíteni tudják.
A hangfelétel ezen kívül a visszaélések esetén lehetőséget biztosít a rendőrségi eljárások
támogatására, adatszolgáltatásra a nyomozati cselekmények lefolytatásához.
Az érdekmérlegelés konklúziója az volt, hogy – mivel a UPC felmérte és figyelembe vette az érintettek
részéről fennálló érdekeket és jogokat – az adatkezelés szükséges és arányos. Az érdekmérlegelés
az érintettek lehetséges ellenérdekeivel kapcsolatosan annyit rögzít, hogy „az adatkezelés érinti a
természetes személyek jogait”. Az adatkezelésből – fentiek szerint – az érintettnek önmagában is
előnye származik, míg a Társaság üzleti működése és gazdasági érdeke érvényesítése érdekében
egyenesen nélkülözhetetlen az adatkezelés.
A UPC – az érdekmérlegelési teszt szerint – az érintettek jogainak biztosítása érdekében a következő
garanciákat építette be az adatkezelés folyamatába: a személyes adatokat öt évig őrzi meg a Ptk.ban rögzített általános elévülési időhöz igazodva, az adatokhoz nagyon korlátozott számú – a UPC
nyilatkozata szerint 30-30 fő – személy fér hozzá, amely hozzáférési jogosultságokat az
érdekmérlegelés szerint belső szabályzat biztosítja, azonban a UPC úgy nyilatkozott, hogy ilyen belső
szabályzattal nem rendelkezik. Az érintetti jogok megfelelően biztosítottak: a UPC külön kiemelte,
hogy az érintett jogosult tiltakozni az adatkezelés ellen, valamint jogosult a beszélgetésekbe
belehallgatni az ügyfélszolgálati irodákban, és bármikor kérhet másolatot a felvételekről
adathordozón, valamint elektronikus úton is. A megfelelő tájékoztatást a sorszámhúzó rendszeren
elhelyezett „kifejezett figyelmeztetés” biztosítja. A személyes adatokat nem továbbítják harmadik fél
részére, azok alapján nem történik sem automatikus döntéshozatal, sem profilalkotás.
I.2.4. A UPC hatásvizsgálatot is készített az adatkezeléssel járó kockázatok felmérése érdekében. A
hatásvizsgálatban a UPC feltüntette, hogy volt, jelenlegi, valamint potenciális ügyfelek, illetve
munkavállalók személyes adatainak kezelésére kerül sor: összesen több mint 100000 egyedi adat
kezelésére. A hatásvizsgálat ezen túl nem tartalmazott olyan – a hatósági eljárás szempontjából
releváns – információt, amely az érdekmérlegelésben vagy a UPC nyilatkozataiban ne jelent volna
meg.
I.2.5. A UPC – nyilatkozata szerint – a hangrögzítésről a sorszámhúzó rendszeren keresztül
tájékoztatta az ügyfeleket. A sorszámhúzó rendszeren az ügyfél három menüpont közül választhatott
(Lakossági szolgálatások, Üzleti szolgáltatások, Átirányított ügyfél). A választható menüpontok alatt
– a menüpontok megszövegezéséhez választott betűmérethez képest nagyjából feleakkora
betűmérettel – volt megtalálható az alábbi tájékoztatás: „Tisztelt Ügyfelünk! Tájékoztatjuk, hogy az
ügyintézés során kollégáinkkal folytatott beszélgetés rögzítésre kerül. A hangfelvételeket a vonatkozó
jogszabályi rendelkezések alapján kezeljük és tároljuk. Kérjük, hogy az ügyintézés megkezdésekor
jelezze kollégánknak, amennyiben a hangrögzítéshez nem járul hozzá.”.

5

Minden ügyfélnek kötelező volt sorszámot húznia, e nélkül nem volt lehetőség az ügyintézésre, de ha
valamilyen nem várt esetben mégis e nélkül került volna valaki az ügyfélszolgálatos kolléga elé, úgy
az ügyfél előtt helyezkedett el a mikrofon, amelyen két piros led égő világított, így ha az be volt
kapcsolva, az ügyfél – a UPC megítélése szerint – egyértelműen láthatta, hogy hangrögzítés történik,
amely ellen tiltakozhatott.
A shopokban történő hangrögzítésre továbbá kitért a UPC honlapján – a UPC nyilatkozattételekor –
elérhető tájékoztató (a továbbiakban: Általános tájékoztató).
Az Általános tájékoztató általános tájékoztatást tartalmazott arról, hogy a UPC üzleteiben
„esetlegesen kép- és hangfelvételek kerülnek gyűjtésre”.
Az Általános Szerződési Feltételek (a továbbiakban: ÁSZF) mellékletét képező, „5. sz. Melléklet:
Adatkezelési tájékoztató” elnevezésű dokumentum (a továbbiakban: Adatkezelési tájékoztató)
vizsgált időszakban feltöltött valamennyi hatályos változata (2018. május 25., 2019. május 1., 2019.
augusztus 1.) azonos információkat rögzített a hangfelvételekről.
Az Adatkezelési tájékoztató 6.3. pontjában a – nem telefonos ügyfélszolgálatra érkező hívásokról
készített – hangfelvételekről az alábbi tájékoztatás volt található: „A Szolgáltató köteles a
hibabejelentéseket, a hibaelhatároló eljárás eredményét és a hibaelhárítás eredményét és a
hibaelhárítás alapján tett intézkedéseket visszakövethető módon, hangfelvétellel vagy egyéb
elektronikus úton rögzíteni, és az adatkezelési szabályok betartásával azt legalább 1 (egy) évig
megőrizni. [Eht. 141. § (1)].”
Ezen túl az Adatkezelési tájékoztató 6.4. pontja tartalmaz tájékoztatást a hangrögzítésről, azonban
azon rendelkezések a telefonos ügyfélszolgálatra beérkező hívások, illetve a telefonos kommunikáció
rögzítésére vonatkoznak, így a Hatóság azokat a rendelkezéseket a személyes ügyfélfogadáson
végzett hangrögzítésről nyújtott tájékoztatás vizsgálata során nem tartotta relevánsnak.I.2.6. Az
érintett jogosult volt a hangrögzítés ellen tiltakozni, e jogára – a UPC álláspontja szerint – felhívta a
figyelmet többek között a sorszámhúzó rendszeren elhelyezett tájékoztatás, de a UPC honlapján
szereplő adatkezelési tájékoztatóban is megtalálható volt az arra vonatkozó információ, hogy az
érintett milyen jogosultságokkal rendelkezik. A sorszámhúzó táblán az szerepelt, hogy „Kérjük, hogy
az ügyintézés megkezdésekor jelezze kollégánknak, amennyiben a hangrögzítéshez nem járul
hozzá.”, amelyből arra lehet következtetni, hogy az érintett hozzájárulása alapján készül a felvétel.
A UPC úgy nyilatkozott, hogy ha egy érintett tiltakozott az adatkezelés ellen, az ügyfélszolgálatos
kolléga nem mérlegelt egyedileg, hanem minden esetben kikapcsolta a hangrögzítést, és egyéb
adminisztratív módon történt az üzleti folyamatok biztosítása. Ez a UPC – 2019. május 14-én frissített
– belső utasításából is kitűnik, ahol az ügyfélszolgálatos munkatársak azt az utasítást kapták, hogy
minden személyes ügyfélkontakttal rendelkező irodában kötelező a beszélgetést az elejétől a végéig
rögzíteni, de azt le kell állítani, ha ehhez az ügyfél nem járul hozzá. A felvétel leállítása előtt fel kellett
hívni az ügyfél figyelmét a hangrögzítés előnyeire. Ha az ügyfél végül nem járul hozzá a
hangrögzítéshez, akkor ki kell tölteni az ún. „AEE folyamat űrlapját” az elutasítás okáról.
I.2.7. A UPC a rögzített hangfelvételeket öt évig tárolta. Ez a megőrzési idő a UPC nyilatkozata szerint
a Ptk.-ban rögzített általános polgári jogi elévülési időhöz igazodik, illetve a Fogyasztóvédelmi törvény
– telefonos ügyfélszolgálatokra vonatkozó – ötéves megőrzési szabályainak analógiáját követi.
Ezen időtartam alatt a rögzített hangfelvételeket panaszok kivizsgálása során, polgári jogi igények
érvényesítése során, illetve büntetőeljárások során használták fel. A felvételekhez mintegy 30-35
személy volt jogosult hozzáférni.

6

II. Az ügyben alkalmazandó jogszabályok
Az általános adatvédelmi rendelet (171) preambulumbekezdése alapján az e rendelet
alkalmazásának időpontja előtt megkezdett adatkezelést e rendelet hatálybalépésének időpontjától
számított két éven belül összhangba kell hozni e rendelettel.
Az általános adatvédelmi rendelet 2. cikk (1) bekezdése alapján e rendeletet kell alkalmazni a
személyes adatok részben vagy egészben automatizált módon történő kezelésére, valamint azoknak
a személyes adatoknak a nem automatizált módon történő kezelésére, amelyek valamely
nyilvántartási rendszer részét képezik, vagy amelyeket egy nyilvántartási rendszer részévé kívánnak
tenni.
Az Infotv. 2. § (1) bekezdése alapján e törvény hatálya - a személyes adatok tekintetében a (2)-(6)
bekezdésben meghatározottak szerint - minden olyan adatkezelésre kiterjed, amely személyes
adatra, valamint közérdekű adatra vagy közérdekből nyilvános adatra vonatkozik.
Az Infotv. 2. § (2) bekezdése alapján személyes adatoknak az (EU) 2016/679 európai parlamenti és
tanácsi rendelet (a továbbiakban: általános adatvédelmi rendelet) hatálya alá tartozó kezelésére az
általános adatvédelmi rendeletet a III-V. és a VI/A. Fejezetben, valamint a 3. § 3., 4., 6., 11., 12., 13.,
16., 17., 21., 23-24. pontjában, a 4. § (5) bekezdésében, az 5. § (3)-(5), (7) és (8) bekezdésében, a
13. § (2) bekezdésében, a 23. §-ban, a 25. §-ban, a 25/G. § (3), (4) és (6) bekezdésében, a 25/H. §
(2) bekezdésében, a 25/M. § (2) bekezdésében, a 25/N. §-ban, az 51/A. § (1) bekezdésében, az 5254. §-ban, az 55. § (1)-(2) bekezdésében, az 56-60. §-ban, a 60/A. § (1)-(3) és (6) bekezdésében, a
61. § (1) bekezdés a) és c) pontjában, a 61. § (2) és (3) bekezdésében, (4) bekezdés b) pontjában és
(6)-(10) bekezdésében, a 62-71. §-ban, a 72. §-ban, a 75. § (1)-(5) bekezdésében, a 75/A. §-ban és
az 1. mellékletben meghatározott kiegészítésekkel kell alkalmazni.
Az Infotv. 60. § (1) bekezdése alapján a személyes adatok védelméhez való jog érvényesülése
érdekében a Hatóság az érintett erre irányuló kérelmére adatvédelmi hatósági eljárást indít és
hivatalból adatvédelmi hatósági eljárást indíthat.
Az általános adatvédelmi rendelet 5. cikk (1) bekezdés a) pontja alapján a személyes adatok
kezelését jogszerűen és tisztességesen, valamint az érintett számára átlátható módon kell végezni
(„jogszerűség, tisztességes eljárás és átláthatóság”).
Az általános adatvédelmi rendelet 5. cikk (1) bekezdés a) pontja alapján a személyes adatok gyűjtése
csak meghatározott, egyértelmű és jogszerű célból történjen, és azokat ne kezeljék ezekkel a célokkal
össze nem egyeztethető módon; a 89. cikk (1) bekezdésének megfelelően nem minősül az eredeti
céllal össze nem egyeztethetőnek a közérdekű archiválás céljából, tudományos és történelmi kutatási
célból vagy statisztikai célból történő további adatkezelés („célhoz kötöttség”).
Az általános adatvédelmi rendelet 5. cikk (1) bekezdés c) pontja alapján a személyes adatok az
adatkezelés céljai szempontjából megfelelőek és relevánsak kell, hogy legyenek, és a szükségesre
kell korlátozódniuk („adattakarékosság”).
Az általános adatvédelmi rendelet 5. cikk (e) bekezdése alapján az adatkezelő felelős az (1)
bekezdésnek való megfelelésért, továbbá képesnek kell lennie e megfelelés igazolására
(„elszámoltathatóság”).

7

Az általános adatvédelmi rendelet 6. cikk (1) bekezdés alapján a személyes adatok kezelése kizárólag
akkor és annyiban jogszerű, amennyiben legalább az alábbiak egyike teljesül:
a) az érintett hozzájárulását adta személyes adatainak egy vagy több konkrét célból történő
kezeléséhez;
b) az adatkezelés olyan szerződés teljesítéséhez szükséges, amelyben az érintett az egyik fél, vagy
az a szerződés megkötését megelőzően az érintett kérésére történő lépések megtételéhez
szükséges;
c) az adatkezelés az adatkezelőre vonatkozó jogi kötelezettség teljesítéséhez szükséges;
d) az adatkezelés az érintett vagy egy másik természetes személy létfontosságú érdekeinek védelme
miatt szükséges;
e) az adatkezelés közérdekű vagy az adatkezelőre ruházott közhatalmi jogosítvány gyakorlásának
keretében végzett feladat végrehajtásához szükséges;
f) az adatkezelés az adatkezelő vagy egy harmadik fél jogos érdekeinek érvényesítéséhez
szükséges, kivéve, ha ezen érdekekkel szemben elsőbbséget élveznek az érintett olyan érdekei
vagy alapvető jogai és szabadságai, amelyek személyes adatok védelmét teszik szükségessé,
különösen, ha az érintett gyermek.
Az általános adatvédelmi rendelet 12. cikk (1) bekezdése alapján az adatkezelő megfelelő
intézkedéseket hoz annak érdekében, hogy az érintett részére a személyes adatok kezelésére
vonatkozó, a 13. és a 14. cikkben említett valamennyi információt és a 15–22. és 34. cikk szerinti
minden egyes tájékoztatást tömör, átlátható, érthető és könnyen hozzáférhető formában, világosan
és közérthetően megfogalmazva nyújtsa, különösen a gyermekeknek címzett bármely információ
esetében. Az információkat írásban vagy más módon – ideértve adott esetben az elektronikus utat is
– kell megadni. Az érintett kérésére szóbeli tájékoztatás is adható, feltéve, hogy más módon igazolták
az érintett személyazonosságát.
Az általános adatvédelmi rendelet 13. cikk (1) bekezdése alapján, ha az érintettre vonatkozó
személyes adatokat az érintettől gyűjtik, az adatkezelő a személyes adatok megszerzésének
időpontjában az érintett rendelkezésére bocsátja a következő információk mindegyikét:
a) az adatkezelőnek és – ha van ilyen – az adatkezelő képviselőjének a kiléte és elérhetőségei;
b) az adatvédelmi tisztviselő elérhetőségei, ha van ilyen;
c) a személyes adatok tervezett kezelésének célja, valamint az adatkezelés jogalapja
d) a 6. cikk (1) bekezdésének f) pontján alapuló adatkezelés esetén, az adatkezelő vagy harmadik fél
jogos érdekei;
e) adott esetben a személyes adatok címzettjei, illetve a címzettek kategóriái, ha van ilyen;
f) adott esetben annak ténye, hogy az adatkezelő harmadik országba vagy nemzetközi szervezet
részére kívánja továbbítani a személyes adatokat, továbbá a Bizottság megfelelőségi határozatának
léte vagy annak hiánya, vagy a 46. cikkben, a 47. cikkben vagy a 49. cikk (1) bekezdésének második
albekezdésében említett adattovábbítás esetén a megfelelő és alkalmas garanciák megjelölése,
valamint az azok másolatának megszerzésére szolgáló módokra vagy az azok elérhetőségére való
hivatkozás.
Az általános adatvédelmi rendelet 13. cikk (2) bekezdése alapján az (1) bekezdésben említett
információk mellett az adatkezelő a személyes adatok megszerzésének időpontjában, annak
érdekében, hogy a tisztességes és átlátható adatkezelést biztosítsa, az érintettet a következő
kiegészítő információkról tájékoztatja:

8

a) a személyes adatok tárolásának időtartamáról, vagy ha ez nem lehetséges, ezen időtartam
meghatározásának szempontjairól;
b) az érintett azon jogáról, hogy kérelmezheti az adatkezelőtől a rá vonatkozó személyes adatokhoz
való hozzáférést, azok helyesbítését, törlését vagy kezelésének korlátozását, és tiltakozhat az ilyen
személyes adatok kezelése ellen, valamint az érintett adathordozhatósághoz való jogáról;
c) a 6. cikk (1) bekezdésének a) pontján vagy a 9. cikk (2) bekezdésének a) pontján alapuló
adatkezelés esetén a hozzájárulás bármely időpontban történő visszavonásához való jog, amely nem
érinti a visszavonás előtt a hozzájárulás alapján végrehajtott adatkezelés jogszerűségét;
d) a felügyeleti hatósághoz címzett panasz benyújtásának jogáról;
e) arról, hogy a személyes adat szolgáltatása jogszabályon vagy szerződéses kötelezettségen alapul
vagy szerződés kötésének előfeltétele-e, valamint, hogy az érintett köteles-e a személyes adatokat
megadni, továbbá, hogy milyen lehetséges következményeikkel járhat az adatszolgáltatás
elmaradása;
f) a 22. cikk (1) és (4) bekezdésében említett automatizált döntéshozatal ténye, ideértve a
profilalkotást is, valamint legalább ezekben az esetekben az alkalmazott logikára és arra vonatkozóan
érthető információk, hogy az ilyen adatkezelés milyen jelentőséggel, és az érintettre nézve milyen
várható következményekkel bír.
Az Infotv. 61. § (1) bekezdés a) pontja alapján az adatvédelmi hatósági eljárásban hozott
határozatában a Hatóság a 2. § (2) és (4) bekezdésében meghatározott adatkezelési műveletekkel
összefüggésben az általános adatvédelmi rendeletben meghatározott jogkövetkezményeket
alkalmazhatja.
Az általános adatvédelmi rendelet 58. cikk (2) bekezdés b), d) és i) pontja alapján a felügyeleti hatóság
korrekciós hatáskörében eljárva elmarasztalja az adatkezelőt vagy adatfeldolgozót, ha adatkezelési
tevékenysége megsértette a rendelet rendelkezéseit, illetve a 83. cikknek megfelelően közigazgatási
bírságot szab ki, az adott eset körülményeitől függően az e bekezdésben említett intézkedéseken
túlmenően vagy azok helyett.
Az általános adatvédelmi rendelet 83. cikk (5) bekezdése alapján az adatkezelés elveire – ideértve a
hozzájárulás feltételeit – vonatkozó, az általános adatvédelmi rendelet 5., 6., 7. és 9. cikkében foglalt
szabályok megsértése esetén – a 83. cikk (2) bekezdésével összhangban – legfeljebb
20 000 000 EUR összegű közigazgatási bírsággal, illetve a vállalkozások esetében az előző pénzügyi
év teljes éves világpiaci forgalmának legfeljebb 4 %-át kitevő összeggel kell sújtani, azzal, hogy a
kettő közül a magasabb összeget kell kiszabni.
A fogyasztóvédelemről szóló 1997. évi CLV. törvény (a továbbiakban: Fogyasztóvédelmi törvény)
17/A. § (3) bekezdése a) pontja szerint a szóbeli panaszt azonnal meg kell vizsgálni, és szükség
szerint orvosolni kell. Ha a fogyasztó a panasz kezelésével nem ért egyet, vagy a panasz azonnali
kivizsgálása nem lehetséges, a vállalkozás a panaszról és az azzal kapcsolatos álláspontjáról
haladéktalanul köteles jegyzőkönyvet felvenni, és annak egy másolati példányát személyesen közölt
szóbeli panasz esetén helyben a fogyasztónak átadni.
A Fogyasztóvédelmi törvény 17/A. § (5) bekezdés e) pontja szerint a panaszról felvett jegyzőkönyvnek
tartalmaznia kell a jegyzőkönyvet felvevő személy és - telefonon vagy egyéb elektronikus hírközlési
szolgáltatás felhasználásával közölt szóbeli panasz kivételével - a fogyasztó aláírását.
A Fogyasztóvédelmi törvény 17/A. § (7) bekezdése szerint vállalkozás a panaszról felvett
jegyzőkönyvet és a válasz másolati példányát öt évig köteles megőrizni, és azt az ellenőrző
hatóságoknak kérésükre bemutatni.

9

Az elektronikus hírközlésről szóló 2003. évi C. törvény (a továbbiakban: Eht.) 141. § (1) bekezdése
alapján a szolgáltató köteles a hibabejelentéseket, a hibabehatároló eljárás eredményét és a
hibaelhárítás alapján tett intézkedéseket visszakövethető módon, hangfelvétellel vagy egyéb
elektronikus úton rögzíteni, és az adatkezelési szabályok betartásával azt legalább egy évig kell
megőrizni.
III. Döntés:
III.1. Az adatkezelés jogalapja
A GDPR 6. cikk (1) bekezdés f) pontja szerinti jogos érdek jogalapra való hivatkozás akkor helytálló, ha
az adatkezelés az adatkezelő vagy – az adatkezelő és az érintett személyétől eltérő – harmadik személy
érdekében áll, így az érdekmérlegelésben a mérleg egyik oldalán az adatkezelő vagy harmadik személy
jogos érdekét, a másik oldalán pedig az érintett(ek) ellenérdekeit kell megjeleníteni, és az ellentétes
érdekek egymással szembeállítását követően megállapítani, hogy az érintett jogainak korlátozása
arányban áll-e az adatkezelő vagy harmadik személy – e korlátozás által – érvényesülő jogos érdekével.
Fentiek alapján a jogos érdeket nem támaszthatják alá azok az érvek, amelyek az ügyfélélményt, az
ügyfelek számára kedvező megoldást hangsúlyozzák, ezért csak az szerepelhet a „mérleg” egyik
oldalán, hogy a UPC gazdasági érdeke az, hogy egyszerűbb és gyorsabb legyen az ügyintézés. A UPC
gazdasági érdekei között tehát ennek megfelelően megjelenhet azon szempont is, hogy az ügyfelek
szemében rontana a társaság megítélésén, ha az ügyintézés nem lenne gyors és hatékony, azonban
az érintettek érdekei alapvetően a másik oldalon kell, hogy megjelenjenek, mégpedig olyan formában,
hogy a hangrögzítéssel szemben milyen érdekeik, jogaik sérelme merülhetnek fel, milyen negatív
hatással járhat rájuk az adatkezelés. Az érdekmérlegelés lényege éppen az, hogy az adatkezelő
felismerje a saját érdekeit, felismerje az érintettek ezzel szemben álló érdekeit, és adott esetben arra a
konklúzióra jusson, hogy bár az érintettek oldalán felmerülnek olyan szempontok, alapjogok,
személyiségi jogok, amelyek akár a hangrögzítés korlátait jelenthetnék, azonban az adatkezelő oldalán
felmerülő érdekek erősebbek, jelentősebbek, ezért az érintetti jogok korlátozása szükséges és arányos.
A Hatóság az érdekmérlegelési teszttel kapcsolatban megállapította, hogy nem elfogadható, hogy a
UPC az ügyfelek, leendő ügyfelek (azaz az érintettek) ellenérdekének vizsgálata során csupán annyit
jegyzett meg, hogy „az adatkezelés érinti a természetes személyek jogait”. Nem elfogadható, hogy a
UPC nem vizsgálta, hogy az érintettek konkrétan mely jogait korlátozza az adatkezelés, hogy a
korlátozás milyen mértékű és jár-e kockázattal, amennyiben jár, milyen kockázatot jelent az érintettek
részére, tehát a UPC az egymással szemben álló érdekek és a korlátozás jogszerűségének
mérlegelését nem végezte el a tesztben. Továbbá a UPC jelen eljárásban tett nyilatkozataiban sem
hozott fel olyan konkrét érvet, amely alapján érdemben meg lehetne ítélni, hogy az általa állított érdekek
miért előznék meg az érintettek érdekeit, az ő vagy harmadik személyek érdekeivel szemben az egyes
érintettek privát szférájának korlátozása miért lenne arányos, tehát semmi nem utal arra, hogy az
érdekek mérlegelését valóban elvégezte.
A Hatóság nem tartja megfelelőnek – az érdekmérlegelési tesztben említett – az érintettek jogainak
biztosítása érdekében beépített garanciákat sem. A Hatóság álláspontja szerint nem minősül
garanciális elemnek, hogy a UPC a hangfelvételeket az általános elévülési időhöz igazodva öt évig
őrzi meg. Egyrészt azért nem, mert az Eht. 143. § (2) bekezdése az előfizetői szerződésekből eredő
polgári jogi igények esetére speciális, egyéves elévülési időt határoz meg, másrészt pedig azért, mert
az ötéves megőrzési idő összeegyeztethetetlen azzal, ha a UPC a hangrögzítést a szerződések
megkötésére, így feltehetően az így megkötött – hangfelvétel formában meglévő – szerződések
tárolására is használja.

10

Hiába szerepel az érdekmérlegelésben, hogy az adatokhoz nagyon korlátozott számú személy – a
UPC nyilatkozata szerint 30-30 fő – fér hozzá, amely hozzáférési jogosultságokat az érdekmérlegelés
szerint belső szabályzat biztosítja, mivel a UPC a Hatóságnak úgy nyilatkozott, hogy ilyen belső
szabályzattal nem rendelkezik, így a Hatóság ezen garanciát sem látja megfelelően érvényesülni.
Bár a teszt szerint a megfelelően biztosított érintetti jogok, így különösen a tiltakozáshoz való jog
biztosítottsága, valamint a sorszámhúzó rendszeren elhelyezett „figyelmeztetés” is a jogszerű
adatkezelés garanciáját képezik, azonban a Hatóság – a III.3. pontban részletezettek szerint – a UPC
által nyújtott tájékoztatást nem találta megfelelőnek, így a nem megfelelő tájékoztatás nem minősül
garanciális elemnek.
Az érdekmérlegelési tesztben lényegesen eltérő adatkezelési célok és érdekek (pl. szerződéskötés,
hibabejelentés, hatékony és gyors ügyintézés) jelennek meg, azonban a UPC nem ügytípusonként,
azaz adatkezelési célonként külön-külön, hanem egységesen értékelte, hogy a hangfelvételek rögzítése
általánosságban miért szolgálja jogos érdekét, és az annak során megvalósuló jogkorlátozás miért
arányos és szükséges. Ennek következtében a mérlegelésben megjelenik olyan adatkezelés is
(hibabejelentésekről hangfelvétel készítése), ami az Eht. 141. § (1) bekezdése alapján a UPC jogi
kötelezettsége, így annak nem az érdekmérlegelésben kellene szerepelnie, hanem a hibabejelentések
rögzítése esetén a UPC-nek a GDPR 6. cikk (1) bekezdés c) pontjára kellene hivatkoznia. Az ilyen
módon elvégzett érdekmérlegelés nem megfelelő tehát, – a II.2. pontban kifejtetteket figyelembe véve
– a jogos érdek fennálltának megítélése ügyintézési típusonként és adatkezelési célonként külön-külön,
önállóan mérlegelendő.
A Hatóság – a III.2. pontban részletesen kifejtettek alapján – továbbá megállapította, hogy a
hangfelvétel-készítés a UPC által felsorolt érdekek érvényesülése érdekében nem szükséges.
Tekintettel arra, hogy az egymással szemben álló érdekeket a UPC nem tudta azonosítani, illetve az
érintettek – adatkezeléssel szemben álló – érdekeit lényegében semmilyen formában nem jelenítette
meg a tesztben, továbbá a teszt általános mérlegelést tartalmaz, nem ügyintézési típusonként/önállóan
megjelenő érdekekként/célonként elvégzett mérlegelést, a Hatóság megállapította, hogy nem állnak
fenn a GDPR 6. cikk (1) bekezdés f) pontjában előírt feltételek. Mivel a UPC egyéb jogalapra nem
hivatkozott, illetve a Hatóság álláspontja szerint az összes körülmény alapján egyéb jogalap – a
hibabejelentések rögzítésének esetét kivéve – nem áll fenn, a Hatóság megállapította, hogy UPC a
vizsgált időszakban megfelelő jogalap nélkül készített hangfelvételt a személyes ügyfélszolgálatokon
zajló ügyintézésről, ezzel adatkezelése nem felelt meg a GDPR 6. cikk (1) bekezdésében előírt
követelményeknek.
III.2. A célhoz kötöttség és adattakarékosság elvének érvényesülése
A UPC által végzett adatkezelésről nem mondható el, hogy az cél nélküli lenne, illetve hogy a
megnevezett adatkezelési célok (leendő ügyfelek érdeklődésének rögzítése, panaszbejelentések
rögzítése, nyilatkozatok rekonstruálhatósága, szerződéskötési folyamatok biztosíthatósága, vitás
helyzetek bizonyíthatósága, „hibajavítás, és egyéb jogszabályban meghatározott” kötelezettségek,
jegyzőkönyv tartalmának bizonyítása, egyszerű és gyors ügyintézés, gazdasági érdekek,
fogyasztóvédelmi érdekek, környezetvédelem) jogellenesek lennének, azonban a Hatóság
álláspontja szerint a UPC nyilatkozataiban, illetve dokumentumaiban nem határozta meg kellően
egyértelműen, hogy milyen célból is készít hangfelvételeket a személyes ügyfélszolgálaton
valamennyi ügyintézésről, hanem felsorolta az összes célt, érdeket, szempontot és körülményt, az
adatkezelés által elérhető pozitív hatást, amely alátámaszthatja, hogy az általa végzett hangrögzítés
jogszerű.
A UPC által felsorolt „célok” egy része túl általános, nem konkrét és egyértelmű (nyilatkozatok
rögzítése), más része nem adatkezelési cél, hanem adatkezelési jogalap (jogszabályban

11

meghatározott kötelezettség teljesítése). A Hatóság továbbá nem tartja jogszerű célnak azt, hogy a
UPC hangfelvételen rögzíti a nem ügyfél érintettek „érdeklődéseit”, ugyanis nem merül fel olyan
körülmény, amely érvényesülése érdekében szükség lenne arra, hogy egy szerződés vagy más
nyilatkozat megkötését megelőző szóbeli beszélgetés, illetve bármilyen szolgáltatás iránti szóbeli
érdeklődés rögzítve legyen.
Fentiek alapján a UPC által végzett hangfelvétel-készítés nem felelt meg a GDPR 5. cikk (1) bekezdés
b) pontja szerinti célhoz kötöttség elvének, a meghatározottság és egyértelműség hiánya miatt.
Az adattakarékosság elvének érvényesülésekor a Hatóság azt vizsgálta, hogy a megnevezett
adatkezelési célok (leendő ügyfelek érdeklődésének rögzítése, panaszbejelentések rögzítése,
nyilatkozatok rekonstruálhatósága, szerződéskötési folyamatok biztosíthatósága, vitás helyzetek
bizonyíthatósága, „hibajavítás, és egyéb jogszabályban meghatározott” kötelezettségek, jegyzőkönyv
tartalmának bizonyítása) elérése érdekében a UPC által alkalmazott adatkezelési megoldás olyan
megoldás, amely a legminimálisabb adatkezeléssel jár, vagy vannak olyan megoldások, amelyek
kevésbé magánszféra-korlátozó hatásúak, illetve olyanok, amelyek egyáltalán nem járnak
adatkezeléssel.
A fenti folyamatok egyértelműen olyan folyamatok, amelyek során a személyes adatok kezelése
szükségessé válik. Az adatvédelmi jogban azonban különösen jelentős szempont az
adatminimalizálás elve: arra kell törekedni, hogy az adott célt a lehető legkevesebb személyes adat
kezelésével, illetve a magánszférára a legkevésbé korlátozó hatású adatkezelési módszerrel érje el
az adatkezelő.
A UPC az ügyintézés teljes folyamatát hangfelvételen rögzítette, onnantól kezdve, hogy az ügyfél
megérkezett az ablakhoz, köszönt, előadta, mit szeretne, feltett esetlegesen kérdéseket, sor került a
tényleges ügyintézésre, majd elköszönt. Ez jóval nagyobb mértékben korlátozza a magánszférát, mint
az a megoldás, ha az ügyfél egy szerződést vagy nyomtatványt aláír, melyen szerepelnek személyes
adatai. Amennyiben az így megkötött szerződésről vagy bármely egyéb nyilatkozatról készül egy
példány a UPC-nek és ügyfelének is, úgy fel sem merülhet a probléma, hogy nem lehet bizonyítani
ezek megtörténtét, mivel mindkét fél rendelkezik a bizonyítékkal. A UPC által figyelembe vett
környezetvédelmi szempontokat is előtérbe helyezve alternatív és elterjedt megoldás lehet az ún.
táblagép vagy tablet PC használata is, amelynek alkalmazásával szintén nem szükséges az
ügyintézés teljes folyamatának, csak a szükséges adatoknak a rögzítése, nem jár felesleges papírfelhasználással, és az ügyfél szintén megkaphatja a szerződés vagy nyilatkozat egy példányát
elektronikus úton is, így a bizonyíthatóság és a környezetvédelmi szempontok egyaránt érvényesülni
tudnak.
A UPC pontosan nem számolt be arról, hogy konkrétan milyen „jogszabályban meghatározott
kötelezettségek” teljesítése érdekében szükséges hangfelvételt készítenie, azonban e körből kiemelte
a hibabejelentés, panaszbejelentés tárgykörét. A fogyasztó és vállalkozás közötti, így a UPC és
ügyfelei közötti panaszkezelést a Fogyasztóvédelmi törvény rendezi: a törvény kötelező adatkezelést
ír elő, pontosan meghatározza, hogy panaszbejelentés esetén mely személyes adatok rögzítése
kötelező. A Fogyasztóvédelmi törvény előírja azt is, hogy amennyiben a panaszt helyben nem lehet
azonnal orvosolni vagy a fogyasztó a felkínált megoldással nem ért egyet, jegyzőkönyvet kell
készíteni, amelynek egy példányát át kell adni a fogyasztónak. A jegyzőkönyvet annak aláírása előtt
elolvassa mindkét fél, az abban foglaltak valóságtartalmát aláírásukkal igazolják. Fentiekre tekintettel
nincs szükség arra, hogy a jegyzőkönyv tartalmát ezen felül egy hangfelvétel is bizonyítani tudja,
hiszen a jegyzőkönyv a két fél aláírásával lesz hiteles, amit a vállalkozás öt évig köteles megőrizni.
Az Eht. 141. § (1) bekezdése is tartalmaz adatkezeléssel szükségszerűen együtt járó kötelezést: a
szolgáltató köteles a hibabejelentések folyamatát rögzíteni, akár hangfelvétellel, akár egyéb módon,
azonban, ha a UPC jegyzőkönyvet készít a hibabejelentésekről, úgy nem szükséges amellett

12

hangfelvételt is készítenie. Amennyiben a jegyzőkönyv mellett a hangfelvétel készítését a UPC
szükségesnek tartotta, úgy azt külön adatkezelési célként kellett volna megjelenítenie, a mérlegelést
elvégeznie és az adatvédelmi alapelveket érvényre juttatnia.
Az alkalmazott módszer szükségessége megkérdőjeleződik, mert bár a UPC minden esetben
automatikusan hangfelvételt készített valamennyi ügyintézésről, azonban, ha az érintett tiltakozott ez
ellen, akkor a tiltakozásnak minden esetben helyt adott, nem mérlegelte egyedileg, hogy adott ügyben
szükséges-e a tiltakozás ellenére is hangfelvételen rögzíteni az ügyintézés menetét. Hogyha az a
központi utasítás, hogy bármely érintetti tiltakozás is érkezik, ne történjen hangrögzítés, hanem
alternatív módon folytatódjon az ügyintézés, mert a folyamat egyébként úgy is biztosítható, azzal
valójában az adatkezelő olyan módon végzi el a mérlegelést, hogy az általa végzett adatkezelés
ténylegesen nem szükséges az elérni kívánt célok érdekében, mert az megvalósítható egyéb módon
is, a választott adatkezelési módszer pusztán egyszerűbbé teszi a cél elérését az adatkezelő
számára.
Egyebekben maga a UPC is arról nyilatkozott, hogy a hangrögzítésnek lett volna alternatívája,
mégpedig a teljesen papír alapú ügyintézés, de az rontotta volna az ügyfélélményt, lassabb és
bonyolultabb, valamint jelentősen környezetszennyezőbb, továbbá az elektronikus hírközlési piacon
már nem bevett megoldás.
Amennyiben egy tevékenység adatkezeléssel jár együtt, úgy az adatvédelmi rendelkezések betartása
alapvető feltétele annak, hogy a tevékenység jogszerű legyen. Követendő példa, ha egy vállalkozás
szem előtt tartja a környezetvédelmi tényezőket, illetve az ügyfelek számára kedvező megoldást
(egyszerűség, gyorsaság) választ, továbbá e szempontok megjelenhetnek az érdekmérlegelésben is,
azonban ezek a kritériumok akkor és azt követően juthatnak érvényre, ha egyébként az adatkezelő
azt a megoldást választja, amely a legkevesebb adat kezelésével jár együtt, és amely megoldás a
legkevésbé intrúzív, azaz ezek a szempontok két, adatvédelmi szempontból ugyanannyira megfelelő
megoldás közötti választás során érvényesülhetnek.
Fentiek alapján a Hatóság megállapította, hogy a UPC azon gyakorlata, hogy a személyes ügyintézés
teljes folyamatáról valamennyi esetben – leszámítva az ez elleni tiltakozásokat – hangfelvételt
készített, nem felelt meg a GDPR 5. cikk (1) bekezdés c) pontja szerinti adattakarékosság elvének.
III.3. Az adatkezelésről nyújtott tájékoztatás
III.3.1. A Hatóság részben megfelelő gyakorlatnak találta, hogy a UPC a hangrögzítésről helyben a
sorszámhúzó rendszeren keresztül tájékoztatja az ügyfeleket, hiszen ez az a felület, amelyet az ügyfél
mindenképpen tanulmányozni fog annak érdekében, hogy a menüsorból kiválassza, mely
kategóriában kíván ügyet intézni. A rövid figyelemfelhívó tájékoztatás akkor megfelelő, ha egyébként
az adatkezelés részleteiről az érintett a helyszínen tud tájékozódni, pl. olyan módon, hogy a
tájékoztatás kinyomtatva rendelkezésre áll vagy az ügyintéző szóban nyújt részletes tájékoztatást.
Mivel az ügyfélszolgálati irodákban az egyetlen szöveges tájékoztatás a sorszámhúzó rendszeren
nyújtott tájékoztatás, és az ügyfélszolgálati ablakhoz kerülve az érintett nem feltétlenül észleli az
elhelyezett mikrofont, ezért az egyszintű helyi tájékoztatás csak akkor képes elérni célját, ha az
kellően figyelemfelhívó pl. annak – a többi szövegtől elütő – színe, mérete, betűtípusa, illetve
esetlegesen elhelyezett piktrogram miatt.
A Hatóság álláspontja szerint a színben és betűtípusban nem eltérő, a menüpontok szövegezéséhez
képest nagyjából feleakkora méretű, ugyan bekeretezett, de ezen túl bármiféle piktogram, illetve
egyéb figyelemfelhívásra alkalmas motívum (pl. nagyméretű felkiáltó jel) nélkül elhelyezett szöveg
nem alkalmas arra, hogy felhívja valamennyi érintett figyelmét a hangrögzítésre. Az ügyfelek figyelme
ugyanis alapvetően arra irányul, hogy a három lehetséges menüpont közül (Lakossági szolgálatások,

13

Üzleti szolgáltatások, Átirányított ügyfél) melyikbe tartoznak. Mivel a tájékoztató kisebb mérettel van
írva, afelett könnyen átsiklik figyelmük, nagy arányban nem fogják tanulmányozni az „apró betűs
részt”, továbbá annak tanulmányozására nincs is elegendő idő.
A Hatóság nem fogadta el a UPC azon érvelését, hogy a piros villogó LED, illetve az elhelyezett
mikrofon alapján fel kell tűnnie az érintettnek, hogy hangrögzítés történik, hiszen legyen az
adatkezelés ténye az adatkezelő megítélése szerint bármennyire is nyilvánvaló, ez nem ad felmentést
a GDPR 13. cikke szerinti tájékoztatási kötelezettség alól.
III.3.2. Nem megfelelő továbbá a sorszámhúzó rendszeren nyújtott tájékoztatás tartalmi szempontból
sem, hiszen valótlan és félrevezető állítás, hogy a hangrögzítés az érintettek hozzájárulásától függ.
Az érintettek hozzájárulásán alapuló esetekben ugyanis nem történik adatkezelés mindaddig, amíg
ahhoz az érintett hozzá nem járul: jelen esetben ez azt jelentené, hogy az ügyfélszolgálatos
munkatárs csak akkor indítja el a hangrögzítést, ha ehhez az ügyfél kifejezetten hozzájárul, minden
egyéb esetben nem készülne hangfelvétel.
A jogos érdekre alapított adatkezelések esetén, így jelen esetben is, ez épp fordítva történik:
alapvetően sor kerül a hangrögzítésre, amely adatkezelés anélkül kezdődik meg, hogy erre az érintett
bármiféle aktív cselekedettel ráhatást gyakorolna, azonban – megfelelő tájékoztatás birtokában –
minden érintett jogosult tiltakozni ellene, az adatkezelő pedig – a GDPR szerint adott helyzetet esetről
esetre mérlegelve – helyt ad a tiltakozásnak és nem készül hangfelvétel, vagy azt elutasítja és folytatja
a hangrögzítést.
Amennyiben a sorszámhúzó rendszeren a UPC arról ad tájékoztatást az érintettek részére, hogy
jelezzék, ha az adatkezeléshez nem járulnak hozzá, azt a látszatot keltik, mintha az adatkezelés az
ő hozzájárulásukon alapulna, attól függene. Az ilyen módon megadott valótlan tájékoztatás nem
pusztán azért nem megfelelő, mert ezzel a UPC nem nyújt megfelelő tájékoztatást a GDPR 13. cikk
(1) bekezdés c) és d) pontjairól, hanem különösen a jogos érdek (mint valójában fennálló jogalap) és
a hozzájárulás (mint a sorszámhúzó rendszeren olvasható tájékoztatás) fent részletezett különbségei
miatt, ami miatt az adatkezelésről nyújtott tájékoztatás nem átlátható.
Abban az esetben, amikor a UPC a hibabejelentéseket rögzítette hangfelvételen, szintén valótlan volt
az a tájékoztatás, hogy az érintettnek lehetősége van az adatkezeléshez hozzájárulást adni: ezen
esetben arról kellett volna tájékoztatást nyújtani, hogy az adatkezelés az Eht. 141. §-án alakul, tehát
a jogalap a GDPR 6. cikk (1) bekezdés c) pontja.
A UPC ezzel megsértette a GDPR 13. cikk (1) bekezdését.
III.3.3. Jelen esetben a jogszabályok nem határozzák meg a hangfelvétel-készítés során nyújtandó
tájékoztatás formáját, azonban az elszámoltathatóság elvéből következően, valamint abból kifolyólag,
hogy az adatkezelőnek igazolnia kell az előzetes tájékoztatás megtörténtét, a tájékoztatás módja
jellemzően az írásbeli forma.
A Hatóság álláspontja szerint – a III.2.1. pontban kifejtettek alapján – megfelelő, ha az
ügyfélszolgálaton történő hangfelvétel-készítés esetében az előzetes tájékoztatást első lépésként a
sorszámhúzó rendszeren keresztül nyújtja a UPC, hiszen ezen a ponton még nem történik
hangrögzítés.
A tisztességes és átlátható adatkezelés alapvető feltétele azonban, hogy az érintettek nemcsak az
adatkezelés tényével, hanem annak valamennyi részletével is tisztában legyenek: az adatkezelő
kötelezettsége, hogy a 13. cikkben szereplő valamennyi információt rendelkezésükre bocsássa.

14

Ennek megfelelően kizárólag akkor elegendő, ha a sorszámhúzó rendszeren pusztán egy rövid
figyelemfelhívó, az alapinformációkat tartalmazó tájékoztatás érhető el, ha létezik egy hosszabb és
minden részletre kiterjedő tájékoztatás, aminek elérhetőségére az adatkezelő aktívan felhívja az
érintettek figyelmét.
A tájékoztatási kötelezettség teljesítése során ugyanis az adatkezelőnek „rendelkezésre bocsátási”
kötelezettsége van, ami azt jelenti, hogy az adatkezelőnek aktív lépéseket kell tennie annak
érdekében, hogy az érintett rendelkezésére bocsássa az adott információt, vagy az érintettet aktívan
az információ helyére kell irányítania.
Ezek alapján nem volt megfelelő a UPC által nyújtott tájékoztatás, mivel az Általános tájékoztató és
az Adatkezelési tájékoztató hiába volt elérhető a UPC weboldalán, a UPC erre nem hívta fel a GDPRnak megfelelően az érintettek figyelmét, mivel sem e tájékoztatók meglétéről, sem elérhetőségükről
nem nyújtott tájékoztatást az ügyfélszolgálati irodákban, így a Hatóság megállapította, hogy a UPC a
felvétel-készítés megkezdését megelőzően az érintettek részére kizárólag az adatkezelés tényéről
nyújtott tájékoztatást, az adatkezelés egyéb lényeges körülményeiről nem könnyen elérhető módon,
ezzel az általa nyújtott tájékoztatás nem felelt meg a GDPR 12. cikk (1) bekezdésének.
III.3.4. Bár a UPC az ügyfélszolgálati irodákban nem nyújtott arról tájékoztatást, hogy hol érhető el a
részletes tájékoztatás, a Hatóság a tájékoztatási gyakorlat átfogó vizsgálata érdekében valamennyi
dokumentumot értékelt, amely a vizsgált időszakban a UPC nyilatkozata szerint az adatkezelésről
való tájékoztatást szolgálta, így az Általános tájékoztatót és az Adatkezelési tájékoztatót is, amelyek
a vizsgált időszakban a Jogelőd honlapján voltak elérhetőek a www.upc.hu/rolunk/adatvedelem
linken.
a)
Egyik tájékoztató sem tartalmazta egyértelműen, hogy a személyes ügyintézésről főszabály
szerint minden esetben hangfelvétel készül, függetlenül attól, hogy milyen ügyet intéz az ügyfél,
kivéve egyetlen esetben, ha az érintett tiltakozik ez ellen, mert akkor viszont a munkatárs leállítja a
felvételt.
Az Általános tájékoztató nem valós információkat tartalmazott, mert az „esetlegesen (…)
hangfelvételek kerülhetnek gyűjtésre” információ azt jelenti, hogy előfordulhat olyan eset (pl.
hibabejelentés vagy szerződéskötés), amikor a Jogelőd hangfelvételt készít, azonban ez alkalmi és
semmiképp sem minden esetben fordul elő.
Mivel az Adatkezelési tájékoztató pedig kifejezetten két esetről tájékoztatott: a telefonos hívások
rögzítéséről, illetve arról, hogy a UPC köteles a hibabejelentéseket rögzíteni, így arra lehet
következtetni a dokumentumban közölt információk alapján, abban az esetben készül hangfelvétel az
üzletekben, ha az ügyfél hibabejelentési céllal keresi fel személyesen a Jogelődöt.
Ez a tájékoztatás egyrészt valótlan, mivel nem pusztán ebben az esetben, hanem valamennyi
ügyintézés esetén hangfelvétel készült, másrészt nincs összhangban a sorszámhúzó rendszeren
nyújtott rövid tájékoztatással sem, így ez mindenképp bizonytalan helyzetet teremtett az érintettek
számára, mert nem volt átlátható, hogy mikor készül hangfelvétel a személyes ügyintézés során,
annak ellenére, hogy a GDPR 12. cikk (1) bekezdése kifejezetten megköveteli, hogy a tájékoztatásnak
világosnak kell lennie, amely során kerülni kell a feltételes módú megfogalmazásokat.
Bár a 13. cikk kifejezetten nem nevesíti, hogy az adatkezelés tényéről is tájékoztatást kell nyújtani, az
5. cikk (1) bekezdés a) pontja szerinti átláthatóság elvéből egyértelműen következik, hogy a végzett
adatkezelés akkor átlátható, ha az érintett tisztában van azzal, hogy sor kerül-e személyes adatainak
kezelésére, és amennyiben igen, mely esetekben. A 12. cikk (1) bekezdése is kiemeli, hogy a 13.
cikkben foglalt információkat az érintett részére átlátható módon kell közölni.

15

Fentiek alapján a UPC által az adatkezelés tényéről nyújtott tájékoztatás nem felelt meg a GDPR 5.
cikk (1) bekezdés a) pontjának, a 12. cikk (1) bekezdésének, valamint 13. cikkének.
b)
Az Adatkezelési tájékoztató rögzítette, hogy az Eht. 141. § (1) bekezdése szerint a
hibabejelentéseket és azok kezelését köteles rögzíteni hangfelvétellel vagy egyéb elektronikus
módon. A UPC ezzel azt a látszatot keltette, mintha az adatkezelés valamennyi esetben a GDPR 6.
cikk (1) bekezdés c) pontja szerinti jogi kötelezettség teljesítésén alapulna, és ne készítene
hangfelvételt akkor, ha az egyébként nem a rá vonatkozó jogi kötelezettség teljesítéséhez lenne
szükséges.
A UPC azonban nyilatkozataiban ettől eltérően a GDPR 6. cikk (1) bekezdés f) pontjára alapította
adatkezelését, amelynek megalapozásához érdekmérlegelési tesztet is készített: egyik
tájékoztatóban sem nyújtott azonban tájékoztatást arról, hogy a hangrögzítésre a GDPR szerinti jogos
érdek alapján kerül sor, nem utalt az elkészített érdekmérlegelési tesztre, továbbá arra sem, hogy
mely érdekek érvényesítése érdekében végzi az adatkezelést.
A UPC ezen információkról annak ellenére nem nyújtott tájékoztatást az érintettek részére, hogy a
GDPR kifejezetten rögzíti, hogy az adatkezelő az érintetteket köteles tájékoztatni az adatkezelés
jogalapjáról, valamint a 6. cikk (1) bekezdésének f) pontján alapuló adatkezelés esetén az adatkezelő
vagy harmadik fél jogos érdekeiről.
A UPC által nyújtott tájékoztatás ezáltal nem felelt meg a GDPR 13. cikk (1) bekezdés c) és d)
pontjának.
c)
A UPC arról tájékoztatta az érintetteket, hogy hangfelvételt abból a célból készít, hogy a
hibabejelentéseket és azok kezelését dokumentálja. A UPC e célon kívül többféle célt is megjelölt a
Hatóság felé tett nyilatkozataiban, illetve magában az érdekmérlegelési tesztben is. Arról, hogy a
hangfelvétel-készítés célja ezen túl az volt, hogy rögzítsék a leendő ügyfelek érdeklődését, illetve,
hogy „az adatkezelésre vonatkozó nyilatkozatok” rekonstruálhatóak, a szerződések megkötésére
vonatkozó folyamatok pedig biztosíthatóak legyenek, a későbbi vitás helyzeteket bizonyítani
lehessen, illetve hogy a jó ügyfélélmény érdekében az ügyintézés gyors és egyszerű legyen, illetve a
környezetvédelmi szempontokról semmiféle tájékoztatást nem nyújtott a UPC az érintettek részére.
Az adatkezelés céljáról való tájékoztatás a tájékoztatási kötelezettség kiemelten fontos része, enélkül
az érintett nincs tisztában azzal, hogy mi az az indok, ami miatt szükséges elkészíteni a hangfelvételt.
A UPC által nyújtott tájékoztatás a fentiek alapján nem felelt meg a GDPR 13. cikk (1) bekezdés c)
pontjának.
d)
A UPC nem nyújtott valós tájékoztatást az adatkezelés időtartamáról sem, hiszen az
Adatkezelési tájékoztatóban annak ellenére egyéves megőrzési időről nyújt tájékoztatást (a
hibabejelentésekről készített hangfelvételekről), hogy a rögzített hangfelvételeket valójában öt évig
tárolja.
A UPC által az adatkezelés időtartamáról nyújtott tájékoztatás ezáltal nem felel meg a GDPR 13. cikk
(2) bekezdés a) pontjának.
A Hatóság a hangfelvétel megőrzési idejével kapcsolatban mindezeken túl megjegyzi, hogy a
Jogelődnek érdemes lenne a felvételek tárolási idejét nem a Ptk.-ban rögzített általános polgári jogi
elévülési időhöz, hanem az Eht. 143. § (2) bekezdés szerinti speciális elévülési időhöz igazítani,
miszerint az előfizetői szerződésekből eredő polgári jogi igények egy év alatt évülnek el.

16

Összefoglalva tehát a UPC által nyújtott tájékoztatás hiányos és megtévesztő információkat
tartalmazott, amely kirívóan sértette a GDPR 5. cikk (1) bekezdés a) pont szerinti átláthatóság
alapelvét.
IV. Alkalmazott szankció és indokolása
A Hatóság megállapította, hogy a Jogelőd vizsgált időszakban végzett adatkezelése megsértette a
rendelet 5. cikk (1) bekezdés a), b) és c) pontját, 6. cikkét, 12. cikk (1) bekezdését és 13. cikkét. E
jogsértés vonatkozásában a Hatóság a bírságszankció alkalmazását tartotta helyénvalónak az alábbiak
szerint.
Mivel a Jogelőd 2020. április 1. napjától a Kötelezettbe való beolvadással megszűnt, ezért a
határozatban alkalmazott szankciókat és kötelezéseket a Hatóság a Kötelezettel szemben szabta ki.
Abban a kérdésben, hogy indokolt-e az adatvédelmi bírság kiszabása, a Hatóság az általános
adatvédelmi rendelet 83. cikk (2) bekezdése és az Infotv.75/A. §-a alapján hivatalból mérlegelte az
ügy összes körülményét és megállapította, hogy a jelen eljárás során feltárt jogsértés esetében a
figyelmeztetés se nem arányos, se nem visszatartó erejű szankció, ezért bírság kiszabása szükséges.
Erre tekintettel a Hatóság az Infotv. 61. § (1) bekezdés a) pontja alapján a rendelkező részben
foglaltak szerint döntött, és jelen határozatban a Kötelezettet adatvédelmi bírság megfizetésére
kötelezte.
A bírság összegét a Hatóság jogszabályon alapuló mérlegelési jogkörében eljárva határozta meg.
A jogsértés a GDPR alapján súlyosabb jogsértésnek minősül, amelyre tekintettel – megfelelő jogalap
hiánya, alapelvek sérelme – a kiszabható bírság felső határa a GDPR 83. cikk (5) bekezdés a) pontja
alapján 20 000 000 euró, illetve a Kötelezett esetében az előző pénzügyi év teljes világpiaci
forgalmának legfeljebb 4%-a, ha az a magasabb.
A Hatóság a bírságkiszabás során az alábbi tényezőket súlyosbító körülményként vette figyelembe:
-

a vizsgált időszakban alkalmazott általános adatkezelési gyakorlat több alapelvi rendelkezést
sértett, ezért a jogsértés súlyos jogsértésnek minősül [GDPR 83. cikk (2) bekezdés a) pont];

-

az érintettek igen magas számát, ugyanis a UPC a vizsgált időszakban – valamennyi
tulajdonában lévő üzletében összesen – havonta 45000-55000 személyt fogadott a személyes
ügyfélszolgálatain, ami 2019-ben összesen 609 619 személyt jelentett (bár a UPC kifejezetten
csak a 2019. évre vonatkozóan szolgáltatott adatot, mivel a vizsgált időszak 2018-ból hat
hónapot, 2020-ból pedig két és fél hónapot ölelt fel, az érintettek így kalkulált száma milliós
nagyságrendű), illetve a Jogelőd megítélése szerint is természetes magas számát érinti az
adatkezelés, erre tekintettel készített ugyanis hatásvizsgálatot [GDPR 83. cikk (2) bekezdés
a) pont];

-

a jogellenes adatkezelés hosszú időn át, több, mint másfél éven keresztül zajlott [GDPR 83.
cikk (2) bekezdés a) pont];

-

az alkalmazott módszernek a UPC megítélése szerint is lett volna elérhető és megvalósítható
alternatívája [GDPR 83. cikk (2) bekezdés k) pont];

-

az alaptevékenységhez tartozott, hogy hosszú évekig rendszeresen és tömegesen ügyfeleket
fogadott az ügyfélszolgálati irodákban, amelyre tekintettel a megfelelő adatvédelmi tudatosság
elvárható lett volna tőle, így felelősségének mértéke magasabb [GDPR 83. cikk (2) bekezdés
d) pont];

17

-

a nem kellően precízen és konkrétan átgondolt jogalap- és célmeghatározás hiánya, ezáltal
az elnagyolt adatkezelés súlyosan gondatlan magatartásra utal [GDPR 83. cikk (2) bekezdés
b) pont].

A Hatóság a bírságkiszabás során az alábbi egyéb tényezőket vette figyelembe:
-

a UPC eleget tett a Hatóság felé fennálló együttműködési kötelezettségének [GDPR 83. cikk
(2) bekezdés f) pont];

-

az adatkezelés nem érintette a személyes adatok különleges kategóriáit [GDPR 83. cikk (2)
bekezdés g) pont];

-

a kiszabott bírság akkor képes elérni célját, ha annak összege – a Kötelezett értékesítési
árbevételéhez is viszonyítva – érezhető mértékű;

-

a Kötelezett nettó értékesítési árbevétele a 2018. évi beszámolója szerint 172 000 000 000
forint, 2019. évi beszámolója szerint 192 659 000 000 forint volt, 2020. évi beszámolója szerint
pedig 205 209 000 000 forint volt, így a kiszabott adatvédelmi bírság összege a Kérelmezett
2020. évi értékesítése nettó árbevételének 0.0292%-a.

A Hatóság a bírságkiszabás során kifejezetten enyhítő körülményként egyetlen tényezőt sem tudott
értékelni.
A Hatóság a bírságkiszabás során nem tartotta relevánsnak a GDPR 83. cikk (2) bekezdés e), h), i)
és j) pontja szerinti körülményeket, mivel azok a konkrét ügy kapcsán nem értelmezhetőek.
A Hatóság a felvételek törlését nem rendelte el, hanem a jogsértés súlyosságát a bírság összegének
magasságával értékelte.
IV. Egyéb kérdések:
Az Infotv. 60. § (1) bekezdése alapján a személyes adatok védelméhez való jog érvényesülése
érdekében a Hatóság hivatalból adatvédelmi hatósági eljárást indíthat. Az adatvédelmi hatósági
eljárásra az általános közigazgatási rendtartásról szóló 2016. évi CL. törvény (a továbbiakban: Ákr.)
szabályait kell alkalmazni az Infotv.-ben meghatározott kiegészítésekkel.
Az Ákr. 103. § (1) bekezdése szerint a hivatalbóli eljárásokban az Ákr. kérelemre indult eljárásokra
vonatkozó rendelkezéseit kell alkalmazni az Ákr. 103–105. §-ában foglalt eltérésekkel.
Az Infotv. 38. § (2) és (2a) bekezdése szerint a Hatóság feladata a személyes adatok védelméhez,
valamint a közérdekű és a közérdekből nyilvános adatok megismeréséhez való jog érvényesülésének
ellenőrzése és elősegítése. Az általános adatvédelmi rendeletben a felügyeleti hatóság részére
megállapított feladat- és hatásköröket a Magyarország joghatósága alá tartozó jogalanyok
tekintetében az általános adatvédelmi rendeletben és az Infotv.-ben meghatározottak szerint a
Hatóság gyakorolja. A Hatóság illetékessége az ország egész területére kiterjed.
Az Infotv. 75/A. § - a szerint a Hatóság az általános adatvédelmi rendelet 83. cikk (2)-(6)
bekezdésében foglalt hatásköreit az arányosság elvének figyelembevételével gyakorolja, különösen
azzal, hogy a személyes adatok kezelésére vonatkozó - jogszabályban vagy az Európai Unió kötelező
jogi aktusában meghatározott - előírások első alkalommal történő megsértése esetén a jogsértés
orvoslása iránt – az általános adatvédelmi rendelet 58. cikkével összhangban – elsősorban az
adatkezelő vagy adatfeldolgozó figyelmeztetésével intézkedik.
A határozatra egyebekben az Ákr. 80. és 81. §-át kell alkalmazni.

18

Az Ákr. 112. §-a és 116. § (1) bekezdése alapján a határozattal szemben közigazgatási per útján van
helye jogorvoslatnak.
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (1) bekezdése alapján a Hatóság döntésével szembeni
közigazgatási per törvényszéki hatáskörbe tartozik, a perre a Kp. 13. § (3) bekezdés a) pont aa)
alpontja alapján a Fővárosi Törvényszék kizárólagosan illetékes.
A Kp. 27. § (1) bekezdés b) pontja alapján a törvényszék hatáskörébe tartozó perben a jogi képviselet
kötelező. A Kp. 39. § (6) bekezdése szerint a keresetlevél benyújtásának a közigazgatási cselekmény
hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9. § (1) bekezdés b) pontja szerint az ügyfél jogi képviselője
elektronikus kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A tárgyalás
tartása iránti kérelem lehetőségéről szóló tájékoztatás a Kp. 77. § (1)-(2) bekezdésén alapul. A
közigazgatási per illetékének mértékét az illetékekről szóló 1990. évi XCIII. törvény (továbbiakban:
Itv.) 45/A. § (1) bekezdése határozza meg. Az illeték előzetes megfizetése alól az Itv. 59. § (1)
bekezdése és 62. § (1) bekezdés h) pontja mentesíti az eljárást kezdeményező felet.
Az Ákr. 135. §-a szerint a kötelezett a törvényes kamatnak megfelelő mértékű késedelmi pótlékot
köteles fizetni, ha pénzfizetési kötelezettségének határidőben nem tesz eleget.
A Polgári Törvénykönyvről szóló 2013. évi V. törvény 6:48. § (1) bekezdése alapján pénztartozás
esetén a kötelezett a késedelembe esés időpontjától kezdődően a késedelemmel érintett naptári félév
első napján érvényes jegybanki alapkamattal megegyező mértékű késedelmi kamatot köteles fizetni.
Budapest, 2020. szeptember 29.

Dr. Péterfalvi Attila
elnök
c. egyetemi tanár

