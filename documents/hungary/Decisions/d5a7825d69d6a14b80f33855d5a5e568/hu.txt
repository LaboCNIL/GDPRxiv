Ügyszám:
Előzmény:

Tárgy:

NAIH-2307-8/2021.
NAIH/2020/5039.

döntés hivatalból induló
adatvédelmi hatósági
eljárásban

A Nemzeti Adatvédelmi és Információszabadság Hatóság (a továbbiakban: Hatóság) a […] (a
továbbiakban: Ügyfél) által 2018. május 25 – 2020. június 26. napja között a [..] és a […]
weboldallal (a továbbiakban: weboldalak) kapcsolatban folytatott adatkezelési gyakorlata
tárgyában a 2020. június 26-án hivatalból indított hatósági eljárásban meghozta a következő
határozatot.
A Hatóság
1.

2.

megállapítja, hogy az Ügyfél az […] weboldallal kapcsolatban folytatott adatkezelésével
megsértette a természetes személyeknek a személyes adatok kezelése tekintetében történő
védelméről és az ilyen adatok szabad áramlásáról, valamint a 95/46/EK irányelv hatályon kívül
helyezéséről szóló (EU) 2016/679 rendelet (a továbbiakban: általános adatvédelmi rendelet
vagy GDPR) 5. cikk (2) bekezdésében, valamint 24. cikkében rögzített kötelezettségeit;
a fenti jogsértés miatt az Ügyfelet 1 000 000 Ft, azaz egymillió forint adatvédelmi bírság
jelen határozat véglegessé válásától számított 30 napon belüli megfizetésére kötelezi;

A bírságot a Hatóság központosított bevételek beszedési célelszámolási forintszámlája
(10032000-01040425-00000000 Központosított beszedési számla IBAN: HU83 1003 2000 0104
0425 0000 0000) javára kell átutalással megfizetni. Az összeg átutalásakor a NAIH-2307/2021.
BÍRS. számra kell hivatkozni.
Amennyiben az Ügyfél a bírságfizetési kötelezettségének határidőben nem tesz eleget, késedelmi
pótlékot köteles fizetni. A késedelmi pótlék mértéke a törvényes kamat, amely a késedelemmel
érintett naptári félév első napján érvényes jegybanki alapkamattal egyezik meg. A késedelmi
pótlékot a Hatóság központosított bevételek beszedési célelszámolási forintszámlája (1003200001040425-00000000 Központosított beszedési számla) javára kell megfizetni.
A bírság és a késedelmi pótlék meg nem fizetése esetén a Hatóság elrendeli a határozat, a bírság
és a késedelmi pótlék végrehajtását.
Jelen határozattal szemben közigazgatási úton jogorvoslatnak nincs helye, de az a közléstől számított
30 napon belül a Fővárosi Törvényszékhez címzett keresetlevéllel közigazgatási perben
megtámadható. A keresetlevelet a Hatósághoz kell benyújtani, elektronikusan, amely azt az ügy
irataival együtt továbbítja a bíróságnak. A szigorított védekezés ideje alatt a bíróság tárgyaláson
kívül jár el, ideértve a perorvoslati eljárásokat is. A teljes személyes illetékmentességben nem
részesülők számára a közigazgatási per illetéke 30 000 Ft, a per tárgyi illetékfeljegyzési jog alá esik. A
Fővárosi Törvényszék előtti eljárásban a jogi képviselet kötelező.
Az eljárásban eljárási költség nem merült fel.
…………………………………………………………………………………………………………………………………………………………….
1055 Budapest
Falk Miksa utca 9-11.

Tel.: +36 1 391-1400
Fax: +36 1 391-1410

ugyfelszolgalat@naih.hu
www.naih.hu

INDOKOLÁS
I. Eljárás menete
I.1. Vizsgálati eljárás
Bejelentés érkezett a Hatósághoz 2019. május 16-án, melyben az Ügyfél adatkezelését kifogásolta
a bejelentő. A bejelentő panasza alapján 2019. július 11-én a NAIH/2019/4289. ügyiratszámmal
vizsgálati eljárás indult az Ügyféllel szemben.
A Hatóság a 2019. július 11. napján kelt NAIH/2019/4289/2. számú iratában – hivatkozással az
információs önrendelkezési jogról és az információszabadságról szóló 2011. évi CXII. törvény (a
továbbiakban: Infotv.) 54. § (1) bekezdés a) és c) pontjára, továbbá a GDPR 58. cikk (1)
bekezdésére - kérte az Ügyfelet, hogy tájékoztassa a Hatóságot az adatkezelési gyakorlatával
kapcsolatban. Az Ügyfél 2019. július 22-én válaszolt a Hatóság levelére, majd az abban foglaltak
alapján a Hatóság ismét megkereséssel fordult az Ügyfélhez a NAIH/2020/48/4. számú levelével.
Az Ügyfélnek küldött NAIH/2020/48/4. számú megkeresés „kézbesítés akadályozott” jelzéssel
érkezett vissza a Hatósághoz, ami miatt a Hatóság megtekintette az Ügyfél cégadatait a
cégnyilvántartásban, és azt állapította meg, hogy a cég neve megváltozott.
A Hatóság úgy ítélte meg, hogy a tényállás vizsgálati eljárás keretében nem tisztázható, ezért az
Infotv. 55. § (1) bekezdés ab) pontja, valamint a 60. § (1) bekezdése alapján a vizsgálati eljárást
lezárta, és hivatalból hatósági eljárást indított NAIH/2020/5039. számon az Ügyfél 2018. május 25.
napja és 2020. június 26. nap közötti adatkezelési gyakorlata vizsgálatának céljából.
I.2. Hatósági eljárás
A Hatóság a 2020. június 26. napján kelt - NAIH/2020/5039. számú - végzésével tényállástisztázás
céljából nyilatkozattételre hívta fel az Ügyfelet. A tértivevény tanúsága szerint a NAIH/2020/5039.
számú végzést az Ügyfél meghatalmazottja 2020. június 30. napján átvette.
A végzésben foglalt kötelezésre nyitva álló 15 napos határidő 2020. július 15-én lejárt. Ezen
határidőn belül az Ügyfél nem teljesítette a végzésben foglalt kötelezést, az abban kért
információkat nem bocsátotta a Hatóság rendelkezésére, ezért a Hatóság 2020. szeptember 23-án
kelt, NAIH/2020/5039/2. számú végzésében százezer forint eljárási bírság megfizetésére, valamint
ismét adatszolgáltatás teljesítésére kötelezte. A végzést 2020.09.25-én meghatalmazott átvette,
azonban az abban foglaltakat sem az abban írt határidőn belül, sem azon túl nem teljesítette. A
Hatóság ezért 2020. december 04-én NAIH/220/3181/4. számú végzésében elrendelte a
NAIH/2020/3181/2. számú végzésben megállapított eljárási bírság végrehajtását.
A Hatóság az általános közigazgatási rendtartásról szóló 2016. évi CL. törvény (a továbbiakban:
Ákr.) 25. § (1) bekezdés b) pontjára hivatkozással az üggyel összefüggésben a NAIH-23071/2021. sz. és a NAIH-2307-2/2021. számú irataiban megkereste a […] -t (a továbbiakban: Zrt.) és
a […]-t; (a továbbiakban: Kft.), mint domain-regisztrátorokat.
II. Tényállás tisztázása
II.1.Az Ügyfél a 2019. július 22-én kelt levelével arról tájékoztatta a Hatóságot a vizsgálati
eljárásban, hogy nem tart/tartott rendezvényeket, nem gyűjt telefonszámot, marketing
2

tevékenységhez alvállalkozót vesz igénybe, senkit nem keres meg telefonon, nem kezel
személyes adatot és adatbázist, adatfeldolgozót sem vesz igénybe és nem továbbít adatot,
továbbá honlapja sincs.
A válaszlevél beérkezését követően a Hatóság megvizsgálta a […] weboldalakat, és megállapította
többek között azt, hogy a […] weboldalon kapcsolat menüpont alatt kérdésfeltevés esetén az
Ügyfél begyűjti az érintettek nevét, e-mail címét és telefonszámát.
A Hatóság ellenőrizte a céget a cégnyilvántartásban és megállapította, hogy a cég neve
megváltozott[…].-re.
II.2. A hatósági eljárásban a Hatóság tényállás tisztázása céljából eredménytelenül kereste meg az
Ügyfelet, a felhívásaira nem érkezett nyilatkozat az Ügyféltől.
A Hatóság domain.hu nyilvántartásból lekérte a weboldalak domain-használóinak a nevét. A
nyilvántartás szerint a domain-használójának a neve[…], és a regisztrátora a Zrt.
Az domain-használójának neve az[….]. a nyilvántartás szerint, és a regisztrátora a Kft.
A Hatóság megkeresésére a Kft., mint regisztrátor arról nyilatkozott, hogy a domaint 2018. május
25. napja és 2020. június 26. napja között az használta, a domain 2020. január 28-án lejárt, nem
került meghosszabbításra. A Kft. csatolta a domainhez tartozó igénylőlapot.
Az Ügyfél cégkivonata szerint többek között csomagküldő és internetes kiskereskedelem,
gyógyászati termékek kiskereskedelme, testedzési szolgáltatás, fizikai közérzet javító szolgáltatás
a tevékenysége.
III. Alkalmazott jogszabályi rendelkezések
Az általános közigazgatási rendtartásról szóló 2016. évi CL. törvény (a továbbiakban: Ákr.) 99. §-a
alapján a hatóság – a hatáskörének keretei között – ellenőrzi a jogszabályban foglalt
rendelkezések betartását, valamint a végrehajtható döntésben foglaltak teljesítését.
A GDPR 2. cikk (1) bekezdése alapján a jelen ügy szerinti adatkezelésre a GDPR-t kell alkalmazni.
A GDPR hatálya alá tartozó adatkezelésre az Infotv. 2. § (2) bekezdése szerint a GDPR-t az ott
megjelölt rendelkezésekben foglalt kiegészítésekkel kell alkalmazni.
A GDPR 4. cikk 1. „személyes adat”: azonosított vagy azonosítható természetes személyre
(„érintett”) vonatkozó bármely információ; azonosítható az a természetes személy, aki közvetlen
vagy közvetett módon, különösen valamely azonosító, például név, szám, helymeghatározó adat,
online azonosító vagy a természetes személy testi, fiziológiai, genetikai, szellemi, gazdasági,
kulturális vagy szociális azonosságára vonatkozó egy vagy több tényező alapján azonosítható.
A GDPR 4. cikk 2. pontja szerint „adatkezelés”: a személyes adatokon vagy adatállományokon
automatizált vagy nem automatizált módon végzett bármely művelet vagy műveletek összessége,
így a gyűjtés, rögzítés, rendszerezés, tagolás, tárolás, átalakítás vagy megváltoztatás, lekérdezés,
betekintés, felhasználás, közlés továbbítás, terjesztés vagy egyéb módon történő hozzáférhetővé
tétel útján, összehangolás vagy összekapcsolás, korlátozás, törlés, illetve megsemmisítés.
3

A GDPR 4. cikk 7. pontja az adatkezelő fogalmát úgy határozza meg, hogy „az a természetes vagy
jogi személy, közhatalmi szerv, ügynökség vagy bármely egyéb szerv, amely a személyes adatok
kezelésének céljait és eszközeit önállóan vagy másokkal együtt meghatározza; ha az adatkezelés
céljait és eszközeit az uniós vagy a tagállami jog határozza meg, az adatkezelőt vagy az
adatkezelő kijelölésére vonatkozó különös szempontokat az uniós vagy a tagállami jog is
meghatározhatja.”
(2) Az adatkezelő felelős az (1) bekezdésnek való megfelelésért, továbbá képesnek kell lennie e
megfelelés igazolására („elszámoltathatóság”).”
A GDPR 24. cikk (1) bekezdése alapján, az adatkezelő az adatkezelés jellege, hatóköre,
körülményei és céljai, valamint a természetes személyek jogaira és szabadságaira jelentett,
változó valószínűségű és súlyosságú kockázat figyelembevételével megfelelő technikai és
szervezési intézkedéseket hajt végre annak biztosítása és bizonyítása céljából, hogy a személyes
adatok kezelése e rendelettel összhangban történik. Ezeket az intézkedéseket az adatkezelő
felülvizsgálja és szükség esetén naprakésszé teszi.
Az Infotv. 2. § (2) bekezdése szerint az általános adatvédelmi rendeletet az ott megjelölt
rendelkezésekben foglalt kiegészítésekkel kell alkalmazni.
Az Infotv. 38. § (3) bekezdése és 60. § (1) bekezdése alapján a Hatóság az Infotv. 38. § (2) és (2a)
bekezdés szerinti feladatkörében a személyes adatok védelméhez való jog érvényesítése
érdekében hivatalból adatvédelmi hatósági eljárást folytat.
Az Infotv. 60/A. § (1) bekezdése alapján az adatvédelmi hatósági eljárásban az ügyintézési
határidő százötven nap.
Az Ákr. 103. § (1) bekezdése alapján az Ákr.-nek a kérelemre indult eljárásokra vonatkozó
rendelkezéseit az Ákr. 103 és 104. §-ában foglalt eltérésekkel kell alkalmazni.
Az Infotv. 61. § (1) bekezdés a) pontja alapján a Hatóság a 2. § (2) és (4) bekezdésében
meghatározott adatkezelési műveletekkel összefüggésben a GDPR-ben meghatározott
jogkövetkezményeket alkalmazhatja.
Az Ákr. 62. § (4) bekezdése alapján a hatóság szabadon választja meg a bizonyítás módját, és a
rendelkezésre álló bizonyítékokat szabad meggyőződése szerint értékeli.
Az Infotv. 75/A. § alapján a Hatóság a GDPR 83. cikk (2)-(6) bekezdésében foglalt hatásköreit az
arányosság elvének figyelembevételével gyakorolja, különösen azzal, hogy a személyes adatok
kezelésére vonatkozó - jogszabályban vagy az Európai Unió kötelező jogi aktusában
meghatározott - előírások első alkalommal történő megsértése esetén a jogsértés orvoslása iránt
az általános adatvédelmi rendelet 58. cikkével összhangban - elsősorban az adatkezelő vagy
adatfeldolgozó figyelmeztetésével intézkedik.
A GDPR 58. cikk (2) bekezdés b) és i) pontja alapján, a felügyeleti hatóság korrekciós
hatáskörében eljárva elmarasztalja az adatkezelőt vagy adatfeldolgozót, ha adatkezelési
tevékenysége megsértette a rendelet rendelkezéseit, illetve a 83. cikknek megfelelően
közigazgatási bírságot szab ki, az adott eset körülményeitől függően az e bekezdésben említett
intézkedéseken túlmenően vagy azok helyett.

4

A GDPR 83. cikk (3) bekezdése úgy rendelkezik, hogy „ha egy adatkezelő vagy adatfeldolgozó
egyazon adatkezelési művelet vagy egymáshoz kapcsolódó adatkezelési műveletek tekintetében –
szándékosan vagy gondatlanságból – e rendelet több rendelkezését is megsérti, a bírság teljes
összege nem haladhatja meg a legsúlyosabb jogsértés esetén meghatározott összeget.”
A GDPR 83. cikk (4) bekezdés a) pontja alapján „az alábbi rendelkezések megsértése – a (2)
bekezdéssel összhangban – legfeljebb 10 000 000 EUR összegű közigazgatási bírsággal, illetve a
vállalkozások esetében az előző pénzügyi év teljes éves világpiaci forgalmának legfeljebb 2 %-át
kitevő összeggel sújtható; a kettő közül a magasabb összeget kell kiszabni:
a) az adatkezelő és az adatfeldolgozó tekintetében a 8., a 11., a 25-39., a 42. és a 43.
cikkben meghatározott kötelezettségek.”
A GDPR 83. cikk (5) bekezdés a) pontja szerint „az alábbi rendelkezések megsértését – a (2)
bekezdéssel összhangban – legfeljebb 20 000 000 EUR összegű közigazgatási bírsággal, illetve a
vállalkozások esetében az előző pénzügyi év teljes éves világpiaci forgalmának legfeljebb 4 %-át
kitevő összeggel kell sújtani, azzal, hogy a kettő közül a magasabb összeget kell kiszabni:
a) az adatkezelés elvei – ideértve a hozzájárulás feltételeit – az 5., 6., 7. és 9. cikknek
megfelelően.”
Az Ákr. 25. § (1) bekezdés alapján a hatóság - legalább ötnapos határidő tűzésével - más szervet
vagy személyt kereshet meg, ha
a) az ügyben a megkereső hatóság illetékességi területén kívül kell eljárási cselekményt
végezni, vagy
b) az eljárás során szükséges adattal vagy irattal más rendelkezik.
IV. Döntés
Tekintettel arra, hogy az Ügyfél és Zrt. a hatósági eljárásban a Hatóság felhívásaira nem
nyilatkozott, ezért ezek hiányában a Hatóság az Ügyfél vizsgálati eljárásban tett nyilatkozatait, a
weboldalakon, a domain.hu nyilvántartásban, a cégnyilvántartásban található információkat,
továbbá a Kft. nyilatkozatát vette figyelembe.
A hatósági ügyben nem állt módjában a Hatóságnak további tényállás tisztázást végezni, mert az
Ügyfél nem volt együttműködő, és mivel nem adott hozzáférést és információt, ezért nem tudott a
Hatóság eredményes bizonyítást lefolytatni.
IV.1. A vizsgált adatkezelés és az adatkezelő kiléte
IV.1.1. A […] honlappal kapcsolatos adatkezelés
A Hatóság megvizsgálta a weboldalakkal kapcsoltban a .hu hivatalos domain nyilvántartó adatait,
melyből megállapította, hogy a […] domain-használójának a neve[…], és a regisztrátora a Zrt.
A fentiek alapján tehát az nem volt megállapítható, hogy az Ügyfél a […]honlappal összefüggésbe
hozható, és emiatt ezzel kapcsolatosan az Ügyfél GDPR 4. cikk 7. pont szerinti adatkezelői
tevékenysége nem állapítható meg.
IV.1.2. […] honlappal kapcsolatos adatkezelés
5

Az […] domain-használójának neve az […]., tehát az Ügyfél cégnév változást megelőző neve
alapján, a nyilvántartás szerint, és a regisztrátora a Kft.
A Hatóság megkeresésére a Kft., mint regisztrátor arról nyilatkozott, hogy a domaint 2018. május
25. napjától az […] használta, a domain 2020. január 28-án lejárt, nem került meghosszabbításra.
A Kft. csatolta a domainhez tartozó igénylőlapot.
A fentiek alapján a Hatóság megállapította, hogy az Ügyfél 2019. július 22-én a vizsgálati
eljárásban tett azon nyilatkozata, hogy nincs honlapja, nem felelt meg a valóságnak, mivel 2018.
május 25. napja és 2020. január 28. napja között domain-használóként került regisztrálásra.
A Hatóság megvizsgálta a [….] weboldalt, és megállapította többek között azt, hogy a kapcsolat
menüpont alatt kérdésfeltevés esetén az Ügyfél begyűjti az érintettek nevét, e-mail címét és
telefonszámát, mely szintén nem egyezett az Ügyfél 2019. július 22-én a Hatósághoz küldött
nyilatkozatával.
Az érintett neve, lakcíme személyes adatnak minősül a GDPR 4. cikk 1. pontja alapján. Érintett az
azonosított vagy azonosítható természetes személy.
A GDPR 4. cikk 2. pontja alapján a személyes adatok gyűjtése, rendszerezése is adatkezelésnek
minősül.
A fentiek alapján a Hatóság megállapította, hogy fennáll az Ügyfél adatkezelői felelőssége a
GDPR alapján, mint domain-használó, azaz GDPR 4. cikk 2. pontja szerinti adatkezelő a 2018.
május 25-e és 2020. január 28. napja közötti tevékenysége során.
IV.2. A GDPR 5. cikk (2) bekezdésének, valamint 24. cikkének megsértése
A GDPR 5. cikke tartalmazza az adatkezelés alapvető elveit, melyek között megtalálható az
elszámoltathatóság alapelve is. Ez az alapelv írja elő azt, hogy az adatkezelő felelős a többi
alapelvnek való megfelelésért, valamint képesnek kell lennie e megfelelés igazolására. Ez az elv
tehát, azáltal, hogy a megfelelés igazolására való képességet írja elő, magában foglalja azt, hogy
az adatkezelő az adatkezelés tervezésétől annak folytatásán át folyamatosan adminisztrálja a
GDPR előírásainak való megfelelés érdekében tett intézkedéseit. Az elszámoltathatóság
alapelvének a Hatóság eljárásai során is kiemelt szerepe van, mivel ez a kötelezettség magában
foglalja azt, hogy az adatkezelőnek igazolnia kell a Hatóság felhívására, megkeresésére az
adatkezelése jogszerűségét, a GDPR-nak való megfelelését.
Az elszámoltathatóság alapelve tehát nem csupán azt a kötelezettséget jelenti, hogy az
adatkezelőnek megfelelő technikai és szervezési intézkedések útján biztosítania kell, hogy a
személyes adatok kezelése a GDPR-ral összhangban történjen, hanem azt is, hogy ennek
igazolására, bizonyítására képesnek kell lennie, és erre köteles is.
Ahogy a Hatóság az IV.1.2 pontban kifejtette, megállapítható, hogy az Ügyfél végzi a vizsgált
adatkezelést, vagyis adatkezelőnek minősül a GDPR értelmében.
Az Ügyfél a vizsgált adatkezeléssel összefüggésben, azáltal, hogy a Hatóság egyetlen felhívására,
megkeresésére sem válaszolt, nem teljesítette ezt a kötelezettségét, nem igazolta, hogy az
adatkezelése megfelel a GDPR-ban előírtaknak. Mind a GDPR 5. cikk (2) bekezdésében foglalt
elszámoltathatóság alapelve, mind a GDPR 24. cikkében megfogalmazott általános adatkezelői
6

kötelezettség alapján az Ügyfél köteles lett volna igazolni az általa végzett adatkezeléssel
összefüggésben azt, hogy a GDPR-ban előírtaknak milyen módon tesz eleget, melyet a Hatóság
eljárásai során folyamatosan és következetesen elmulasztott.
A Hatóság a fentiek alapján megállapította, hogy az Ügyfél megsértette a GDPR 5. cikk (2)
bekezdésében foglalt elszámoltathatóság alapelvét, amikor nem volt képes annak igazolására,
hogy az általa folytatott adatkezelés megfelel a GDPR-ban előírtaknak. Emellett megsértette a
GDPR 24. cikkében kifejtett kötelezettségét is, mivel nem hajtott végre megfelelő technikai és
szervezési intézkedéseket annak bizonyítása céljából, hogy a személyes adatok kezelése a
GDPR-ral összhangban történik.
A fenti jogsértés miatt a Hatóság az Ügyfelet a GDPR 58. cikk (2) bekezdés b) pontja alapján
elmarasztalja.
IV.3. Jogkövetkezmények
A Hatóság megvizsgálta, hogy indokolt-e az Ügyféllel szemben adatvédelmi bírság kiszabása. E
körben a Hatóság a GDPR 83. cikk (2) bekezdése és az Infotv. 75/A. §-a alapján mérlegelte az
ügy összes körülményét. Tekintettel az ügy körülményeire, a Hatóság megállapította, hogy a jelen
eljárás során feltárt jogsértés esetében a figyelmeztetés nem arányos és nem visszatartó erejű
szankció, így bírság kiszabása szükséges.
A Hatóság a bírság kiszabása során az alábbi tényezőket vette figyelembe:
A GDPR 5. cikk (2) bekezdésének megsértése a 83. cikk (5) bekezdés a) pontja szerint a
magasabb összegű bírságkategóriába tartozó jogsértésnek minősül.
Az Ügyfél 2018-as egyszerűsített éves beszámolója alapján nettó árbevétele 387 686 000 forint, a
2019-es egyszerűsített beszámoló szerint 65 788 000 forint volt.
A Hatóság a bírságkiszabás során súlyosító körülményként vette figyelembe a következőket:
−
−
−
−

−

Az Ügyfél a GDPR egyik alapelvi rendelkezését sértette meg, így a Hatóság a jogsértést
súlyosnak ítéli meg [GDPR 83. cikk (2) bekezdés a) pont].
A jogsértés hosszabb ideig fennállt, mivel az Ügyfél 2020. június 30-án átvett első
megkeresés óta nem válaszol a Hatóság egyetlen megkeresésére sem [GDPR 83. cikk (2)
bekezdés a) pont].
A vizsgált adatkezelés nagyszámú érintettet érinthet, mivel a […] weboldallal kapcsolatosan
az Ügyfél domain-használata 2018. május 25-e óta fennállt [GDPR 83. cikk (2) bekezdés a)
pont].
A jogsértések szándékos jellegűek, erre utal az, hogy folyamatosan és következetesen
nem válaszolt az Ügyfél a Hatóságtól érkező megkeresésekre, felhívásokra, annak
ellenére, hogy a posta által a címen hagyott értesítő tartalmazza a feladó kilétét. Tudatában
volt tehát az Ügyfél annak, hogy a Hatóságtól iratok érkeznek hozzá, különösen tekintettel
arra, hogy a hatósági eljárást vizsgálati eljárás is megelőzte. Ezáltal az általa végzett
adatkezelés GDPR-nak való megfelelésének igazolására is szándékosan nem került sor
[GDPR 83. cikk (2) bekezdés b) pont].
Az Ügyfél jogsértéssel összefüggő felelősségének mértéke súlyos, a magatartása neki
felróható, a Hatóságnak nincs tudomása arról, hogy bármilyen intézkedést tett volna annak
érdekében, hogy biztosítsa az adatkezelés megfelelőségének Hatóság felé történő
igazolását [GDPR 83. cikk (2) bekezdés d) pont].
7

−

A Hatóság a jogsértésről bejelentés alapján értesült [GDPR 83. cikk (2) bekezdés h) pont].

A Hatóság enyhítő körülményként vette figyelembe a következőket:
-

Az Ügyfél első alkalommal sérti meg a személyes adatok kezelésére vonatkozó előírásokat
[GDPR 83. cikk (2) bekezdés e) pont].

A Hatóság az alkalmazott szankciók megállapítása során nem tartotta relevánsnak a GDPR 83.
cikk (2) bekezdés f), g, c), i) és j) pontja szerinti szempontokat, mivel azok a konkrét ügy kapcsán
nem értelmezhetők.
A Hatóság a fentiek figyelembevételével arra a megállapításra jutott, hogy a bírság kiszabása
indokolt és arányos szankciónak tekinthető, a kiszabott bírság, amely kevesebb, mint az Ügyfél
nettó árbevételének 4 százaléka, szükséges annak érdekében, hogy az kellő visszatartó erő
legyen a megállapított, súlyosan felróható jogsértések fényében.
V. Egyéb kérdések
A Hatóság hatáskörét az Infotv. 38. § (2) és (2a) bekezdése határozza meg, illetékessége az
ország egész területére kiterjed.
Az Ákr. 112. §-a, és 116. § (1) bekezdése, illetve a 114. § (1) bekezdése alapján a határozattal
szemben közigazgatási per útján van helye jogorvoslatnak.
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (1) bekezdése alapján a Hatóság döntésével
szembeni közigazgatási per törvényszéki hatáskörbe tartozik, a perre a Kp. 13. § (3) bekezdés a)
pont aa) alpontja alapján a Fővárosi Törvényszék kizárólagosan illetékes. A Kp. 27. § (1) bekezdés
b) pontja alapján a törvényszék hatáskörébe tartozó perben a jogi képviselet kötelező. A Kp. 39. §
(6) bekezdése szerint a keresetlevél benyújtásának a közigazgatási cselekmény hatályosulására
halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9. § (1) bekezdés b) pontja szerint az ügyfél jogi
képviselője elektronikus kapcsolattartásra kötelezett.
A keresetlevél benyújtásának helyét és idejét a Kp. 39. § (1) bekezdése határozza meg. A
veszélyhelyzet során érvényesülő egyes eljárásjogi intézkedések újbóli bevezetéséről szóló
112/2021. (III. 6.) Korm. rendelet 36. § (1)-(3) bekezdése szerint a szigorított védekezés ideje alatt
a bíróság tárgyaláson kívül jár el, ideértve a perorvoslati eljárásokat is. Ha tárgyalás tartásának
lenne helye, vagy azt bármelyik fél kérte, vagy a tárgyalást már kitűzték, az eljáró bíróság soron
kívül értesíti a feleket a tárgyaláson kívüli elbírálás tényéről, és lehetőséget biztosít arra, hogy a
felek nyilatkozataikat írásban előterjeszthessék. Ha a perben a szigorított védekezés idején kívül
tárgyalást kellene tartani, a felperes akkor kérheti, hogy a bíróság tárgyaláson kívüli elbírálás
helyett a tárgyalást a szigorított védekezés megszűnését követő időpontra halassza el, ha a) a
bíróság a közigazgatási cselekmény halasztó hatályát legalább részben nem rendelte el, b) a
keresetindításnak halasztó hatálya van, és a bíróság halasztó hatály feloldását nem rendelte el,
c) ideiglenes intézkedést nem rendeltek el.

8

Az Ákr. 132. §-a szerint, ha a kötelezett a hatóság végleges döntésében foglalt kötelezésnek nem
tett eleget, az végrehajtható. A Hatóság határozata az Ákr. 82. § (1) bekezdése szerint a közléssel
véglegessé válik. Az Ákr. Az Ákr. 133. §-a értelmében a végrehajtást – ha törvény vagy
kormányrendelet másként nem rendelkezik – a döntést hozó hatóság rendeli el. Az Ákr. 134. §-a
értelmében a végrehajtást – ha törvény, kormányrendelet vagy önkormányzati hatósági ügyben
helyi önkormányzat rendelete másként nem rendelkezik – az állami adóhatóság foganatosítja.
Budapest, 2021. április 20.
Dr. Péterfalvi Attila
elnök
c. egyetemi tanár

9

10

11

