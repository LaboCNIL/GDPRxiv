Ügyszám: NAIH/2020/2074/2.
Előzmény: NAIH/2019/1360.
NAIH/2018/6733.

Tárgy: Kérelmező kérelmét elutasító
határozat

A Nemzeti Adatvédelmi és Információszabadság Hatóság (a továbbiakban: Hatóság) […]
kérelmező (a továbbiakban: Kérelmező) kérelmére a […]-val (a továbbiakban: Kérelmezett) szemben
2018. november 09. napján indult adatvédelmi hatósági eljárásban meghozta az alábbi
Határozatot
A Hatóság a kérelmet elutasítja.
A Hatóság megállapítja, hogy túllépte az ügyintézési határidőt, és ezért 10.000 Ft-ot, azaz tízezer
forintot a Kérelmezőnek – választása szerint – bankszámlára utalással vagy postai utalvánnyal
megfizet.
A Hatóság határozatával szemben közigazgatási úton jogorvoslatnak nincs helye, de az a
közléstől számított 30 napon belül a Fővárosi Törvényszékhez címzett keresetlevéllel
közigazgatási perben megtámadható. A keresetlevelet a Hatósághoz kell benyújtania
elektronikusan, amely azt az ügy irataival együtt továbbítja a bíróságnak. A tárgyalás tartása iránti
kérelmet a keresetben jelezni kell. A teljes személyes illetékmentességben nem részesülők
számára a közigazgatási per illetéke 30 000 Ft, a per tárgyi illetékfeljegyzési jog alá esik. A
Fővárosi Törvényszék előtti eljárásban a jogi képviselet kötelező.
INDOKOLÁS

I. Az eljárás menete és a tényállás tisztázása
I.1.A Kérelmező a Hatósághoz 2018. november 8. napján postai úton érkezett kérelmében
adatvédelmi hatósági eljárás megindítását kezdeményezte.
Ebben kifejtette a Kérelmező, hogy a munkaviszonya felmondással szűnt meg a Kérelmezettnél
2018. október 08. napján. A felmondás napján készült munkakör átadás-átvételi jegyzőkönyvben a
Kérelmező kérte a Kérelmezettől, hogy a kizárólagos használatra átadott számítógépen lévő
(különleges, egészségügyi és biometrikus) személyes adatait tartalmazó dokumentumokat adja ki a
részére. A Kérelmező továbbá akként nyilatkozott, hogy a kérelme benyújtásáig nem teljesítette a
Kérelmezett az érintetti jogai gyakorlásával kapcsolatos kérelmét.
A Kérelmező arról is nyilatkozott, hogy a tudomására jutott olyan tény, miszerint a részére
kizárólagos használatra átadott számítógépen lévő adatait a hozzájárulása nélkül többen is
megtekintették, arról több másolatot is készítettek és jogellenesen felhasználták. A Kérelmező
állítása szerint a számítógép által mentett jelszó segítségével a magánlevelezése is elérhetővé vált
jogosulatlan személyek részére.
A Kérelmező adatvédelmi hatósági eljárás lefolytatására irányult kérelme a hozzáférési joga,
valamint a törléshez való joga alapján benyújtott érintetti kérelme teljesítésének megtagadása,
valamint a személyes adatai kezelésének jogellenességnek megállapítására irányult, továbbá kérte

2

a Hatóságot, hogy utasítsa a Kérelmezettet a hozzáférési és a törléshez való joga alapján benyújtott
kérelme teljesítésére.
A Kérelmező csatolt dokumentumaiból megállapítható, hogy a felmondásakor készített
jegyzőkönyvben 2018. október 8. napján, majd 2018. október 15. napján kelt levelében ismételten
kérte a személyes adatai rendelkezésére bocsátását, továbbá azok törlését, hozzáférhetetlenné
tételét.
Az információs önrendelkezési jogról és az információszabadságról szóló 2011. évi CXII. törvény
(a továbbiakban: Infotv.) 60. § (1) bekezdése szerint a személyes adatok védelméhez való jog
érvényesülése érdekében a Hatóság az érintett erre irányuló kérelmére adatvédelmi hatósági
eljárást indított.
A Kérelmező - a Hatóság hiánypótlási felhívására küldött 2018. december 10. napján kelt –
nyilatkozatában előadta, hogy a Kérelmezett továbbra sem teljesítette az érintetti jogai
gyakorlásával kapcsolatos kérelmét.
A Hatóság az adatvédelmi hatósági eljárás megindításáról a NAIH/2019/1360. ügyiratszámú
végzésében értesítette a Kérelmezettet, egyidejűleg a tényállás tisztázása érdekében tájékoztatást
kért a Kérelmezettől. A Kérelmezett ennek a felhívásnak a 2019. február 18. napján kelt levelével
tett eleget (Kérelmezett 1. sz. nyilatkozata).
A Hatóság úgy ítélte meg, hogy a tényállás tisztázáshoz a Kérelmezett újabb nyilatkozatai
szükségesek, ezért a Hatóság végzéseiben az eljárás folyamán az első tájékoztatás
kérése után, még háromszor (2019. március 29., május 8. és június 27.) hívta fel nyilatkozattételre
a Kérelmezettet.
I.2. Kérelmezett nyilatkozata folyamatban levő peres eljárással kapcsolatban
A Kérelmezett 1.számú nyilatkozatában előadta, hogy a Kérelmező a Hatóság előtt indult eljárás
tárgyával összefüggésben 2018. október 24. napján keresetet nyújtott be a Kérelmezett, mint
alperes ellen a Pesti Központi Kerületi Bírósághoz (a továbbiakban: Bíróság). A Bíróság a […]
számú végzésével elrendelte a keresetlevél áttételét a Fővárosi Törvényszékhez. Az áttételt
elrendelő végzés […] számon 2018. november 28. napján jogerőre emelkedett. A Kérelmezett által
hivatkozott, és becsatolt […] sz. végzés a Kérelmező által kezdeményezett sérelemdíj
megállapítása iránti eljárás megindítására hivatkozik.
A Kérelmezett megküldte a Hatóság részére a hivatkozott végzés másolatát. A Kérelmezett az
általános közigazgatási rendtartásról szóló 2016. évi CL. törvény (a továbbiakban: Ákr.) 48. § (1)
bekezdésének a) pontjára hivatkozással, miszerint a hatóság az eljárást felfüggeszti, ha az
előkérdés bíróság hatáskörébe tartozik, kérte a Hatóság eljárásának felfüggesztését. A
Kérelmezett álláspontja szerint a peres eljárás az adatvédelmi hatósági eljárás tekintetében
előkérdésnek minősül, így ez alapján az Ákr. 48. § (1) bekezdés a) pontja alapján az adatvédelmi
hatósági eljárás felfüggesztésének van helye.
A Kérelmezett a fentieken túl a Hatóság által feltett kérdésekre az alábbiak szerint nyilatkozott.
I.3.Kérelmező első érintetti kérelme
„A 2018. október 08. napján kelt munkakör átadás-átvételi jegyzőkönyvben a kérelmező által
előterjesztett, „a számítógépen lévő adatai és jogosultságainak a személyes jelenlétében történő
teljes törlését, a személyes adatainak kiadását” tartalmazó kérelmét a […] tudomásul vette, a
kérés teljesítését nem vitatta. A […] ennek megfelelően előkészítette a kérelem teljesítését annak
érdekében, hogy a GDPR 12. cikkében foglaltak szerint elősegítse az érintett 15-22. cikk szerinti

3

jogainak gyakorlását. Már a kérelem előterjesztését követően és az azt követő napra is
lehetőséget biztosított a […] arra, hogy a kérelmező személyes jelenlétében és biztonságos
adatkezelési körülmények mellett a kérelmező kérelme teljesítést nyerhessen.
[…]
A kérelmező fenti kérelmének teljesítése azonban akadályba ütközött, mivel a kérelmező nem tett
eleget a – a munka törvénykönyvéről szóló 2012. évi I. törvény 6. § (2) bekezdése szerinti -, a
kérelemben foglaltak végrehajtásához szükséges jóhiszemű eljárási és együttműködési
kötelezettségének, akkor
• amikor megtagadta a […] által előkészített adatvédelmi nyilatkozatok aláírását, továbbá
akkor,
• amikor a kérelmező ragaszkodott ahhoz, hogy a számítástechnikai eszközről maga mentse
ki az adatokat és ne a […] informatikai munkatársa végezze a mentési műveletet”
A Kérelmezett az 1. sz. nyilatkozatában utalt arra, hogy tekintettel arra, hogy a számítógép a
Kérelmezettnek „feladatellátása szempontjából létfontosságú”, ezért a Kérelmezettnek „jogos
érdeke fűződik ahhoz, hogy a tulajdonában álló eszközről történő adatmentést a […] informatikai
munkatársa végezze el.”
I.4. Kérelmező második (2018. október 17. napján érkezett) érintetti kérelme
A Kérelmezett a Kérelmező által benyújtott második érintetti kérelme teljesítését sem tagadta meg,
hanem indokolatlan késedelem nélkül – 2018. október 24. napján kelt dokumentumában –
tájékoztatta az érintett az intézkedéseiről. „Ebben ismételten kérte […]
kérelmező
együttműködését, különösen abban, hogy szíveskedjen a kérelemben foglaltak végrehajtása
érdekében időpontot egyeztetni, továbbá a […]
irodaházában a kérelem a kérelem
teljesíthetősége érdekében megjelenni.”
A Kérelmezett nyilatkozata szerint „[…] az újabb kérelem teljesítése érdekében ismételten
elmulasztott együttműködni a […] hivatali szervével, nevezetesen a jogi képviselőjének a 2019.
január 30. napján érkezett leveléig a […] -val nem vette fel a kapcsolatot az adatai átadására
szolgáló időpont egyeztetése iránt és semmilyen más módon nem működött közre a kérelme
teljesíthetősége érdekében.”
I.5. Kérelmező harmadik (2019. január 30. napján, jogi képviselője útján előterjesztett) kérelme
A jogi képviselő nyilatkozata szerint a kiadás jogalapja körében a tudomása szerint a felek között
vita nem volt, ezért csupán azt kérte, hogy a Kérelmező személyes megjelenése mellett a
Kérelmező személyes adatai vonatkozásában a hozzáférési jog gyakorlását biztosítsa, továbbá
tájékoztatást kért arról, hogy felmerült-e adatvédelmi incidens vagy jogalap nélküli felhasználás a
Kérelmező személyes adataival összefüggésben. A Kérelmezett 2019. február 18. napján kelt
levelében tájékoztatta a Kérelmező jogi képviselőjét a kérelem nyomán hozott intézkedéseiről. A
levelet másolatban a Kérelmezett a Hatóság rendelkezésére bocsátotta.
A fenti tájékoztatás szerint a Kérelmezett korábban nem tagadta meg az érintetti kérelem
teljesítését, azonban álláspontja szerint „Tekintettel arra, hogy a bíróság előtti peres eljárásban,
valamint a Hatóság előtti adatvédelmi eljárásban a […] -t bizonyítási kötelezettség terheli, ezért a
kérelmező kérelmének teljesítése tekintetében függő helyzet állt elő.
A fenti függő helyzetet a […] hivatali szerve a Nemzeti Adatvédelmi és Információszabadság
Hatósághoz intézett levelében is jelezte, hivatkozva a GDPR 17. cikk (2) bekezdés e) pontjára,
miszerint a személyes adatok törléséhez való jog nem alkalmazható, amennyiben az adatkezelés
szükséges jogi igények előterjesztéséhez, érvényesítéséhez, illetve védelméhez.”

4

I.6. A fentieken túl a Kérelmezett tájékoztatta a Hatóságot, hogy nem tud arról nyilatkozni, hogy
milyen személyes adatok találhatók az informatikai eszközön, mert „A […] -nak az adatok
eszközön való tényleges elhelyezéséről nem állt módjában megbizonyosodni, tekintettel arra, hogy
az szükségszerűen az adatok megismeréséhez vezetne, amelyet a […] kizárólag a kérelmező
személyes jelenlétében tart jogszerűnek a kérelmező erre irányuló kérésére és hozzájárulására
figyelemmel.”
A Kérelmezett a Kérelmező munkaviszonyának megszüntetésekor vette vissza a Kérelmező
kizárólagos használatára átadott számítógépet hivatkozással a munka törvénykönyvéről szóló
2012. évi I. törvény 80. § (1) bekezdésére, mely alapján a munkavállaló munkaviszonya
megszüntetésekor munkakörét az előírt rendben köteles átadni és a munkavállalóval elszámolni.
A Kérelmezett nyilatkozata szerint „A […] - nak a kérelmezővel kapcsolatos anomáliát megelőzően
nem volt az informatikai eszközök használatára vonatkozó belső szabályzata, ugyanakkor a […]
hangsúlyozza, hogy a tulajdonában álló informatikai eszközön történő magáncélú személyes
adatkezelést nem engedélyezte és ennek feltételeit – úgy mint a Tisztelt Hatóság tájékoztatójában
foglalt, a laptop merevlemezén történő partíció létrehozása – sem teremtette meg.”
I.7.A Kérelmező 2019. március 14. napján továbbította a Hatóság részére a 2019. március 01.
napján készült jegyzőkönyv (a továbbiakban: Jegyzőkönyv) másolatát, mely a Kérelmező
hozzáférési és törlési kérelem teljesítését dokumentálja. A jegyzőkönyv szövege szerint:
A kérelmezett IT Irodavezetője a lezárt csomagolásban lévő (a kérelmező személyes adatait
tartalmazó) eszközt a Kérelmezett tárgyalótermébe áthozták.
A kérelmező jogi képviselője kérésére a Kérelmezett adatvédelmi tisztviselője másolati példányt
készített arról a jegyzőkönyvről, mely a számítástechnikai eszköz átvételét követő napon (2018.
október 09. napján) történő adatkimentéssel kapcsolatos körülményeket rögzíti, az alábbiak
szerint.
„A 2018. október 9-én kelt jegyzőkönyv tanúsága szerint azt a kérelmező nem írta alá. Az abban
foglalt törlésre irányuló intézkedés azért nem került végrehajtásra, mert a kérelmező megtagadta a
jegyzőkönyv aláírását, amely által nem volt felhatalmazása a […] - nak az adatok törlésére, ezért a
kérelmező eredeti kérelmét a […] felmondottnak tekintette, amelyben az adatok kimentését és
törlését kérte a kérelmező.”
A jegyzőkönyvvezető megállapította, hogy az eszköz bélyegzővel ellátott papírja sértetlen,
továbbá, hogy a gép felnyitását és bekapcsolását követően megállapítást nyert, hogy […]
profiljával volt bekapcsolva a gép.
A Kérelmező jogi képviselő az alábbi kérdéseket tette fel a Kérelmezett rendszergazdája részére:
„Miért nem jött be a BitLocker ezen a gépen, amikor bekapcsoltuk? - Elképzelhető, hogy azért,
mert nem lett kikapcsolva a gép, mivel amikor lehajtják a fedelet, akkor alvó állapotba kerül.
Miért […] neve alatti profil jön fel, amikor bekapcsoltuk? - Mert amikor a kérelmező jelenlétében az
első adatmentést megkísérelték, domain adminnal végezték, és aki domain adminnal belép, annak
a profilját hozza fel. Jelzem, hogy én ezt a gépet akkor láttam utoljára, amikor a fenti adatmentést
megkíséreltük.”
A Kérelmező állítása szerint a számítógépet eleve bekapcsolt állapotban vitték el az irodájából,
2018. október 8. napján a délelőtti órákban.
A Kérelmező és az informatikusok megtekintették a gépen található eseménynaplót (log fájl),
amiről az informatikusok kimentik a szükséges adatokat, majd a Kérelmező és a Kérelmezett

5

közösen megállapították, hogy a kérelmező által kért valamennyi személyes adata az érintett
eszközről, részére kimentésre került, illetve a Kérelmezett is kimentette saját részére a
tevékenységével kapcsolatos adatokat, majd miután az adatoknak az eszközre történő
kimentésének folyamata befejeződött, és a Kérelmező által törölni kért személyes adatok
visszaállíthatatlanul törlésre kerültek.
I.8. A Hatóság hivatkozással a Kérelmező által 2019. március 14. napján küldött Jegyzőkönyvre
felhívta a Kérelmezettet arra, hogy küldje meg a Hatóság részére a Kérelmező kizárólagos
használatára átadott, majd a Kérelmező munkaviszonyának megszüntetésekor visszavett
számítógépről lementett logfájlokat, továbbá tájékoztassa a Hatóságot arról, hogy az egyes
azonosítók kihez tartoznak annak megállapítása érdekében, hogy egyértelműen megállapítható
legyen, hogy ki és mikor lépett be a számítógépbe. A Hatóság ugyanezen logfájlok becsatolását a
Kérelmezőtől is kérte végzésében. A Hatóság annak érdekében kérte be az említett logfájlokat,
hogy felderítse azt, hogy a számítástechnikai eszköz visszavétele és az érintetti kérelem
teljesítése közötti időszakban beléptek-e abba, illetve használták-e azt.
A Kérelmező arra hivatkozott, hogy a logfájlokat nem tudja megküldeni a Hatóság részére, mert az
a részére nem került átadásra.
A Kérelmezett logfájlok kiadására vonatkozó felhívásra küldött nyilatkozata szerint a Kérelmezett
„a saját jogos érdekében másolta ki technikai célokra figyelemmel” a logfájlokat. A Kérelmező
érintetti – hozzáférési és törlési - kérelmének teljesítését követően a Kérelmezett úgy ítélte meg,
hogy már nem szükséges azok tárolása, ezért törölte azokat.
A Hatóság úgy ítélte meg, hogy a Kérelmezett újabb nyilatkozata szükséges, többek között annak
tisztázására, hogy mire alapozta azt a feltevést, hogy a továbbiakban már nincs szüksége a
logfájlokra, és azokat miért nem csatolta már be az 1. számú nyilatkozatával, melyben az
alábbiakkal kapcsolatos felhívásra kellett választ adni és azt alátámasztó bizonyítékokat
becsatolni:
-

-

A Kérelmezőnek kizárólagos használatra átadott számítógép Kérelmező által történt
visszavétele után az informatikai eszközön található személyes adatokat kik ismerhették
meg, illetve kik és hogyan használták fel, tárolták azokat? Milyen célból történt az adatok
felhasználása és tárolása? (6.oldal)
Csatoljon be a válaszaival kapcsolatos minden olyan dokumentummásolatot, amelyek az
állításait alátámasztják! (8.oldal)

A fenti – NAIH/2019/1360/6. számú felhívásra – a Kérelmezett által adott nyilatkozat szerint azt a
feltevését, hogy a továbbiakban már nem szükséges a logfájlok tárolása arra alapozta, hogy a
Kérelmező a Jegyzőkönyvben azt nyilatkozta, hogy a Kérelmezettel szemben további követelése
nincs, ezért a Kérelmezett szerint ezen adatok tárolása nemhogy szükséges, hanem ellenkezőleg,
az általános adatvédelmi szabályokkal ellentétes lett volna. A Kérelmezett arra is hivatkozott, hogy
az 1. számú nyilatkozatával azért nem csatolta be a logfájlokat, mert akkor azok még nem álltak a
rendelkezésére tekintettel arra, hogy a Jegyzőkönyvben rögzített érintetti kérelem teljesítését
megelőzően a számítógépbe nem léptek be.
A Kérelmezett nyilatkozata szerint a más személy számítógépén csak a saját fiókjukat érhetik el a
felhasználók, és csak a saját jelszavukkal léphetnek be. A Kérelmező számítógépébe nem tudtak
egyáltalán belépni, mert „…a számítógép fizikailag el volt különítve, le volt ragasztva, illetéktelenek
elől el volt zárva, nem lehetet belépni. Az eszköz a Kérelmező jelenlétében és a kérelmező azon
meggyőződése után került felnyitásra, hogy a számítógép lezárt állapotban volt az adatkimentés
megkezdésekor, ahogy ezt a jegyzőkönyv is rögzítette…”

6

I.9. A Kérelmezett a Hatósághoz 2019. május 8. napján hivatkozással az Ákr. 5. § (1) bekezdésére
további nyilatkozatokat és észrevételeket kívánt tenni (a továbbiakban: észrevétel). Az
észrevételben a Kérelmező kihangsúlyozta, hogy az alapvető nézetkülönbség a Kérelmezővel
abban volt, hogy a Kérelmező nem értett egyet azzal, hogy informatikus jelenlétében történjen az
adatkimentés, továbbá ez a Kérelmező együttműködésének a hiányára utalt, mivel a Kérelmező
tudatában volt annak, hogy csak így teljesíthető a kérelme.
A Kérelmezett nyilatkozata szerint a Kérelmező hozzájárulása ahhoz volt szükséges, hogy az
adatkimentés során a személyes adatait a Kérelmezett informatikusa megismerhesse, mivel a
Kérelmezett véleménye szerint ehhez jogos érdeke a Kérelmezettnek, mint munkáltatónak nem
fűződhet.
I.10. A Kérelmezett a Hatóság NAIH/2019/1360/17. számú végzésére adott nyilatkozatában
kifejtette, hogy álláspontja szerint az adatvédelmi hatósági eljárás megszüntetése már a
Kérelmező 2019. december 13-i levele tartalmának megismerése után indokolt lett volna, mivel a
Kérelmezett álláspontja szerint a Kérelmező nem tett eleget a Hatóság hiánypótlási felhívásának.
I.11. A Kérelmezett a Hatóság NAIH/2019/1360/18. számú végzésére adott nyilatkozatában azt is
előadta, hogy álláspontja szerint a logfájlok törlésére kötelezettsége állt fenn, hiszen azokat nem
kezelhette, tekintettel arra, hogy azok a Kérelmező személyes adatait tartalmazták. Továbbá arról
tájékoztatta a Hatóságot, hogy 2019. március 1-jén, a Kérelmező kérelmének teljesítése napján
intézkedett a logfájlok kimentése iránt, amelyek csak a kérelem teljesítése napjára vonatkozó, és
az annak teljesítésével összefüggő logfájlokra irányult, tehát ezek csak arra szolgálhattak
bizonyítékul, hogy a Kérelmező azon a napon a számítógépébe bejelentkezett és az adatkimentés
a kérelme szerint megtörtént. A logfájlok kimentésének oka a Kérelmezett nyilatkozata szerint az
volt, hogy abban az esetben, ha a Kérelmező esetleg ismételten meggondolta volna magát és a
Kérelmezett szerint szükséges nyilatkozatok kitöltését megtagadta volna, abban az esetben a
Kérelmezett bizonyítani tudta volna, hogy az adatkimentés megtörtént, mivel a logfájlokból látható
lett volna, hogy a Kérelmező belépett a számítógépbe. Mivel a Kérelmező együttműködő volt, ezért
a Kérelmezett úgy ítélte meg, hogy már nem volt érdeke és jogalapja sem a logfájlok megőrzésére.
I.12. A Kérelmezett a Hatóság NAIH/2019/19. számú végzésére adott nyilatkozatában kérte, hogy
a Kérelmezőt a Hatóság kötelezze eljárási bírság megfizetésére hivatkozással az Ákr. 64. § (2)
bekezdésére hivatkozással, mivel a Kérelmezett álláspontja szerint „az eljárás során tett
nyilatkozatai nem vitték előrébb az eljárást, ugyanakkor a bizonyítékokat mellőző nyilatkozataival
további indokolatlan felhívásokat generált, amely az eljárás indokolatlan elhúzódához vezetett.“
I.13. A Hatóság a NAIH/2019/1360/21. sz. végzésével a [...] alapján elkészített [...] szabályzatának
[...] pontjában hivatkozott adatbiztonsági szabályzatának, illetve egyéb olyan szabályzatának a
becsatolását kérte, melyekből a Kérelmezett naplózási eljárásrendje, továbbá a naplóbejegyzések
tartalmával, naplóbejegyzések őrzési idejével kapcsolatos belső szabályai, előírásai
megállapíthatók. A Hatóság annak érdekében kereste meg a Kéremezettet, hogy ellenőrizni tudja,
nem volt-e olyan belső szabályozása, amely alapján a kérelem ezen részének eldöntéséhez
szükséges log adatok tárolási kötelezettségét írta volna elő a Kérelmezett számára.
A Kérelmezett a fenti felhívásra adott válaszában tájékoztatta a Hatóságot, hogy „a belső
adatvédelmi szabályzata nem tartalmaz a jelen adatvédelmi hatósági eljárás tárgyával összefüggő
körülményre rendelkezést“, „továbbá indokolatlan az adatbiztonsági szabályzatban foglaltak
viszgálata, hiszen a kérelmező kérelmének a teljesítése már bizonyítottan megtörtént“. A Hatóság
a tényállás tisztázása során szükségesnek tartotta azt, hogy megismerje a Kérelmezett
adatbiztonsági szabályzatát, azonban annak megismerése után megállapította, hogy az az ügy
elbírálása szempontjából nem tartalmaz releváns rendelkezéseket.

7

A Kérelmezett a nyilatkozatában kérte a hatósági eljárás megszüntetését, továbbá a
Kérelmezőnek a Kérelmezett eljárási költségeiben – azaz mindösszesen 12. 400 Ft összegbenvaló marasztalását.
II. Alkalmazandó jogszabályi előírások
A természetes személyeknek a személyes adatok kezelése tekintetében történő védelméről és az
ilyen adatok szabad áramlásáról, valamint a 95/46/EK irányelv hatályon kívül helyezéséről szóló
(EU) 2016/679 rendelet (a továbbiakban: általános adatvédelmi rendelet) 2. cikk (1) bekezdése
alapján az általános adatvédelmi rendeletet kell alkalmazni a személyes adatok részben vagy
egészben automatizált módon történő kezelésére, valamint azoknak a személyes adatoknak a
nem automatizált módon történő kezelésére, amelyek valamely nyilvántartási rendszer részét
képezik, vagy amelyeket egy nyilvántartási rendszer részévé kívánnak tenni.
Az általános adatvédelmi rendelet 4. cikk 2. pont „adatkezelés”: a személyes adatokon vagy
adatállományokon automatizált vagy nem automatizált módon végzett bármely művelet vagy
műveletek összessége, így a gyűjtés, rögzítés, rendszerezés, tagolás, tárolás, átalakítás vagy
megváltoztatás, lekérdezés, betekintés, felhasználás, közlés továbbítás, terjesztés vagy egyéb
módon történő hozzáférhetővé tétel útján, összehangolás vagy összekapcsolás, korlátozás, törlés,
illetve megsemmisítés.
Az általános adatvédelmi rendelet 5. cikk (1) bekezdés a) pontja alapján a személyes adatok
kezelését jogszerűen és tisztességesen, valamint az érintett számára átlátható módon kell végezni.
Az általános adatvédelmi rendelet (39) preambulumbekezdése szerint a természetes személyek
számára átláthatónak kell lennie, hogy a rájuk vonatkozó személyes adataikat hogyan gyűjtik,
használják fel, azokba hogyan tekintenek bele vagy milyen egyéb módon kezelik, valamint azzal
összefüggésben, hogy a személyes adatokat milyen mértékben kezelik vagy fogják kezelni.
Az általános adatvédelmi rendelet 5. cikk (2) bekezdése értelmében az adatkezelő felelős az (1)
bekezdésnek való megfelelésért, továbbá képesnek kell lennie e megfelelés igazolására
(„elszámoltathatóság”).
Az általános adatvédelmi rendelet 15. cikk (3) bekezdése alapján az adatkezelő az adatkezelés
tárgyát képező személyes adatok másolatát az érintett rendelkezésére bocsátja. Az érintett által
kért további másolatokért az adatkezelő az adminisztratív költségeken alapuló, észszerű mértékű
díjat számíthat fel. Ha az érintett elektronikus úton nyújtotta be a kérelmet, az információkat széles
körben használt elektronikus formátumban kell rendelkezésre bocsátani, kivéve, ha az érintett
másként kéri.
Az általános adatvédelmi rendelet 17. cikk (1) bekezdése alapján az érintett jogosult arra, hogy
kérésére az adatkezelő indokolatlan késedelem nélkül törölje a rá vonatkozó személyes adatokat,
az adatkezelő pedig köteles arra, hogy az érintettre vonatkozó személyes adatokat indokolatlan
késedelem nélkül törölje, ha az alábbi indokok valamelyike fennáll:
a) a személyes adatokra már nincs szükség abból a célból, amelyből azokat gyűjtötték vagy más
módon kezelték;
b) az érintett visszavonja a 6. cikk (1) bekezdésének a) pontja vagy a 9. cikk (2) bekezdésének
a) pontja értelmében az adatkezelés alapját képező hozzájárulását, és az adatkezelésnek nincs
más jogalapja;
c) az érintett a 21. cikk (1) bekezdése alapján tiltakozik az adatkezelése ellen, és nincs elsőbbséget élvező jogszerű ok az adatkezelésre, vagy az érintett a 21. cikk (2) bekezdése alapján tiltakozik az adatkezelés ellen;
d) a személyes adatokat jogellenesen kezelték;
e) a személyes adatokat az adatkezelőre alkalmazandó uniós vagy tagállami jogban előírt jogi
kötelezettség teljesítéséhez törölni kell;

8

f) a személyes adatok gyűjtésére a 8. cikk (1) bekezdésében említett, információs társadalommal
összefüggő szolgáltatások kínálásával kapcsolatosan került sor.
Az általános adatvédelmi rendelet 17. cikk (2) bekezdése alapján ha az adatkezelő nyilvánosságra hozta a személyes adatot, és az (1) bekezdés értelmében azt törölni köteles, az elérhető
technológia és a megvalósítás költségeinek figyelembevételével megteszi az észszerűen elvárható
lépéseket - ideértve technikai intézkedéseket - annak érdekében, hogy tájékoztassa az adatokat
kezelő adatkezelőket, hogy az érintett kérelmezte tőlük a szóban forgó személyes adatokra mutató
linkek vagy e személyes adatok másolatának, illetve másodpéldányának törlését.
Az általános adatvédelmi rendelet 17. cikk (3) bekezdése alapján az (1) és (2) bekezdés nem alkalmazandó, amennyiben az adatkezelés szükséges:
a) a véleménynyilvánítás szabadságához és a tájékozódáshoz való jog gyakorlása céljából;
b) a személyes adatok kezelését előíró, az adatkezelőre alkalmazandó uniós vagy tagállami jog
szerinti kötelezettség teljesítése, illetve közérdekből vagy az adatkezelőre ruházott közhatalmi jogosítvány gyakorlása keretében végzett feladat végrehajtása céljából;
c) a 9. cikk (2) bekezdése h) és i) pontjának, valamint a 9. cikk (3) bekezdésének megfelelően a
népegészségügy területét érintő közérdek alapján;
d) a 89. cikk (1) bekezdésével összhangban a közérdekű archiválás céljából, tudományos és történelmi kutatási célból vagy statisztikai célból, amennyiben az (1) bekezdésben említett jog valószínűsíthetően lehetetlenné tenné vagy komolyan veszélyeztetné ezt az adatkezelést; vagy
e) jogi igények előterjesztéséhez, érvényesítéséhez, illetve védelméhez.
A Hatóság az Infotv. 61. § (1) bekezdés a) pontjára tekintettel az általános adatvédelmi rendelet
58. cikk (2) bekezdése szerinti jogkövetkezményeket alkalmazhatja.
A Hatóság hatáskörét az Infotv. 38. § (2) és (2a) bekezdése határozza meg, illetékessége az
ország egész területére kiterjed.
Az Infotv. 38. § (2) bekezdés szerint a Hatóság feladata a személyes adatok védelméhez, valamint a
közérdekű és a közérdekből nyilvános adatok megismeréséhez való jog érvényesülésének ellenőrzése
és elősegítése, továbbá a személyes adatok Európai Unión belüli szabad áramlásának elősegítése.
Az általános közigazgatási rendtartásról szóló 2016. évi CL. törvény (a továbbiakban: Ákr.) 112. §a, 16. § (1) bekezdése, illetve a 114. § (1) bekezdése alapján a határozattal szemben
közigazgatási per útján van helye jogorvoslatnak.
Ákr. 46. § [A kérelem visszautasítása]
(1) A hatóság a kérelmet visszautasítja, ha
a) az eljárás megindításának jogszabályban meghatározott feltétele hiányzik, és e törvény ahhoz
más jogkövetkezményt nem fűz, vagy
b) az ugyanazon jog érvényesítésére irányuló kérelmet a bíróság vagy a hatóság érdemben már
elbírálta, és a kérelem tartalma, valamint az irányadó jogi szabályozás nem változott.
Az Ákr. 6. § (1)-(3) bekezdéseinek rendelkezései alapján az eljárás valamennyi résztvevője köteles
jóhiszeműen eljárni és a többi résztvevővel együttműködni. Az általános adatvédelmi rendelet 31.
cikke szerint az adatkezelő és az adatfeldolgozó feladatai végrehajtása során a felügyeleti
hatósággal – annak megkeresése alapján – együttműködik. Az általános adatvédelmi rendelet 5.
cikk (2) bekezdése értelmében az adatkezelő felelős azért, hogy adatkezelése megfeleljen az
adatvédelmi alapelveknek, és képesnek kell lennie e megfelelés igazolására
Az Ákr. 62. § (1) bekezdése szerint, ha a döntéshozatalhoz nem elegendőek a rendelkezésre álló
adatok, a hatóság bizonyítási eljárást folytat le.
Az Ákr. 63. §-a szerint, ha a tényállás tisztázása azt szükségessé teszi, a hatóság az ügyfelet nyilatkozattételre hívhatja fel.

9

Az Ákr. 64. § (2) bekezdés értelmében, ha az ügyfél vagy képviselője más tudomása ellenére az
ügy szempontjából jelentős adatot valótlanul állít vagy elhallgat – ide nem értve, ha a tanú nem
hallgatható meg vagy a tanúvallomást az Ákr. 66. § (3) bekezdés b) és c) pontjában meghatározott
okból megtagadhatja –, eljárási bírsággal sújtható.
Az Ákr. 65. § (1) és (2) bekezdése alapján a hatóság, ha a tényállás tisztázása során szükséges,
és az az Eüsztv. alapján nem szerezhető be, felhívhatja az ügyfelet okirat vagy más irat bemutatására.
Az általános adatvédelmi rendelet 58. cikk (1) bekezdése szerint a felügyeleti hatóság vizsgálati
hatáskörében eljárva – egyebek mellett – az adatkezelőtől a feladatai elvégzéséhez szükséges
tájékoztatást kérhet, és a felügyeleti hatóság számára az adatkezelő köteles hozzáférést adni a
feladatainak teljesítéséhez szükséges minden személyes adathoz és minden információhoz.
Az Ákr. 66. § (3) bekezdésének jelen ügyben releváns rendelkezése alapján a nyilatkozattétel akkor tagadható meg, ha az ügyfél nyilatkozatával saját magát vagy hozzátartozóját bűncselekmény
elkövetésével vádolná vagy a sajtószabadságról és a médiatartalmak alapvető szabályairól szóló
törvény szerinti médiatartalom-szolgáltató (a továbbiakban: médiatartalom-szolgáltató), vagy vele
munkaviszonyban vagy munkavégzésre irányuló egyéb jogviszonyban álló személy – a jogviszonya megszűnése után is –, és a nyilatkozatával a számára a médiatartalom-szolgáltatói
tevékenységgel összefüggésben információt átadó személy kilétét felfedné.
Az Ákr. 77. §-ában foglaltak alapján azt, aki a kötelezettségét önhibájából megszegi, a hatóság az
okozott többletköltségek megtérítésére kötelezi, illetve eljárási bírsággal sújthatja. Az eljárási bírság legkisebb összege esetenként tízezer forint, legmagasabb összege – ha törvény másként nem
rendelkezik – természetes személy esetén ötszázezer forint, jogi személy vagy egyéb szervezet
esetén egymillió forint azzal, hogy az általános adatvédelmi rendelet 58. cikk (2) bekezdés i) pontja
és 83. cikke alapján a Hatóság az 58. cikk (1) bekezdésében előírt hozzáférés-biztosítási kötelezettség megsértése esetén legfeljebb 20 000 000 EUR vagy – vállalkozás esetében, ha az
magasabb – az előző pénzügyi év teljes éves világpiaci forgalmának legfeljebb 4 %-át kitevő
összegű bírsággal sújthatja az adatkezelőt, illetve az adatfeldolgozót az eset összes releváns
körülményének mérlegelése alapján.
III. A Hatóság döntései
III.1. Eljárási kérdések
III.1.1. A kérelem visszautasításának nem volt helye, mivel a Kérelmezett által hivatkozott, és
becsatolt […] sz. végzés a Kérelmező által kezdeményezett sérelemdíj megállapítása iránti eljárás
megindításáról szól, tehát azt támasztja alá, hogy a Kérelmezett nyilatkozatának megtétele
időpontjában folyamatban volt a bírósági eljárás. Emiatt a Hatóság megvizsgálta, hogy az Ákr. 48.
§ (1) bekezdés a) pontja szerinti felfüggesztési feltétel fennáll-e.
Az Ákr. 48. § (1) bekezdés a) pontja szerinti előkérdés esete nem áll fenn. A Hatóság az Ákr. 48. §
(1) bekezdés a) pontra hivatkozással csak abban az esetben függesztheti fel az eljárását, ha
megalapozott döntés az előkérdés elbírálása nélkül nem hozható.
Jelen ügyben az adatvédelmi hatósági eljárás tárgya olyan kérdés, mely a Hatóság hatáskörébe
tartozik, tekintettel az Infotv. 38. § (2) bekezdésére, ezért az eljárás felfüggesztése nem volt indokolt,
mivel a Hatóság a személyes adatokat érintő kérdésekben hatáskörrel rendelkezik, tehát nem az az
eset áll fenn, hogy olyan előkérdést kellett volna elbírálni, amiben a Hatóság nem rendelkezik döntési
jogosultsággal. A sérelemdíj kérdésében a bíróság jogosult dönteni, de ez nem tekinthető az
adatvédelmi hatósági ügy előkérdésének.

10

III.1.2. Az Ákr. 47. § (1) bekezdés c) pontjára hivatkozással, miszerint az eljárás okafogyottá vált,
az eljárás nem került megszüntetésre, mivel a kérelem benyújtásakor a Kérelmező által kifogásolt
adatkezelés még fennállt, továbbá a kérelem nem kizárólag a személyes adatai törlésének
elrendelésére, továbbá a hozzáférési kérelme teljesítésére irányult, hanem a Kérelmező a
jogellenes adatkezelés megállapítását is kérte, ezért a kérelem erre vonatkozó részét a törlés és a
hozzáférés biztosítása után érdemben el kellett bírálnia a Hatóságnak.
III.2. Kérelmező személyes
megismerhetővé tétele

adatainak

harmadik

személy

számára

történt

jogosulatlan

A Kérelmező állítása szerint a számítógépen tárolt személyes adatai harmadik személy számára is
megismerhetővé váltak, ezért a Hatóság tényállás tisztázása során ezzel kapcsolatban
tájékoztatást, továbbá logfájlok becsatolását kérte a Kérelmezettől.
A Kérelmezett nyilatkozataiban arról tájékoztatta a Hatóságot, hogy a Kérelmezett részére
visszaszolgáltatott informatikai eszköz el volt különítve, ezért illetéktelenek nem férhettek hozzá,
továbbá azt is hangsúlyozta, hogy csak a Kérelmező jelenlétében léptek be a számítógépbe,
először akkor, amikor az érintett kérelmét azért nem sikerült teljesíteni, mert nem együttműködő
magatartást tanúsított, és ahhoz ragaszkodott, hogy az adatkimentést saját maga végezhesse.
Második alakalmommal 2019. március 1. napján léptek be a számítógépbe, amikor sikeresen
teljesítették a Kérelmező kérelmét.
A munkaállomás adatainak archiválását [...] esetében jogszabály nem teszi kötelezővé, illetve ilyen
feladatot, kötelezettséget maga a Kérelmezett belső szabályzatai sem tartalmaznak. A hozzáférési
és törlési kérelem teljesítését követő törlés a kérelem ezen része megalapozottságának feltárását
lehetetlenné tette, mivel a Kérelmezett a számítógép használatára vonatkozó logfájlokat törölte, és
a törlés megakadályozta ezzel kapcsolatban a tényállás teljes körű feltárását. A logfájlokra
vonatkozó törlést a Kérelmezett annak ellenére hajtotta végre, hogy azok megőrzésére jogos érdek
jogalappal rendelkezhetett, továbbá a folyamatban levő adatvédelmi hatósági eljárásban ez
szükséges lett volna.
A fentiek miatt a tényállás tisztázása során nem nyert bizonyítást a Kérelmező jogosulatlan
hozzáféréssel kapcsolatos állítása, ezért a Hatóság bizonyítékok hiányában nem állapíthatja meg
azt, hogy megtörtént a jogosulatlan hozzáférés a Kérelmező személyes adataihoz, ezért a
Hatóság elutasítja a Kérelmező ezen kérelmét.
III.3. Érintetti kérelem gyakorlásának elősegítése, hozzáféréshez és törléshez való jog sérelmének
kérdése
A Kérelmező általános adatvédelmi rendelet 15. cikk (3) bekezdése és az általános adatvédelmi
rendelet 17. cikk alapján benyújtott érintetti kérelmeire a Kérelmezett az általános adatvédelmi
rendelet 12. cikk (3) bekezdésének megfelelően – egy hónapos határidőn belül - válaszleveleket
küldött.
A Kérelmezett – az első és a második alkalommal előterjesztett érintetti kérelmeire írt válaszlevelében tájékoztatta a Kérelmezőt, hogy teljesíti a kérelmét, amennyiben adatvédelmi
nyilatkozatot ír alá. A kérelem teljesítését úgy kívánta végrehajtani a Kérelmezett, hogy az
informatikusa
a
Kérelmező
jelenlétében
megtekinti
az
informatikai
eszközt,
és a Kérelmezett kérelmének megfelelő műveleteket hajt végre az azon található személyes
adatokon. A Kérelmezett állítása szerint a Kérelmező ebbe nem egyezett bele, mert ragaszkodott
ahhoz, hogy az informatikus közreműködése nélkül gyakorolhassa az érintetti jogait.
A Hatóság rendelkezésére bocsátott, a Kérelmezett által hivatkozott adatvédelmi nyilatkozat
aláírásával a Kérelmező hozzájárulását adta volna ahhoz, hogy a korábban a kizárólagos

11

használatára adott számítástechnikai eszközön tárolt személyes adatokat a munkáltató informatikusa
megismerheti annak érdekében, hogy az érintetti joggyakorlásának eleget tudjon tenni. Tekintettel
arra, hogy a Kérelmező a személyes adatait a munkáltatója informatikai eszközén tárolta úgy, hogy
erre kifejezett engedélyt nem kapott, ezért a személyes adatait annak tudatában kellett az eszközre
feltöltenie, hogy az eszköz esetleges azonnali hatályú visszaszolgáltatása esetén a személyes
adataihoz más személyek közreműködésével férhet hozzá. Mivel az érintetti kérelmek kitűzött
időpontjában történő teljesítésekor a Kérelmező már nem állt munkaviszonyban a Kérelmezettel, és a
megszűnt munkaviszonyra tekintettel kellett az informatikai eszközt visszaszolgáltatnia, ezért a
Hatóság nem tartja kifogásolhatónak azt, hogy a munkáltató tulajdonában levő eszközről csak a
munkáltató által feljogosított személy által férhet a Kérelmező a személyes adataihoz.
A Hatóság álláspontja szerint a Kérelmezett által kért nyilatkozat a Kérelmező számítástechnikai
eszközön tárolt személyes adatainak szükségszerű megismeréséhez nem volt szükséges, mert
annak kitöltése az adott helyzetben nem alapozta volna meg a jogszerű megismerést, adatkezelést,
a hozzájárulás önkéntességének hiánya miatt a jelen helyzetben a Kérelmezett jogos érdeke alapján
ismerhette meg a Kérelmezett informatikusa a munkáltató eszközén található személyes adatokattermészetesen csak a feltétlenül szükséges mértékben. Azt hangsúlyozni kell, hogy a Kérelmezett
mint munkáltató jogos érdeke nem kifejezetten arra vonatkozik, hogy megismerje a volt munkavállaló
személyes adatait, hanem arra, hogy a tevékenységével kapcsolatos adatok, titkok a birtokában
maradjanak. A számítástechnikai eszközön tárolt, munkavégzéssel kapcsolatos adatok és a
munkavállaló személyes adatainak elkülönítése érdekében sokszor nélkülözhetetlen az eszköz teljes
átvizsgálása, melynek eredménye lehet az azon tárolt személyes adatok megismerése is. A
számítógép említett átvizsgálása során megfelelő garanciákat nyújtott a Kérelmezett, mivel azt csak
informatikus végezhette el és csak a Kérelmező jelenlétében tehette meg.
A fentiek alapján a Hatóság megállapítja, hogy a Kérelmezett nem sértette meg az általános
adatvédelmi rendelet 12. cikk (2) bekezdésében írtakat, mivel a Kérelmezett elősegítette az érintett
hozzáférési és törlési jogának gyakorlását, a Kérelmező hozzáféréshez és törléshez való jogát nem
akadályozta, mert az általa támasztott feltételek nem voltak túlzók, hanem indokoltak voltak az adott
körülmények között, az elszámoltathatóság elvének való megfelelés érdekében. Ezért a Kérelmező
kérelmének erre vonatkozó részét a Hatóság elutasítja.
A Jegyzőkönyvből megállapítást nyert, hogy a Kérelmezett teljesítette 2019. március 01. napján a
Kérelmező hozzáféréshez és a törléshez való joga alapján benyújtott érintetti kérelmeit, tekintettel
arra, hogy a Kérelmező személyes jelenlétében a Kérelmezett informatikusa belépett a korábban
visszavett számítástechnikai eszközbe, és másolatot készített a Kérelmező személyes adatairól,
melyet átadott a Kérelmezőnek, majd törölte azokat az informatikai eszközről.
IV. Egyéb kérdések
A Hatóság hatáskörét az Infotv. 38. § (2) és (2a) bekezdése határozza meg, illetékessége az egész
ország területére kiterjed.
Az Ákr. 112. §-a, és a 116. § (1) bekezdése, illetve a 114. § (1) bekezdése alapján a határozattal
szemben közigazgatási per útján van helye jogorvoslatnak.
***
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság
döntésével szembeni közigazgatási per törvényszéki hatáskörbe tartozik, a perre a Kp. 13. § (11)
bekezdése alapján a Fővárosi Törvényszék kizárólagosan illetékes. A Kp. 27. § (1) bekezdése
alapján a törvényszék hatáskörébe tartozó perben a jogi képviselet kötelező. Kp. 39. § (6)
bekezdése szerint – ha törvény eltérően nem rendelkezik – a keresetlevél benyújtásának a
közigazgatási cselekmény hatályosulására halasztó hatálya nincs.

12

A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény 9. §
(1) bekezdés b) pontja szerint az ügyfél jogi képviselője elektronikus kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A
tárgyalás tartása iránti kérelem lehetőségéről szóló tájékoztatás a Kp. 77. § (1)-(2) bekezdésén
alapul. A közigazgatási per illetékének mértékét az illetékekről szóló 1990. évi XCIII. törvény
(továbbiakban: Itv.) 45/A. § (1) bekezdése határozza meg. Az illeték előzetes megfizetése alól az
Itv. 59. § (1) bekezdése és 62. § (1) bekezdés h) pontja mentesíti az eljárást kezdeményező felet.
A hatóság az eljárás során túllépte az Infotv. 60/A.§ (1) bekezdése szerinti százhúsz napos
ügyintézési határidőt, ezért az Ákr. 51. § b) pontja alapján tízezer forintot fizet a Kérelmezőnek.
Budapest, 2020. március 19.

Dr. Péterfalvi Attila
elnök
c. egyetemi tanár

