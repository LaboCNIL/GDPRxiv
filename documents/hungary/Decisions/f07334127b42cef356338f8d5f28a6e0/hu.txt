Ügyszám: NAIH/2019/55/5.

Tárgy: A Sziget Zrt. által szervezett
rendezvényeken folyatott, beléptetéssel
összefüggő adatkezelések vizsgálata

H AT ÁR O Z AT
A Nemzeti Adatvédelmi és Információszabadság Hatóság (a továbbiakban: Hatóság) a Sziget
Kulturális Menedzser Iroda Zártkörűen Működő Részvénytársaság (székhely: 1033 Budapest,
Hajógyári-sziget hrsz. 23796/58, cégjegyzékszám: 01-10-049598; a továbbiakban: Kötelezett), illetve
jogelődje által 2016-tól 2018.május 24-ig terjedő időszakban szervezett rendezvényeken folytatott,
beléptetéssel összefüggő adatkezelésnek az információs önrendelkezési jogról és
információszabadságról szóló 2011. évi CXII. törvénynek (a továbbiakban: Infotv.), valamint a 2018.
május 25. napját követően szervezett rendezvényeken folytatott, beléptetéssel összefüggő
adatkezelésnek a természetes személyeknek a személyes adatok kezelése tekintetében történő
védelméről és az ilyen adatok szabad áramlásáról, valamint a 95/46/EK irányelv hatályon kívül
helyezéséről szóló 2016/679 (EU) rendeletnek (a továbbiakban: GDPR vagy általános adatvédelmi
rendelet) való megfelelésének vizsgálatára irányuló hivatalból indult adatvédelmi hatósági eljárásban
az alábbi döntéseket hozza:.
1. A Hatóság megállapítja a Kötelezett által 2016. június 1. napjától 2018. május 24. napjáig terjedő
időszakban szervezett rendezvényeken alkalmazott beléptetési gyakorlat során megvalósított
adatkezelés jogellenességét abban a tekintetben, hogy a Kötelezett által a vizsgált időszakban
folytatott adatkezelés
a) nem megfelelő jogalap alapján történt,
b) nem felelt meg a célhoz kötöttség elvének,
c) az érintettek nem kaptak megfelelő előzetes tájékoztatást.
2. A Hatóság megállapítja a Kötelezett által 2018. május 25. napját követően szervezett
rendezvényeken alkalmazott beléptetési gyakorlat során megvalósított adatkezelés jogellenességét
abban a tekintetben, hogy a Kötelezett a vizsgált időszakban
a) nem megfelelő jogalap alapján,
b) a célhoz kötöttség és az adattakarékosság elveinek megsértésével
kezelte az érintettek személyes adatait.
3. A Hatóság elrendeli, hogy a Kötelezett a beléptetés során alkalmazott adatkezelési gyakorlatát
hozza összhangba az általános adatvédelmi rendelet szabályaival.

2

4. A Hatóság a Kötelezettet a 2018. május 25. napját követően szervezett rendezvényeken általa
végzett jogellenes adatkezelés miatt a jelen határozat véglegessé válásától számított 30 napon
belül
30 000 000 Ft, azaz harmincmillió forint
adatvédelmi bírság
megfizetésére kötelezi.
5. A Hatóság egyidejűleg elrendeli jelen határozat azonosító adatokkal való nyilvánosságra hozatalát
a honlapján.
A Kötelezettnek a megtett intézkedéseiről a bírósági felülvizsgálat kezdeményezésére irányadó
keresetindítási határidő leteltétől számított 30 napon belül tájékoztatnia kell a Hatóságot.
A bírságot a Hatóság központosított bevételek beszedése célelszámolási forintszámlája (1003200001040425-00000000 Központosított beszedési számla IBAN: HU83 1003 2000 0104 0425 0000 0000)
javára kell megfizetni. Az összeg átutalásakor a NAIH/2019/55/5. BÍRS. számra kell hivatkozni.
Ha a Kötelezett a bírságfizetési kötelezettségének határidőben nem tesz eleget, késedelmi pótlékot
köteles fizetni. A késedelmi pótlék mértéke a törvényes kamat, amely a késedelemmel érintett naptári
félév első napján érvényes jegybanki alapkamattal egyezik meg. A bírság és a késedelmi pótlék meg
nem fizetése esetén a Hatóság elrendeli a határozat végrehajtását, a bírság és a késedelmi pótlék
adók módjára történő behajtását.
A jelen határozattal szemben közigazgatási úton jogorvoslatnak nincs helye, de az a közléstől számított
30 napon belül a Fővárosi Törvényszékhez címzett keresettel közigazgatási perben megtámadható. A
keresetlevelet a Hatósághoz kell benyújtani, elektronikusan, amely azt az ügy irataival együtt továbbítja
a bíróságnak. A tárgyalás tartása iránti kérelmet a keresetben jelezni kell. A teljes személyes
illetékmentességben nem részesülők számára a bírósági felülvizsgálati eljárás illetéke 30 000 Ft, a per
tárgyi illetékfeljegyzési jog alá esik. A Fővárosi Törvényszék előtti eljárásban a jogi képviselet kötelező.

INDOKOLÁS
I. Az eljárás menete és a tényállás tisztázása
I.1. Előzmények, a Hatóság vizsgálata
A Hatóság korábban NAIH/2016/4278/V. és NAIH/2017/3208/V. ügyszámon vizsgálati eljárást
folytatott a Kötelezett jogelődje, a Sziget Kulturális Menedzser Iroda Kft. (a továbbiakban: Sziget Kft.,
Kft.) által végzett adatkezelés vizsgálatára.
I.1.1. Az adatkezelés jogalapja
A Hatósághoz 2016-ban a VOLT Fesztivállal kapcsolatban érkeztek panaszok, a bejelentők ebben a
Sziget Kft. beléptetésnél alkalmazott azon gyakorlatát sérelmezték, melynek során beszkennelik a
vendégek személyi igazolványát, továbbá azt, hogy nem tájékoztatják megfelelően az érintetteket az

3

adatkezelés körülményeiről, így arról, hogy milyen célból és mennyi ideig kezelik a személyi
igazolványokról készített másolatot, azt mire használják fel.
A Sziget Kft. vizsgált időszakban hatályos adatkezelési tájékoztatója alapján a Kft. a jegyvásárlástól
elkülönült adatkezelésként jelölte meg a beléptetési folyamat során történő adatkezelést, melynek
során a személyazonosító okmányban az érintettről rögzített alábbi adatokat olvasta le, rögzítette és
tárolta: állampolgárság, név, okmány típusa, száma, lejárata, születési dátum, nem. Ezzel egyidejűleg
az érintettről kép- és hangfelvétel készült, melyet szintén „rögzített, tárolt és kezelt” a Kft.
A 2016 júniusában – a VOLT Fesztivál idején – elérhető adatvédelmi tájékoztató 4. pontja tartalmazta az
„Azonosítás a beléptetési folyamat során” elnevezésű pontot. Ennek alapján „az adatkezelő által
lebonyolításra kerülő rendezvények helyszínén történő regisztráció (azaz belépésre jogosító karszalagnak
a beléptetési folyamat során meghatározott természetes személyhez történő rendelése) során az
Adatkezelő a személyazonosság fényképes személyazonosító okmánnyal történő igazolását kéri. Ennek
keretében az Adatkezelő a személyazonosító okmányban az érintettről rögzített adatokat leolvassa,
rögzíti, tárolja és kezeli, az érintettről továbbá video- és hangfelvételt készít, amelyet szintén rögzít, tárol
és kezel”.
A Sziget Kft. fenntartotta magának azt a jogot, hogy ha az érintett fentiekhez nem adta meg
hozzájárulását, akkor a karszalagot érvényteleníthette és a rendezvényre való belépést megtagadhatta.
A Sziget Kft. 2016 augusztusában – a SZIGET Fesztivál idejére – módosított adatkezelési gyakorlatán,
azonban a tájékoztatóban az adatkezelés jogalapja tekintetében fenntartotta a korábbi időállapot 1.4.
pontjában olvasható jogalapot, tehát a hozzájárulást, és kiterjesztette azt a beléptetési folyamatra is: "az
Adatkezelő által végzett adatkezelés jogalapja az érintettek tájékozott hozzájárulása, amelyet a vásárlói
regisztráció során a regisztrációs feltételek elfogadásával, míg a beléptetési folyamat során történő
azonosításnál az abban való részvétellel adnak meg".
A Hatóság a 2017. június 15. napján kelt, NAIH/2017/3208/V. ügyszámú levelében (a továbbiakban: első
felszólítás) tájékoztatta a Sziget Kft.-t, hogy az önkéntesség hiányában az érintett hozzájárulását nem
tartja megfelelő jogalapnak a beléptetés során alkalmazott adatkezeléshez.
A Sziget Kft. 2017. július 19. napján a felszólításra válaszul írt levelében előadta, hogy álláspontja szerint
az érintetteknek valódi választási lehetőségük van, hiszen a beléptetési gyakorlatnak csak akkor kell
alávetniük magukat, ha jegyet kívánnak venni a rendezvényre. Álláspontjuk szerint mivel a jegy
megvásárlása nem kötelező az érintettek számára, ezért valós választási helyzetben vannak, így
továbbra is az érintettek hozzájárulására hivatkoztak az adatkezelés jogalapjaként a 2017-ben
rendezett fesztiválok során.
I.1.2. Az adatkezelés célja
A Kft. a beléptető rendszerrel együtt járó adatkezelés célja körében előadta, hogy a rendszer kialakítása
a 2015 novemberi párizsi terrorcselekményeket követően kezdődött meg, ekkor döntöttek úgy, hogy a
Sziget Kft. olyan beléptetési rendszert fog alkalmazni, amelynél a karszalag átvételekor a karszalag
birtokosa nevesítésre kerül. Véleménye szerint a Sziget Kft. tömegrendezvényei – ahogy minden más
hasonló tömegrendezvény – komolyan veendő terrorfenyegetettségnek vannak kitéve. Hivatkoztak arra
is, hogy "különböző országok külügyi és külképviseleti szervei sorra figyelmeztettek, hogy – egyebek
mellett – a Sziget Kft. fesztiváljaihoz hasonló rendezvények a jövőben támadások célpontjaivá válhatnak".
Beszámolt arról is, hogy a „nemzetbiztonsági szakszolgálatokkal” és más hatóságokkal is kapcsolatot
tartott fent, hogy segítse a munkájukat. A beléptetési rendszer kiépítése is azt szolgálta, hogy amennyiben
valamely „szakszolgálat” releváns információ birtokába jut egy előkészület alatt álló cselekménynek, úgy
a Sziget Kft. képes legyen a hatóságok által megjelölt személyeket kiszűrni. A rendszer működése során

4

ugyanis tudni lehet, hogy adott személy (a személyazonosító adatok, illetve fényképfelvétel alapján)
belépett-e a rendezvényre, illetve meg is lehet akadályozni, hogy ez a személy a rendezvényre belépjen.
Álláspontjuk szerint ezen óvintézkedések megtétele nem tekinthető a fenyegetéssel aránytalannak, mivel
szükséges eszköz ahhoz, hogy a látogatók biztonságát, testi épségét vagy életét fenyegető veszélyt
megelőzzenek.
Arról is tájékoztatta nyilatkozatában a Hatóságot, hogy az Adatvédelmi tájékoztató 4. pontjában írtakkal
ellentétben a VOLT Fesztiválon és a Balaton Soundon az adatkezelés jogalapja az Infotv. 6. § (5)
bekezdésének b) pontja1 volt, a tömegrendezvényen résztvevő látogatók személyi biztonságának
megóvása érdekében. Az Adatkezelési tájékoztatót – ahogy az korábbiakban említésre került – a 2016os Sziget Fesztivál idejére módosították, a jogalap az érintettek hozzájárulása lett.
Álláspontja szerint a tömegrendezvényen részt vevők személyi biztonságának megóvása arányban áll a
látogatók személyes adatok védelméhez fűződő jogának fentiek szerinti korlátozásával, figyelemmel arra
is, hogy a beléptetéskor felvett adatok a rendezvényt követő 72 órán belül törlésre kerültek.
Véleménye szerint egy fesztiválon nincs másik lehetőség ilyen mennyiségű ember gyors beléptetésére a
fentiekben kifejtett célok érvényesítése mellett. A Sziget Kft. az adatokat saját belső adatbázisában, saját
szerverein, az egyes rendezvények színhelyén és a Kft. székhelyén tárolta, az adatokat 3MAT9000 típusú
passportscannerrel rögzítette, a látogatónak a fesztivál területére történő belépésekor a fényképinformációt, illetve régi típusú személyazonosító igazolvány esetén az okmányképet hívta elő a rendszer.
Az adatok tárolása és kezelése a rendezvény hivatalos zárását követő 72 óráig tartott, utána azok
végleges módon törlésre kerültek, kivéve, ha olyan cselekmény történt, ami indokolttá tette az adatok
további tárolását (az adatokat ilyen esetben legfeljebb 1 évig őrizték, illetve hatóság kötelezése esetén az
általa meghatározott időtartamra kerültek megőrzésre).
Hangsúlyozta azt is, hogy "az adatokat a Sziget Kft. nem továbbítja harmadik személyek részére és
adatbázisokkal, körözési listákkal nem vetik össze, mivel nem veheti át és nem is kívánja átvenni a
hatóságok feladatait, viszont külső kommunikációjában ennek lehetőségét hangsúlyozza, ezzel is növelve
a rendszer visszatartó erejét".
A hozzáférési jogosultságokra vonatkozó Hatósági kérdésre azt a tájékoztatást adta, hogy a Sziget Kft.
beléptetést végző személyzete látja, hogy az adott karszalaghoz milyen fénykép kerül rögzítésre, azonban
ezen munkavállalók az adatbázist nem látják, abban keresni nem tudnak.
A beléptetést végző személyzet részére nem jelenítette meg az okmányképeket a belépés során, csak a
látogató fényképét. Az okmányképet a Kft. beléptetéskor csak abban az esetben használta elmondásuk
szerint, ha az igazolvány nem volt alkalmas csak a fénykép kinyerésére (régi típusú igazolványok
esetében). A karszalag átadásakor és a karszalaggal való beléptetéskor történő azonosításon kívül, illetve
az esetleges megkereséseket leszámítva azonban állításuk szerint a fényképeket és az okmányképeket
a Sziget Kft. nem használta. Magához az adatbázishoz csak a Sziget Kft. legmagasabb szintű hozzáférési
joggal rendelkező munkatársai (mintegy 20 fő) férhettek hozzá, azonban ők is csak abból a célból, hogy
a hatósági megkereséseknek eleget tudjanak tenni.
A Hatóság a Sziget Kft. fenti nyilatkozatait követően megkereste a rendőrséget, az Alkotmányvédelmi
Hivatalt és a Terrorelhárítási Központot (a továbbiakban: TEK) is.

1 Infotv. 6. § (5) bekezdés értelmében „ha a személyes adat felvételére az érintett hozzájárulásával került sor, az adatkezelő a felvett adatokat törvény eltérő
rendelkezésének hiányában
a) a rá vonatkozó jogi kötelezettség teljesítése céljából, vagy
b) az adatkezelő vagy harmadik személy jogos érdekének érvényesítése céljából, ha ezen érdek érvényesítése a személyes adatok védelméhez fűződő jog
korlátozásával arányban áll
további külön hozzájárulás nélkül, valamint az érintett hozzájárulásának visszavonását követően is kezelheti.”

5

Az Országos Rendőr-főkapitányság beszámolt a helyi kapitányságok és a Sziget Kft. eseti
együttműködéseiről, valamint arról, hogy ezen túl történt-e más jellegű szerepvállalás az illetékességi
területükön megrendezett fesztivál során. Tájékoztatást adtak arról is, hogy nem igényeltek adatot a Sziget
Kft. által kezelt adatbázisból, azonban több megkeresést is küldtek az általuk folytatott nyomozás
keretében a Sziget Kft. felé. Mindemellett kifejtették, hogy szakmailag támogathatónak tartják a jelentős
tömeget vonzó rendezvények szervezői által végrehajtott olyan intézkedéseket, amelyek növelik a
résztvevők biztonságát, amennyiben az érintettek az adatkezelés feltételeiről, így különösen a személyes
adataik kezelésének céljáról, időtartamáról, a felhasználás lehetőségeiről megfelelő tájékoztatást kapnak
és ennek ismeretében döntöttek a jegyvásárlás mellett.
Az Alkotmányvédelmi Hivatal arról számolt be, hogy nem kért a Sziget Kft.-től nemzetbiztonsági kockázat
felmerülésére hivatkozással személyes adatokat, azonban támogatja a hasonló rendezvények
beléptetése során alkalmazott, a nemzetbiztonsági (terrorelhárítási) tevékenység támogatása céljából
folytatott egységes adatkezelési gyakorlat kialakítását.
A TEK tájékoztatta a Hatóságot a Sziget Kft.-vel lefolytatott egyeztetésről, valamint a részükre történő
adattovábbításról, és annak jogalapjáról, valamint azok kezeléséről. Nyilatkozatuk szerint az általuk
igényelt adatok a beléptetett személyek születési neve, születési ideje és a beléptetés időpontja voltak.
Arról is beszámolt a TEK, hogy csupán a Sziget Fesztivál látogatóinak adatait igényelte a Sziget Kft.-től,
az általuk szervezett további fesztiválok adatkezeléséből nem igényeltek adatokat.
Véleményük szerint a nagy létszámú rendezvények terrorfenyegetettsége magasabb, mint más
rendezvényeké, mely fokozottabb körültekintést igényel mind a szervezők részéről, mind nagyobb
feladatot jelent akár a TEK számára is a terrorizmus elleni, törvényben meghatározott feladataik
végrehajtása során. Azonban hangsúlyozták, hogy a személyes adatokat kezelő beléptető rendszernek
és működtetésének meg kell felelnie az adatkezelésre vonatkozó jogszabályi rendelkezéseknek.
A Hatóság első felszólításában megállapította, hogy az alkalmazott gyakorlat álláspontja szerint se nem
alkalmas a Kft. által megjelölt adatkezelési célok elérésére, se nem elengedhetetlen ahhoz, erre tekintettel
felszólította a Kft.-t, hogy alakítsa át a beléptetési rendszerét, gyakorlatát úgy, hogy az megfeleljen a
hatályos jogszabályi követelményeknek, kiemelt figyelemmel arra, hogy igazolja az adatkezelés
alkalmasságát és elengedhetetlenségét.
A Sziget Kft. 2017. július 19. napján kelt válaszlevelében arról számolt be, hogy az általuk alkalmazott
beléptetési rendszert – melynek során a karszalag megszemélyesítése során beszkennelésre kerül a
látogatók személyazonosító igazolványa – alkalmasnak és elengedhetetlennek tartják az
adatkezelési célok elérésére. Álláspontjuk szerint az esetleges terrorcselekmények megelőzése
önmagában olyan cél, ahol az általuk bevezetett intézkedések megtétele nem tekinthető
aránytalannak. A belépők helyszíni azonosítását – annak ellenére, hogy az nem előzetesen történik
– hatékonynak tartják, mely véleményük szerint komoly mértékben képes csökkenteni a
terrorveszélyt. Az elkövetők ugyanis tarthatnak attól, hogy a beléptetéskori azonosítás és
videofelvétel-készítés során fennakadnak a szűrőn és kiemelésre kerülnek, még a fesztiválra történő
bejutás előtt. Véleményük szerint ezt fesztiválkörülmények között semmilyen más ésszerű megoldás
nem képes biztosítani.
I.1.3. Az adatkezelés célja
A Hatóság vizsgálata arra is kiterjedt, hogy a Kft. megfelelő előzetes tájékoztatást nyújtott-e a vizsgált
időszakban az adatkezeléssel kapcsolatban a fesztiválok látogatói számára.
Az akkor hatályos adatvédelmi szabályzat alapján a Sziget Kft. – mint adatkezelő – a fesztiválok
lebonyolítása kapcsán az alábbi négy adatkezelést különítette el:

6

1)
2)
3)
4)

a jegyvásárlás során gyűjtött;
hírlevelek küldéséhez kapcsolódó
beléptetés folyamán végzett; valamint
a rendezvényen belül, annak lebonyolításával összefüggő adatkezeléseket.

A beléptetéssel összekapcsolódó adatkezelést a szabályzat szerint elsődlegesen a látogatók
személyi biztonságának megóvása, másodlagosan a belépéssel kapcsolatos visszaélések kiszűrése
indokolta.
Valamennyi fent megjelölt adatkezelés tekintetében az érintetti hozzájárulást jelölte meg a Sziget Kft.
a személyes adatok kezelésének jogalapjaként, melyhez például a jegyvásárlás során a vásárlási
folyamat megkezdésével, míg a beléptetési folyamat során történő azonosításnál – álláspontja szerint
– az abban való részvétellel adja hozzájárulását az érintett.
A belépésre jogosító karszalagnak a beléptetési folyamat során meghatározott természetes
személyhez történő rendelése során az adatkezelő a személyazonosság fényképes
személyazonosító okmánnyal történő igazolását kérte. Ennek teljesítése – a szabályzat szerint –
előfeltétele volt a rendezvényen való részvételnek, ezért a fesztiválra való beléptetéskor
megközelítése szerint az érintett kifejezett, előzetes és önkéntes hozzájárulását adta személyes
adatai adatkezelő általi kezeléséhez.
Az adatkezelő úgy tájékoztatta továbbá az érintetteket, hogy jogszabály vagy bírósági, hatósági
kötelezés esetén az abban meghatározott körben az abban meghatározott személy(ek) részére az
érintettek személyes adatait továbbíthatja, hozzáférhetővé teheti, vagy más adatkezeléssel
összekapcsolhatja.
A tájékoztató szerint az érintettről kezelt személyes adatokat a Sziget Kft. azon rendezvény hivatalos
zárását követő 72 óra elteltével törölte, ahol azok rögzítésre kerültek, kivéve azt az esetet, ha
visszaélés megalapozott gyanúja merült fel, vagy a rendezvényen a résztvevők életét, testi épségét
vagy egészségét sértő, fenyegető vagy veszélyeztető cselekmény valósult meg. Ebben az esetben
az adatokat 72 órán túl, de legfeljebb egy évig – illetve hatóság ettől eltérő kötelezése esetén az
abban meghatározott időtartamra – megőrizte.
Első felszólításában a Hatóság megállapította, hogy a vizsgált adatkezelésekre vonatkozó tájékoztatás
nem felelt meg az Infotv. vizsgálati eljárásban vizsgált időszakban hatályos 20. § (2) bekezdésének, és
ezért felszólította, hogy tájékoztatását hozza összhangba a törvény rendelkezéseivel és – az egyéb
szempontból is felülvizsgált – adatkezelési gyakorlatával.
Miután a Sziget Kft. az első felszólításban foglaltaknak nem tett eleget, a Hatóság még egy ízben – a ,
Sziget Kft. 2017. július 19. napján kelt válaszlevelére is tekintettel – 2017. december 20. napján kelt
levelében ismételten felszólította a Sziget Kft.-t, hogy vizsgálja felül adatkezelési gyakorlatát és alakítsa
át a hatályos jogszabályi rendelkezéseknek megfelelően, valamint alakítsa át beléptetési rendszerét
úgy, hogy az – kiemelt figyelemmel az adatkezelés megfelelő jogalapjára – megfeleljen a hatályos
jogszabályi követelményeknek.
A Kötelezett a 2017. december 20. napján kelt felszólítást 2018. január 4. napján átvette, 2018. január
11. napján 60 napos határidő-hosszabbítás iránti kérelmet terjesztett elő, a felszólításban foglaltak
teljesítésére a fenti ügyszámon folyó hatósági eljárás megindításának kezdetéig nem került sor.
I.2. Hatósági eljárás

7

A Hatósághoz a fenti előzmények után 2018. július 16. napján bejelentés érkezett, amelyben a
bejelentő előadta, hogy a 2018 júniusában rendezett VOLT fesztiválra való belépés feltétele volt a
belépni kívánó személyek személyazonosító igazolványának lemásolása.
A Hatóság a fentiekre tekintettel 2018. október 8. napján hivatalból hatósági eljárást indított a Kötelezett
által
a) 2016-tól 2018. május 24-ig terjedő időszakban szervezett rendezvényeken folytatott,
beléptetéssel összefüggő adatkezelésnek (lényegében a korábbi vizsgálati eljárásban vizsgált
adatkezelések) az Infotv.-nek, yel,valamint
b) a 2018. május 25. napját követően szervezett rendezvényeken folytatott, beléptetéssel
összefüggő adatkezelésnek az általános adatvédelmi rendeletnek való megfelelésének
vizsgálatára.
2017. december 31. napján a Sziget Kft. átalakult zártkörűen működő részvénytársasággá, így a
Hatóság a hatósági eljárást a Sziget Kulturális Menedzser Iroda Zártkörűen Működő Részvénytársaság
ellen indította meg.
I.2.1. A beléptetéssel összefüggő adatkezelés keretei
A Kötelezett 2018. október 25. napján kelt, a Hatóság adatkérő végzésére válaszul küldött levelében
előadta, hogy a korábbi vizsgálati eljárásban történő felszólításban foglaltaknak eleget tett,
felülvizsgálta és átalakította adatkezelési gyakorlatát, erről azonban „adminisztratív okok miatt”
elmulasztotta tájékoztatni a Hatóságot.
A Kötelezett előadta, hogy azonos gyakorlatot alkalmaz az általa rendezett nagy fesztiválokon, így a
Sziget Fesztiválon, a VOLT Fesztiválon és a Balaton Sound Fesztiválon (a továbbiakban együtt:
fesztivál) alkalmazott beléptetés során, így az általa tett nyilatkozatok mindhárom fesztivál tekintetében
értendőek.
A Kötelezett előadta, hogy a fesztiválra való belépés feltétele a jegyek perszonalizációja, aminek
menete, hogy a Kötelezett előre megvásárolt jegy esetén a helyszínen a becserélő ponton, helyszíni
jegyvásárlás esetén a helyszíni pénztárnál személyazonosító okmányból leolvasva – de az okmány
lemásolása nélkül – felveszi a látogató vezeték- és keresztnevét, születési dátumát, származási
országát, nemzetiségét és nemét, valamint rögzíti az okmányon lévő fényképet, illetve, amennyiben az
okmányon lévő fénykép rögzítése technikai okok miatt nem lehetséges, a helyszínen készít fényképet
az érintettről.
A Kötelezett a karszalag becserélésekor a karszalaghoz rendeli a látogató személyes adatait, továbbá
a látogató jogosultságait (melyik napokon jogosult belépni a fesztivál területére, melyik kempingbe
jogosult belépni) a karszalagon található ún. RFID chip segítségével, ami a karszalag elektronikus
azonosítója.
A beléptető kapuknál ezt követően valamennyi belépés alkalmával sor kerül az RFID chip leolvasására,
a Kötelezett ezáltal ellenőrzi valamennyi belépés során, hogy a látogató jogosult-e belépni a fesztivál
területére (érvényes-e arra a napra a belépőjegye), illetve, hogy az adott karszalaggal valóban a
karszalaghoz rendelt és ezáltal belépésre feljogosított személy szándékozik-e belépni.
A beléptető kapuknál ezen ellenőrzés céljából a beléptető személyzet előtti monitoron megjelenítésre
kerül a belépni kívánó személy képmása, neve, neme és születési ideje (azaz a check-in adatok
szűkített köre).
A Kötelezett előadta, hogy az okmánymásolatokat nem kezeli, az okmányból kinyert vagy manuálisan
rögzített adatok tárolására pedig – a Kötelezett tulajdonában álló – Netpositive Kft. üzemeltetésében

8

lévő, a rendezvény helyszínén található kiszolgálón, továbbá a 1132 Budapest, Victor Hugo utca 1822. szám alatti Telekom Szerverhotelben elhelyezett eszközön került sor.
A Kötelezett előadta, hogy az általa kezelt adatokat a fesztivál zárását követő legkésőbb 72 óra
elteltével véglegesen törli, a Kötelezett ezen állítását a 2018-as fesztiválokon való adattörlésről készült
jegyzőkönyvek megküldésével igazolta.
I.2.2. A Kötelezett által végzett érdekmérlegelési teszt
A Kötelezett előadta, hogy a beléptetés során végzett adatkezelés az általános adatvédelmi rendelet
6. cikk (1) bekezdés f) pontja alapján történik, a visszaélések kiszűrése és a látogatók személyi
biztonságának biztosítása céljából, így az adatkezeléshez fűződik mind a Kötelezett jogos gazdasági
érdeke, mind pedig a látogatók jogos érdeke. A Kötelezett a jogos érdek igazolásához megküldte a
2018. március 20. napján elkészített érdekmérlegelési tesztet.
Az érdekmérlegelési teszt két érdekkört azonosít: a Kötelezett ahhoz fűződő gazdasági érdekét, hogy
az általa eladott jegyekkel ne lehessen visszaélni, továbbá a látogatók élethez és személyi
biztonsághoz fűződő érdekét és a Kötelezett rendezvény-szervezéssel kapcsolatos érdekét, amelynek
elengedhetetlen feltétele, hogy a látogatók számára biztonságos környezetet tudjon biztosítani.
a)
A teszt szerint jelen gyakorlat bevezetését megelőzően a Kötelezett pusztán a karszalagok
sorszámát tartotta nyilván (ehhez kapcsolódóan azt, hogy a karszalag hol és mikor lett kiadva), így
előfordult, hogy a jegyüzérek megvették a jegyet a pénztárnál, majd magasabb áron
továbbértékesítették. Mivel a jegy nem volt személyhez kötve, így előfordulhatott, hogy egy „jegyüzér”
több belépőjegyet megvásárolt, kiváltotta a karszalagokat, majd a már kiváltott karszalagokat
magasabb áron továbbértékesítette.
A Kötelezett nyilatkozata szerint előfordult továbbá, hogy valaki fesztivál-jegyet lopott a pénztárból,
majd azzal lépett be a fesztiválra, a Kötelezett pedig nem tudta azonosítani a lopott jegyeket.
Gyakori eset volt az is, hogy egy karszalaggal több személy lépett be egymást követően a fesztivál
helyszínére, mert a vendégek már nem használt karszalagjait jegyüzérek vásárolták meg, majd
továbbértékesítették.
b)
Az érdekmérlegelési teszt röviden összefoglalja a 2015-17. években elkövetett
terrortámadásokat, amely alapján a Kötelezett megállapította, hogy a terrorfenyegetettség valós
jelenség, amely támadások potenciális célpontjai a nagyszámú látogatót vonzó zenei fesztiválok, így
a Kötelezett által rendezett Balaton Sound, VOLT fesztivál, valamint a Sziget fesztivál is.
A teszt mindezek alapján azonosította a fesztiválozók élethez és személyes biztonsághoz való jogát,
ami a Kötelezett szerint alapvető emberi jog.
A teszt szerint a látogatók beléptetéskor történő fizikai átvizsgálása önmagában nem alkalmas a cél
elérésére, mivel a fesztiválok olyan területen kerülnek megrendezésre, amelyek év közben bárki
számára nyitva állnak, így adott esetben a fesztivál területére előre el lehet rejteni „az élet- és
személyes biztonság elleni eszközöket”, és mivel a területek nem állnak egész évben a Kötelezett
ellenőrzése alatt, így azok teljeskörű átvizsgálása nem áll módjában.
A teszt tartalmazza, hogy az eljárás tárgyát képező adatkezelés – a fizikai biztonsági intézkedésekkel
együtt – szükséges „az esetleges elkövetők” azonosításához.

9

Ezzel kapcsolatban a teszt részletezi, hogy adott esetben ezen múlhat egy terrorcselekmény
megelőzése vagy megakadályozása, hogy a Kötelezett figyelni tudja, hogy a hatóságok által megjelölt
személyek beléptek-e a fesztivál területére, illetve megkísérelték-e a belépést.
A teszt rögzíti továbbá, hogy az alkalmazott gyakorlat nem pusztán a terrorcselekmények, hanem „az
erőszakos vagy kábítószerrel kapcsolatos bűncselekmények potenciális elkövetői kiszűrését is
szolgálhatja”.
Az érdekmérlegelési teszt szerint e gyakorlat nem pusztán speciális, hanem generális prevencióként
is szolgál, ugyanis elrettentő erővel bírhat bárki számára, aki a fenti cselekményeket tervezné
elkövetni.
A teszt szerint azért is szükséges a meghatározott adatokat hozzárendelni a karszalaghoz, mert az a
tapasztalat, hogy a fesztiválozók a belépést követő napokon nem tartják maguknál személyazonosító
okmányukat.
A Kötelezett az érdekmérlegelési tesztben vizsgálta, hogy az érintettek milyen jogai, érdekei kerülnek
korlátozásra a beléptetési rendszer során. A Kötelezett álláspontja szerint általánosságban
elmondható, hogy az érintettek nem kívánják személyes adataik tárolását, kezelését.
Az érdekmérlegelési teszt tartalmazza, hogy a fesztivál ideje alatt és a fesztivál zárását követő 72 órán
belül a látogatók személyes adatai – a fentebb említett módon – a Kötelezett birtokában vannak, a
rendezvény zárását követő 72 óra elteltével végleges törlésre vagy anonimizálásra kerülnek.
A személyes adatok a belépési jogosultság ellenőrzésén túl nem kerülnek felhasználásra, nem
kapcsolja azokat össze a Kötelezett más adatokkal sem.
A teszt szerint az alkalmazott módszer a gyakorlatban régebb óta alkalmazott fizikai védelmi vonalakon
túlmutató pszichikai védelmet is nyújt a látogatóknak, ugyanis az adatok rövid idejű tárolása lehetővé
teszi terrorcselekmények, illetve más bűncselekményekre utaló gyanú felmerülése esetén az
adatbázisból nyert információk útján azok megelőzését, megakadályozását.
A teszt szerint a beléptetési gyakorlat azért is kedvező, mert ezen gyakorlat alkalmazásával a
beléptetés gyorsabban zajlik, nem torlódnak fel olyan hosszú sorok a beléptető kapuknál, a kisebb
tömeg pedig a Kötelezett szerint kevésbé vonzó cél a potenciális elkövetőknek.
A Kötelezett szerint mindezen érvek miatt a látogatók személyi biztonságához fűződő érdeke és a
Kötelezett visszaélések elkerüléséhez fűződő érdeke olyan érdek, amely elsőbbséget élvez a látogatók
személyes adatok védelméhez fűződő jogával szemben.
A Hatóságnak az érdekmérlegelési tesztben foglaltakkal kapcsolatban további kérdései merültek fel,
amit a Kötelezett – a Hatóságnak a tényállás tisztázása érdekében megküldött újabb végzésében feltett
kérdésére – 2019. január 18. napján kelt levelében válaszolt meg.
A Kötelezett a Hatóság kérdésére előadta, hogy nem alkalmaz speciális algoritmust, illetve nem fér
hozzá semmilyen nyilvántartáshoz, amely alapján a veszélyt jelentő személyeket kiszűrné. Előadta
továbbá, hogy hatósági jelzés alapján dönti el, mely személy jelent potenciális veszélyt, és a
hatóságok által megnevezett személyek kiszűrése érdekében tartja szükségesnek a beléptetőrendszer alkalmazását. A Kötelezett a válaszadás során hangsúlyozta, hogy nem arra használja az
adatbázist, hogy abból állapítsa meg a potenciális veszélyt jelentő személyek körét.
A Kötelezett előadta, hogy a rendszer bevezetését követően a kérdéses bűncselekmények száma
folyamatosan csökkent. A Kötelezett ezen állítását az általa csatolt, 2017. augusztus 17. napján kelt,

10

az In-Kal Security Events Kft. (a továbbiakban: In-Kal) által adott szakmai állásfoglalással, valamint a
https://nepszava.hu/1137942_iden-a-magyarok-hoztak-a-sziget-nyereseget,
https://hvg.hu/itthon/20180815_Joval_kevesebb_buncselekmeny_tortent_a_Szigeten_mint_tavaly,
https://www.vg.hu/kozelet/kozeleti-hirek/visszaesett-a-buncselekmenyek-szama-a-szigeten1049502/ honlapokon szereplő sajtócikkekkel, továbbá a rendőrség http://www.police.hu/hu/hirek-esinformaciok/legfrissebb-hireink/szervezeti-hirek/sziget-iden-kevesebb-buneset-a-fesztivalon oldalon
szereplő hivatalos közleményével igazolta.
Valamennyi sajtócikk a Budapesti Rendőr-főkapitányság (a továbbiakban: BRFK) közleményeiről
tudósít: a Népszava cikk a 2017-es Sziget Fesztiválról ír, miszerint a 2017-es fesztiválon 16%-kal
kevesebb bűncselekmény történt, mint a 2016-os fesztiválon; a HVG és a Világgazdaság honlapján
szereplő cikkek a 2018-as fesztivállal kapcsolatban tudósítanak arról, hogy ezen évben 51%-kal
kevesebb bűncselekmény történt, mint a 2017. évben rendezett eseményen.
Valamennyi sajtócikk, valamint a BRKF közleménye is a rendőrség munkáját méltatja, miszerint az a
külső helyszíneken és a fesztivál belső területén is kemény munkával vett részt a biztonság
megteremtésében, a Kötelezett által alkalmazott beléptetési gyakorlatról, annak szükségességéről,
alkalmasságáról és a bűncselekmények alakulására tett hatásáról egyik sajtócikk sem ír.
Az In-Kal által adott szakmai állásfoglalásban Dr. Lovas Kázmér ügyvezető fejti ki, hogy az ún. „checkin” rendszer nem várt hatékonysággal és eredményességgel javította a Kötelezett rendezvényeinek
általános biztonságát, ugyanis álláspontja szerint a rendszer jelenléte miatt esett vissza a nem kívánt
„vendégek” megjelenése, kimutathatóan visszaesett a „dealerek” jelenléte, az apróbb
bűncselekmények pedig szinte teljesen eltűntek.
I.2.3. A Kötelezett által a beléptetéssel összefüggésben kezelt adatok köre, szükségessége
A Kötelezett a kezelt adatok körével (vezeték- és keresztnév, születési dátum, származási ország,
nemzetiség, nem és képmás) kapcsolatban előadta, hogy ez a korábbi gyakorlatához képest szűkebb
adatkör, ugyanis már nem rögzíti az okmány típusát, az okmányt kiállító hatóságot, az okmány lejáratát
és az okmány azonosítószámát.
A Kötelezett előadta, hogy az általa megnevezett valamennyi adat kezelése szükséges annak
érdekében, hogy a visszaélést megkísérlő vagy elkövető, illetve a biztonságot fenyegető vagy
veszélyeztető személy egyértelműen és kétséget kizáróan azonosítható legyen.
a)
A Kötelezett – a Hatóságnak a tényállás tisztázása érdekében megküldött újabb végzésében
feltett kérdésére – 2019. január 18. napján kelt levelében előadta, hogy a beléptetéskor nem elegendő
a belépni szándékozó személy belépéshez való jogosultságának megállapításához az, ha pusztán
arcképe jelenik meg a monitoron a beléptető személyzet előtt.
A Kötelezett ezen állítását azzal indokolta, hogy gyakori eset, hogy az adott személy igazolványból
kinyert képe nem teljesen egyezik az adott személy aktuális arcképével, előfordul továbbá, hogy a heti
jeggyel rendelkező személy a fesztivál első napján róla készült képhez képest az utolsó napon eltérő
kinézettel rendelkezik majd.
A Kötelezett álláspontja szerint – a képmáson kívül – a látogató nevét, születési dátumát és nemét
azért szükséges megjeleníteni a beléptető monitoron, mert így a beléptető személyzet ellenőrző
kérdések feltételével kétséget kizáró módon meg tud győződni a belépni kívánó személy
személyazonosságáról.
b)
A Kötelezett előadta, hogy – tekintettel a külföldi látogatók magas számára – a látogatók
származási országának – azaz az adott okmányt kibocsátó hatóságának – rögzítése azért szükséges,

11

hogy megállapítható legyen, hogy egy esetleges terrorcselekmény vagy egyéb bűncselekmény
esetén mely ország külképviseleti hatóságát kell értesíteni.
c)
A Kötelezett előadta, hogy a nemzetiség vagy állampolgárság rögzítése abból a célból
szükséges, hogy adott esetben – amennyiben egy terrorcselekmény vagy más cselekmény
következtében a látogató eszméletét vesztené és ezt követően magához térne, vagy sokkos állapotba
kerülne – tudható legyen, hogy az érintettel milyen nyelven lehet kommunikálni.
A Kötelezett – a Hatóságnak a tényállás tisztázása érdekében megküldött újabb végzésében feltett
kérdésére – 2019. január 18. napján kelt levelében ezen adatkörrel kapcsolatban hangsúlyozta, hogy
az általános esetben nem kerül kiolvasásra – így a belépéskor sem jelenik meg a monitoron –, hanem
csak rendkívüli és indokolt esetben kerül sor ezen adatkör megismerésére.
A Hatóság erre irányuló kérdésére a Kötelezett e levelében előadta továbbá, hogy a 2018-as fesztiválszezon alatt – a teljesség igénye nélkül – angol, német, francia, holland, spanyol, szlovák, cseh, orosz,
ukrán, olasz, török és héber nyelveken tolmácsolni képes önkéntesek álltak rendelkezésére.
II. Az ügyben alkalmazandó jogszabályok
A Hatóság eljárása során a jogalkotásról szóló 2010. évi CXXX. törvény (továbbiakban: Jat.) 15. § (1)
bekezdés a) és (2) bekezdés a) pontjára figyelemmel az adatkezelés jogszerűségét az eljárás tárgyát
képező adatkezelési műveletek megvalósításának időszakában hatályos jogszabályi rendelkezések
alapján vizsgálta, és – mivel az alapul fekvő anyagi jogi kötelezettségtől az nem elválasztható –
ugyanezen szabályok alkalmazásával döntött a megállapított jogkövetkezményekről. A hatósági
eljárásra vonatkozó eljárási szabályok tekintetében ugyanakkor – a Jat. 15. § (1) bekezdés b) pontjára
figyelemmel – az eljárás megindításakor hatályos jogszabályi rendelkezések az alkalmazandók.
II.1. A 2016-tól 2018. május 24. napjáig folytatott adatkezelés vonatkozásában
Az Infotv. 4. § (1) bekezdése alapján személyes adat kizárólag meghatározott célból, jog gyakorlása
és kötelezettség teljesítése érdekében kezelhető. Az adatkezelésnek minden szakaszában meg kell
felelnie az adatkezelés céljának, az adatok felvételének és kezelésének tisztességesnek és
törvényesnek kell lennie.
Az Infotv. 5. § (1) bekezdése szerint személyes adat akkor kezelhető, ha
a) ahhoz az érintett hozzájárul, vagy
b) azt törvény vagy - törvény felhatalmazása alapján, az abban meghatározott körben - helyi
önkormányzat rendelete közérdeken alapuló célból elrendeli (a továbbiakban: kötelező adatkezelés).
Az Infotv. 6. § (1) bekezdése szerint személyes adat kezelhető akkor is, ha az érintett
hozzájárulásának beszerzése lehetetlen vagy aránytalan költséggel járna, és a személyes adat
kezelése
a) az adatkezelőre vonatkozó jogi kötelezettség teljesítése céljából szükséges, vagy
b) az adatkezelő vagy harmadik személy jogos érdekének érvényesítése céljából szükséges, és ezen
érdek érvényesítése a személyes adatok védelméhez fűződő jog korlátozásával arányban áll.
Az Infotv. 4. § (2) bekezdése szerint csak olyan személyes adat kezelhető, amely az adatkezelés
céljának megvalósulásához elengedhetetlen, a cél elérésére alkalmas. A személyes adat csak a cél
megvalósulásához szükséges mértékben és ideig kezelhető.
Az Infotv. 20. § (1) bekezdése szerint az érintettel az adatkezelés megkezdése előtt közölni kell, hogy
az adatkezelés hozzájáruláson alapul vagy kötelező.

12

Az Infotv. 20. § (2) bekezdése szerint az érintettet az adatkezelés megkezdése előtt egyértelműen és
részletesen tájékoztatni kell az adatai kezelésével kapcsolatos minden tényről, így különösen az
adatkezelés céljáról és jogalapjáról, az adatkezelésre és az adatfeldolgozásra jogosult személyéről,
az adatkezelés időtartamáról, arról, ha az érintett személyes adatait az adatkezelő a 6. § (5)
bekezdése alapján kezeli, illetve arról, hogy kik ismerhetik meg az adatokat. A tájékoztatásnak ki kell
terjednie az érintett adatkezeléssel kapcsolatos jogaira és jogorvoslati lehetőségeire is.
Az Infotv-nek az adatkezelés első – GDPR hatálybalépése előtti – szakasza megvalósításakor hatályos
61. § (1) bekezdés a) és g) pontja szerint az adatvédelmi hatósági eljárásban hozott határozatában a
Hatóság – egyebek mellett – megállapíthatja a személyes adatok jogellenes kezelésének vagy
feldolgozásának tényét, illetve bírságot szabhat ki, amelynek mértéke százezertől húszmillió forintig
terjedhet.
A kis- és középvállalkozásokról, fejlődésük támogatásáról szóló 2004. évi XXXIV. törvény (a
továbbiakban: Kkvtv.) 3 § (1) bekezdése alapján KKV-nak minősül az a vállalkozás, amelynek
a) összes foglalkoztatotti létszáma 250 főnél kevesebb, és
b) éves nettó árbevétele legfeljebb 50 millió eurónak megfelelő forintösszeg, vagy mérlegfőösszege
legfeljebb 43 millió eurónak megfelelő forintösszeg.
A Kkvtv. 12/A. § (1) bekezdése alapján a hatósági ellenőrzést végző szervek a kis- és
középvállalkozásokkal szemben az első esetben előforduló jogsértés esetén - az adó- és
vámhatósági eljárást és a felnőttképzési tevékenységet folytató intézmények ellenőrzésére irányuló
eljárást kivéve - bírság kiszabása helyett figyelmeztetést alkalmaznak.
A Kkvtv. 12/A. § (2) bekezdése alapján nincs lehetőség a bírságtól való eltekintésre, ha
a) a jogsértés emberi életet, testi épséget vagy egészséget sért vagy veszélyeztet,
b) a bírság kiszabásának alapjául szolgáló tényállás megvalósulásával környezetkárosodás
következett be,
c) a tizennyolcadik életévüket be nem töltött személyek védelmét célzó jogszabályi rendelkezés
megsértésére került sor, vagy
d) a jogsértésre a személyeknek koruk, hiszékenységük, szellemi vagy fizikai fogyatkozásuk miatt
különösen kiszolgáltatott, egyértelműen azonosítható csoportjához tartozó személlyel szemben került
sor,
e) a vállalkozás megsérti a békéltető testületi eljárásban fennálló, a fogyasztóvédelemről szóló 1997.
évi CLV. törvény 29. § (11) bekezdésében meghatározott együttműködési kötelezettségét.
II.2. A 2018 május 25. napjától folytatott adatkezelés vonatkozásában
Az általános adatvédelmi rendelet 2. cikk (1) bekezdése alapján e rendeletet kell alkalmazni a
személyes adatok részben vagy egészben automatizált módon történő kezelésére, valamint azoknak
a személyes adatoknak a nem automatizált módon történő kezelésére, amelyek valamely
nyilvántartási rendszer részét képezik, vagy amelyeket egy nyilvántartási rendszer részévé kívánnak
tenni.
Az általános adatvédelmi rendelet 4. cikk 10. pontja alapján harmadik félnek minősül az a természetes
vagy jogi személy, közhatalmi szerv, ügynökség vagy bármely egyéb szerv, amely nem azonos az
érintettel, az adatkezelővel, az adatfeldolgozóval vagy azokkal a személyekkel, akik az adatkezelő
vagy adatfeldolgozó közvetlen irányítása alatt a személyes adatok kezelésére felhatalmazást kaptak.
Az általános adatvédelmi rendelet 6. cikk (1) bekezdése alapján a személyes adatok kezelése
kizárólag akkor és annyiban jogszerű, amennyiben legalább az alábbiak egyike teljesül:
a) az érintett hozzájárulását adta személyes adatainak egy vagy több konkrét célból történő
kezeléséhez;

13

b) az adatkezelés olyan szerződés teljesítéséhez szükséges, amelyben az érintett az egyik fél, vagy
az a szerződés megkötését megelőzően az érintett kérésére történő lépések megtételéhez
szükséges;
c) az adatkezelés az adatkezelőre vonatkozó jogi kötelezettség teljesítéséhez szükséges;
d) az adatkezelés az érintett vagy egy másik természetes személy létfontosságú érdekeinek védelme
miatt szükséges;
e) az adatkezelés közérdekű vagy az adatkezelőre ruházott közhatalmi jogosítvány gyakorlásának
keretében végzett feladat végrehajtásához szükséges;
f) az adatkezelés az adatkezelő vagy egy harmadik fél jogos érdekeinek érvényesítéséhez szükséges,
kivéve, ha ezen érdekekkel szemben elsőbbséget élveznek az érintett olyan érdekei vagy alapvető
jogai és szabadságai, amelyek személyes adatok védelmét teszik szükségessé, különösen, ha az
érintett gyermek.
Az általános adatvédelmi rendelet 5. cikk (1) bekezdés b) pontja szerint a személyes adatok gyűjtése
csak meghatározott, egyértelmű és jogszerű célból történjen, és azokat ne kezeljék ezekkel a célokkal
össze nem egyeztethető módon.
Az általános adatvédelmi rendelet 5. cikk (1) bekezdés c) pontja szerint a személyes adatok az
adatkezelés céljai szempontjából megfelelőek és relevánsak kell, hogy legyenek, és a szükségesre
kell korlátozódniuk („adattakarékosság”).
Az általános adatvédelmi rendelet 5. cikk (2) bekezdése alapján az adatkezelő felelős az (1)
bekezdésnek való megfelelésért, továbbá képesnek kell lennie e megfelelés igazolására
(„elszámoltathatóság”).
Az Infotv. 61. § (1) bekezdés a) pontja alapján az adatvédelmi hatósági eljárásban hozott
határozatában a Hatóság a 2. § (2) és (4) bekezdésében meghatározott adatkezelési műveletekkel
összefüggésben az általános adatvédelmi rendeletben meghatározott jogkövetkezményeket
alkalmazhatja.
Az általános adatvédelmi rendelet 58. cikk (2) bekezdés b), d) és i) pontja alapján a felügyeleti hatóság
korrekciós hatáskörében eljárva elmarasztalja az adatkezelőt vagy adatfeldolgozót, ha adatkezelési
tevékenysége megsértette a rendelet rendelkezéseit, illetve a 83. cikknek megfelelően közigazgatási
bírságot szab ki, az adott eset körülményeitől függően az e bekezdésben említett intézkedéseken
túlmenően vagy azok helyett.
Az általános adatvédelmi rendelet 83. cikk (5) bekezdése alapján az adatkezelés elveire – ideértve a
hozzájárulás feltételeit – vonatkozó, az általános adatvédelmi rendelet 5., 6., 7. és 9. cikkében foglalt
szabályok megsértése esetén – a 83. cikk (2) bekezdésével összhangban – legfeljebb
20 000 000 EUR összegű közigazgatási bírsággal, illetve a vállalkozások esetében az előző pénzügyi
év teljes éves világpiaci forgalmának legfeljebb 4 %-át kitevő összeggel kell sújtani, azzal, hogy a
kettő közül a magasabb összeget kell kiszabni.
III. Döntés:
III.1. A 2018. május 25. napját megelőzően végzett adatkezelés tekintetében
III.1.1. Az adatkezelés jogalapja
A Kötelezett vizsgált időszakban használt Adatvédelmi szabályzata alapján megállapítható, hogy az
abban bemutatott adatkezelések jogalapjaként az érintetti hozzájárulást jelölte meg. Nyilatkozataiban
azonban – amellett, hogy érvelt a hozzájárulási jogalapnak a beléptetéssel összefüggő adatkezelés

14

esetében történő alkalmazhatósága mellett –, mintegy lehetséges alternatívaként jelentős hangsúlyt
kapott nyilatkozataiban a jogos érdeken alapuló jogalap alátámasztása is.
A Hatóság NAIH/2017/3208/13/V. számú felszólításában foglaltakkal megegyezően az alábbiakat állapítja
meg:
III.1.1.1. A hozzájárulás
A hozzájárulás2 érvényességének egyik legfontosabb összetevője az érintett akaratának önkéntessége,
külső befolyástól való mentessége, amely akkor valósul meg, ha valódi választási lehetőség áll az érintett
rendelkezésére. Amennyiben a hozzájárulás következményei aláássák az egyén választási szabadságát, a
hozzájárulás nem minősül önkéntesnek.
A hozzájárulásnak továbbá megfelelő tájékoztatáson kell alapulnia. A megfelelő tájékoztatás az, amelyen
keresztül az érintettek megismerik a személyes adataikra vonatkozó adatkezelést, és a tájékoztatáson
keresztül tud az információs önrendelkezési jog érvényesülni: az az adatkezelés lehet jogszerű, amelynek
körülményei az érintettek előtt maradéktalanul ismertek. Az érintett előzetes tájékoztatásának követelményét
az Infotv. 20. §-a részletezi.
A Sziget Kft. nyilatkozatai és szabályzatai alapján az látható, hogy annak, aki részt kívánt venni az általuk
szervezett rendezvényeken, meg kellett adnia a beléptetés során kért valamennyi személyes adatát – ez
lényegében a személyazonosító igazolvány beszkennelését jelentette – anélkül nem vehetett részt az
eseményen. Annak ellenére tehát, hogy külön adatkezelési célként azonosítható a vásárlói regisztrációval és
a beléptetéssel összefüggő adatkezelés, melynek során kezelt adatok az adatkezelő nyilatkozata szerint is
elkülönültek, azok nem kerültek semmilyen módon összekapcsolásra, a jegy és bérletvásárlás és az annak
ellenszolgáltatásaként nyújtandó rendezvény látogatása egy – az ehhez kapcsolódótól elkülönülő – másik
adatkezelés létrejöttétől, a beléptetéssel összefüggő adatkezeléshez adandó hozzájárulás megadásától
függött.
Mindezek alapján nem tekinthető megfelelő jogalapnak a hozzájárulás olyan esetben, amikor a hozzájárulás
meg nem adása nélkül nem érvényesülhet egy másik, attól független adatkezelés, illetve az ellenszolgáltatás
megfizetésével igénybe vett szolgáltatás. A Hatóság álláspontja szerint tehát nem volt valódi választási
lehetősége az érintetteknek a beléptetéssel összefüggő adatkezelés során.
III.1.1.2. A jogos érdeken alapuló jogalap
A Sziget Kft. Adatvédelmi szabályzatában nem hivatkozott erre a jogalapra, ellenben nyilatkozataiban rendre
amellett érvelt, hogy a látogatók személyes adatainak beléptetéssel összefüggésben végzett kezelése nem
jelent olyan mértékű korlátozást, amely ne állna arányban az elérni kívánt célokkal, vagyis a látogatók élethez
való jogának védelmével és az egyéb visszaélések megakadályozásával. Emellett kiemelték, hogy az általuk
kidolgozott rendszer alkalmazása – a generális és speciális prevenció útján – alkalmas arra, hogy megelőzze,
illetve megakadályozza terrorcselekmények elkövetését.
A jogos érdeken alapuló jogalap alkalmazásának feltétele, hogy az adatkezelő az érdekek érdemi
összevetését elvégezze, és annak eredményéről megfelelő tájékoztatást nyújtson az érintettek számára.
A Kötelezett anélkül érvelt a saját, illetve a látogatók mint harmadik személyek jogos érdekének fennállása
mellett, hogy előzetesen bármilyen formában elvégezte volna az ehhez szükséges érdekmérlegelést, ami

2 Az Infotv. 3. § 7. pontban foglaltak szerint hozzájárulás: az érintett akaratának önkéntes és határozott kinyilvánítása, amely megfelelő tájékoztatáson alapul,
és amellyel félreérthetetlen beleegyezését adja a rá vonatkozó személyes adatok - teljes körű vagy egyes műveletekre kiterjedő – kezeléséhez.

15

már önmagába megkérdőjelezi ezen érvelés megalapozottságát. Mindazonáltal a Hatóság megvizsgálta a
Kötelezett által előadottakat, és az alábbiakat állapította meg.
III.1.1.2. a) A belépéssel kapcsolatos visszaélések megakadályozása (az adatkezelő gazdasági érdeke)
A Hatóságnak a korábbi vizsgálati eljárásban adott jelzésére hangsúlyosabban jelent meg mind a Kötelezett
nyilatkozataiban, mind az Adatvédelmi szabályzatban a belépéssel kapcsolatos visszaélések kiszűrése mint
a beléptetéssel összefüggő adatkezelési cél.
A Hatóság ebben a körben – mint önálló adatkezelési cél esetében – elfogadhatónak tartja bizonyos
személyes adatok kezelését az adatkezelő jogos érdeke alapján, ugyanakkor csak olyan adat kezelésére
kerülhet sor ebben az esetben, amely alkalmas a cél elérésére, így például egy fényképfelvétel és név
rögzítése és a karszalag ezen keresztül történő megszemélyesítése. Az ezen felüli adatkör – állampolgárság,
személyazonosító okmány típusa, száma és lejárata, születési dátum és nem – rögzítése nem felel meg a
célhoz kötött és szükséges adatkezelés alapelveinek, így az adatkezelés az Infotv. 4. § (1)-(2)
bekezdéseibe ütközött.
III.1.1.2. b) A látogatók személyi biztonságának garantálása
Általánosságban a fesztivállátogatók biztonságának garantálását is elfogadható célnak tekinti a Hatóság.
Ebben a célban értelemszerűen egyszerre jelentkezik mind a rendezvényt szervező vállalkozás gazdasági
érdeke, mind az állampolgárok, látogatók mint adatkezelési szempontból harmadik személyek biztonsága.
Fontos ezzel kapcsolatban hangsúlyozni, hogy utóbbi érdekek körében – amennyiben a Kötelezett
nyilatkozataival is összhangban ténylegesen az esetleges terrorveszéllyel, illetve bűncselekmények
megelőzésével kapcsolatos érdekről van szó – lényegében olyan közérdeket jelölt meg a Kötelezett,
amelynek érvényesítése, a közfeladat mibenlétének és ellátása eszközeinek meghatározását is ideértve
közvetlenül nem az ő feladata, ennek megfelelően az esetlesen egy ilyen feladat ellátásához szükséges
adatok e célból való tényleges felhasználáshoz sincsenek meg az eszközei, jogszabályi felhatalmazása.
Ennek megfelelően nem lehet olyan érdekekre hivatkozni a személyes adatok kezelése kapcsán, amelyekkel
kapcsolatban az adatkezelő ténylegesen jogszerűen nem járhat el, tehet intézkedéseket, azaz amely adatok
kezelése az adatkezelő szempontjából ténylegesen cél nélkülinek tekinthető, hiszen az adatot az adatkezelő
az adott érdek érvényesítéséhez maga nem tudja felhasználni.
Annak eldöntése, hogy az érintettek biztonságát milyen veszélyek fenyegetik, és azok milyen – akár
adatkezeléssel együtt járó – módszerek alkalmazásával küzdhetőek le hatékonyan, egy olyan összetett
kérdés, ahol egyszerre kell mérlegelni a cél érdekében ható jog gyakorolhatóságát, az alkalmazandó eszköz
– jelen esetben adatkezeléssel is együtt járó eszköz – alkalmasságát és elengedhetetlenségét.
A Hatóság álláspontja szerint ez utóbbi három szempont kérdésében a Sziget Kft. beléptetéssel kapcsolatos
adatkezelése nem felelt meg az Infotv. által támasztott feltételeknek.
Az alkalmazott gyakorlat elengedhetetlenségének (szükségességének), illetve megfelelőségnek vizsgálata
körében továbbá a Hatóság a NAIH/2017/3208/V. számú felszólításában több, hasonló méretű európai
fesztivál beléptetési gyakorlatát is áttekintette és mintegy példaként állította annak bemutatására, hogy milyen
egyéb módszerekkel lehet magas szintű védelmet biztosítani olyan eszközök alkalmazásával, melyekkel
kevésbé sérül az érintettek információs önrendelkezési joga.
A Kötelezett 2017. július 19. napján kelt nyilatkozatában nem támasztotta alá kellően, hogy miért ne lennének
alkalmazhatóak egyéb módszerek a beléptetés során. Nyilatkozata csupán azt tartalmazta, hogy a bemutatott
megoldások „automatikusan nem alkalmazhatóak” rendezvényeiken, hiszen társaságuk fesztiváljain a jegy

16

átruházható (ezért a jegyvásárló és a látogató nem feltétlenül azonos), melynek „piaci realitásokból eredő
okai vannak”.
Az átültetés akadályát képező tényezőket az idézett nyilatkozatában nem támasztotta alá a Kötelezett.,
hiszen sem a „piaci realitásokból fakadó okokat” nem világította meg a Hatóság számára, sem azt nem
indokolta meg, hogy miért ne lehetne pl. a jegy átruházhatóságát már egy korábbi időpontban korlátozni és a
megszemélyesítést valamilyen egyéb, az érintettek önrendelkezési jogát kevésbé sértő módon elvégezni.
A kialakított rendszer alkalmassága kérdésének vizsgálata során a Hatóság arra a következtetésre jutott,
hogy megkérdőjelezhető az alkalmazott rendszer hatékonysága, hiszen az adatbázis a karszalagok
megszemélyesítése során folyamatosan épült fel, ezért egyrészt mivel a Kötelezett nem rendelkezik ún.
„referencia-adatbázissal”, azaz a rögzített adatokat nem tudja mivel összevetni, másrészt, mivel az érintett
csupán akkor került be az adatbázisba, amikor a beléptető kapuhoz érkezett és ott beszkennelték az
igazolványát, az alkalmazott módszer kétségessé teszi az általa potenciálisan elkövetendő cselekmény elleni
eredményes védekezést, ha adott esetben órák telnek el az adatbázisba való bekerülése (mely után néhány
perccel később már a fesztivál területén tartózkodik), és aközött, amikor az illetékes szervek észlelik a veszélyt
és fel is tudnak lépni ellene. Nem beszélve arról, ha valamilyen hamis irattal lép be a fesztivál területére az
elkövető, melynek kiszűrésére szintén nem volt képes a Kötelezett.
A Hatóság tehát a látogatók biztonságának megteremtésére választott eszközt, illetve módszert nem tartja
elengedhetetlennek, valamint alkalmasnak az elérni kívánt cél megvalósulásához, valamint a Hatóság
álláspontja szerint arányosnak sem tekinthető a személyazonosító igazolvány szkennelése és az ezzel együtt
járó adatkezelés az általa megvalósított jogkorlátozással. Az adatkezelés – mint alkalmazott módszer –
alkalmasságának hiánya továbbá azt is jelenti, hogy az adatkezelésnek így tehát nincs valódi, jogszerű
elfogadható célja.
A Hatóság a hozzájárulást a beléptetés során végzett adatkezeléshez nem tartja megfelelő jogalapnak,
továbbá a jogos érdek jogalapra a Kötelezett nem hivatkozott, ezért a Hatóság megállapítja, hogy a vizsgált
időszakban az adatkezelésnek nem volt megfelelő jogalapja, így az adatkezelés nem felelt meg az Infotv.
5. és 6. §-ában foglalt – az megfelelő jogalap meglétével szemben támasztott – követelményeknek.
III.1.2. Az adatok megőrzésének ideje
A Hatóság megállapítja, hogy a NAIH/2017/3208/V. számú felszólításnak eleget téve, túlnyomórészt
megfelelően módosította a Kötelezett a vizsgált időszakban az Adatvédelmi szabályzatát, azonban néhány
hiányosság felfedezhető volt még a szabályzatban, melyek miatt továbbra sem nyújtotta az Infotv. 20. § (2)
bekezdésének megfelelő tájékoztatást az adatalanyok számára még azon adatok vonatozásában sem,
amelyek kezelése egyébként nem eleve jogalap nélküli.
Így nem tartja megfelelőnek a Hatóság az adatkezelés időtartamát azokban az esetekben, amikor az
érintettek személyes adatait a fesztivál zárását követő 72 órán túl, 1 évig megőrizte a Kötelezett.
Tekintettel arra, hogy a beléptetés során felvett adatoknak a rendezvény zárását követő 72 órán túli
kezelésének célja a Kötelezett nyilatkozata szerint valamely eljárás kezdeményezése, ezért a
Hatóság álláspontja szerint az adatmegőrzésnek az eljárás megindítását és a szükséges adatoknak
az eljáró hatóság részére való átadását követően nem volt célja, az hatóságok értesítését követően
készletező adatkezelésnek minősült, így az sértette az Infotv. 4. § (2) bekezdését.
III.1.3. Az adatkezelésre vonatkozó tájékoztatás
Az adatkezelés jogszabályba ütköző voltára vonatkozó fenti megállapításokon túlmenően jelentős
hiányosságként értékeli a Hatóság, hogy a Sziget Kft. nem adott tájékoztatást az igénybe vett

17

adatfeldolgozókról és azok feladatköréről. Különösen jogsértő ez azon esetben, ahol a Netpositive Kft.
jelentős szerepet tölt be az adatkezelés folyamatában.
A Hatóság mindezekre tekintettel megállapítja, hogy a Kötelezett a vizsgált időszakban nem nyújtott
megfelelő tájékoztatást az érintettek számára, így adatkezelése nem felelt meg az Infotv. 20. §-ában
meghatározott követelményeknek.
III.2. A 2018. május 25. napjától végzett adatkezelés tekintetében
A Hatóság a III.2.1. pontban külön vizsgálta azon adatok kezelésének jogszerűségét, amely adatkört a
Kötelezett a karszalagok megszemélyesítése, valamint valamennyi belépés során – a beléptetőmonitoron való megjelenítéssel – kezel a visszaélések elkerülése és a látogatók személyi
biztonságának megóvása érdekében, továbbá a III.2.2. pontban külön vizsgálta azon adatok
kezelésének jogszerűségét, amely adatkört a Kötelezett oly módon kezel, hogy nem jelenít meg minden
alkalommal a belépések során, hanem egy szerveren tárol és „kivételes” esetekben „használ fel”.
III.2.1. Személyes adatok kezelése a visszaélések elkerülése, valamint a látogatók személyi
biztonságának garantálása érdekében
A Kötelezett érdekmérlegelési tesztet készített annak igazolásához, hogy a látogatók személyi
biztonsághoz fűződő érdeke, a Kötelezettnek a rendezvény biztonságos lebonyolításához fűződő
érdeke, valamint a Kötelezettnek a visszaélések megakadályozásához fűződő gazdasági érdeke
elsőbbséget élvez a látogatók személyes adatok védelméhez fűződő jogának korlátozásával szemben.
A GDPR szabályai szerint a jogos érdek jogalapra való hivatkozás akkor helytálló, ha az adatkezelés
az adatkezelő vagy – az adatkezelő és az érintett személyétől eltérő – harmadik személy érdekében
áll, így az érdekmérlegelési tesztben a mérleg egyik oldalán az adatkezelő vagy harmadik személy
jogos érdekét, a másik oldalán pedig az érintett(ek) jogos érdekét kell megjeleníteni, és az ellentétes
érdekek egymással szembeállítását követően megállapítani, hogy az érintett jogainak korlátozása
arányban áll-e az adatkezelő vagy harmadik személy – e korlátozás által – érvényesülő jogos érdekével.
A Hatóság az érdekmérlegelési teszttel kapcsolatban elöljáróban rögzíti, hogy azzal kapcsolatban nem
elfogadható, hogy a Kötelezett látogatók (azaz az érintettek) ellenérdekének vizsgálata során csupán
annyit jegyzett meg, hogy „az érintettek (…) adatkezeléssel szemben felhozható szempontjai
általánosságban, mint minden adatkezelés kapcsán, hogy nem kívánják személyes adataik tárolását,
kezelését”, azaz nem vizsgálta részletesebben, hogy az érintettek konkrétan mely jogait korlátozza az
adatkezelés, hogy a korlátozás milyen mértékű és jár-e kockázattal, amennyiben jár, milyen kockázatot
jelent az érintettek részére, tehát a Kötelezett az egymással szemben álló érdekek és a korlátozás
jogszerűségének mérlegelését nem végezte el a tesztben. Ennek megfelelően a jelen eljárásban tett
nyilatkozatai alapján sem hozott fel Kötelezett olyan érdemi érvet, amely alapján érdemben meg lehetne
ítélni, hogy az általa állított érdekek miért előznék meg az érintettek érdekeit, az ő vagy harmadik
személyek érdekeivel szemben az egyes érintettek privátszférájának korlátozása miért lenne arányos.
A Kötelezett által megküldött nyilatkozatok és dokumentumok – így az érdekmérlegelési teszt – továbbá
– a III.2.1.1. és III.2.1.2. pontokban részletezettek szerint – nem igazolják, hogy a megvalósított
adatkezelés alkalmas lenne a tesztben nevesített valamennyi adatkezelési cél megvalósítására, vagyis,
hogy az adatkezelés jogszerű lehetne.
III.2.1.1. A visszaélések elkerülése érdekében végzett adatkezelés
A Hatóság elfogadható gyakorlatnak tartja, ha a Kötelezett a visszaélések elkerülése érdekében
ellenőrzi, hogy a fesztivál területére kizárólag az a személy lépjen be, akinek személyéhez a
jegybeváltást követően az első beléptetés során a karszalagot hozzárendelték.

18

A Hatóság egyetért azzal is, hogy a Kötelezettnek jogos gazdasági érdeke fűződik ahhoz, hogy az általa
eladott jegyekkel ne tudjon több személy belépni, illetve, hogy a jegyüzérek ne adják tovább többszörös
áron a megvásárolt belépőket, valamint ahhoz, hogy lopás esetén be lehessen azonosítani a lopott
fesztivál-belépőket.
A Hatóság álláspontja szerint a Kötelezettnek a visszaélések elkerüléséhez fűződő jogos érdeke a
Kötelezett jelentős gazdasági érdekének minősül, amely adott esetben elsőbbséget élvezhet a látogatók
személyes adatok védelméhez fűződő jogával szemben, tehát a korlátozás nem feltétlenül aránytalan
abban az esetben, ha a Kötelezett a látogatók kizárólag azon személyes adatait kezeli, amelyek a
visszaélések elkerülését szolgálják, amelyek e célból szükségesek, továbbá, amelyek alkalmasak a cél
elérésére. Azonban a jogos érdek jogalap – mint hivatkozási alap – jogszerűségéhez feltétlenül
szükséges – a fentiekkel összhangban – az egymással konkuráló érdekek megfelelő azonosítása és
súlyozása.
a)

Az adatkezelés alkalmasságának értékelése

A Hatóság első lépésként azt vizsgálta, hogy a Kötelezett által végzett adatkezelés általánosságban
alkalmas-e az általa megjelölt célok elérésére, lehet-e az adatkezelés bármilyen hatással a
jegyüzérek fentebb ismertetett tevékenységére, a lopott karszalagok azonosítására, továbbá annak
megakadályozására, hogy egy megvásárolt és kiváltott karszalaggal egymást követően több eltérő
személy jusson be a fesztivál területére.
A Hatóság álláspontja szerint a vizsgált adatkezelés kizárólag azon jegyüzéri tevékenység
visszaszorítására alkalmas, amely során azok előre megvásárolják a jegyet, beváltják a karszalagot,
majd a már beváltott karszalagot magasabb áron tovább értékesítik. A Hatóság álláspontja szerint
azonban a jegyüzérek az esetek többségében nem a már beváltott karszalagot értékesítik tovább,
hanem elővételben megvásárolnak több belépőt (mivel nincs arra vonatkozó korlát, hogy egy személy
csak egy belépőt vehet), és az előre megvásárolt belépőt adják el – jellemzően az interneten keresztül
– magasabb áron, anélkül, hogy elfáradnának a fesztivál helyszínére, ott azt becserélnék karszalagra,
majd a már kiváltott karszalagot adnák el a helyszínen.
A Hatóság álláspontja szerint – tekintettel arra, hogy a jegyek perszonalizációja az első belépéskor a
jegy karszalagra történő becserélése során történik, nem pedig a jegyek megvásárlásakor – az
adatkezelés nem alkalmas a jegyüzérek ilyen utóbb ismertetett módon végzett tevékenységének
visszaszorítására. Mivel az elővételben megvásárolt jegyek nem névre, hanem bemutatóra szólnak,
így a Kötelezett által alkalmazott beléptetési gyakorlattól függetlenül előfordulhat, hogy bizonyos
személy több jegyet vásárol meg előre, amely jegyeket áron felül eladja, hiszen a fesztivál területére
az a személy jogosult belépni, aki a jegyet a becserélő kapunál bemutatja, és nem az, aki a jegyet
eredetileg megvásárolta.
A Hatóság álláspontja szerint továbbá az adatkezelés nem alkalmas a pénztárból történő karszalaglopások visszaszorítására sem, mivel a beléptető személyzet nem az alapján fogja megállapítani,
hogy a karszalag lopott-e, hogy mely személy kíván azzal belépni, tehát e célból nem relevánsak a
látogató személyes adatai, hanem kizárólag a karszalagot azonosító adatok relevánsak, amelyek
alapján a Kötelezett meg tudja állapítani, hogy adott karszalag értékesítésre került-e vagy sem.
A Hatóság álláspontja szerint e célra megfelelő és elégséges lenne a Kötelezett által korábban
alkalmazott azon gyakorlat, hogy a karszalagok sorszámát tartja nyilván (azaz azt, hogy melyik
karszalag melyik pénztárnál és milyen időpontban lett kiadva), ugyanis ezen adatok birtokában
megállapítható, ha egy karszalag lopott, az alapján, hogy ha lopás történik egy pénztárból, akkor a ki
nem adott karszalagok váltak a lopás áldozatává.

19

Mindezekre tekintettel a visszaélések elkerülése tekintetében a Kötelezett által végzett adatkezelés
egyedül arra alkalmas, hogy megakadályozza, hogy egy karszalaggal több személy léphessen be a
fesztivál területére, így tehát – e körben – az adatkezelés egyetlen fennálló és elfogadható célja az
lehet, hogy kiszűrje és visszaszorítsa az olyan jellegű visszaéléseket, hogy egy megvásárolt jeggyel,
ugyanazon kiváltott karszalaggal egymás után több eltérő személy tudja látogatni a fesztivált, az általa
megnevezett egyéb esetben az adatkezelés cél nélküli, így az egyéb célokból végzett adatkezelés a
GDPR 5. cikk (1) bekezdés b) pontját sérti.
b)

A kezelt adatkör szükségességének kérdése

A Hatóság a gyakorlat jogszerűségének értékelése során ezt követően azt vizsgálta, hogy a
belépések során valamennyi alkalommal a beléptető monitorokon megjelenítésre kerülő összes
személyes adat – így a képmás, név, nem és születési idő – szükséges-e ahhoz, hogy a Kötelezett
megállapítsa, valóban a belépésre jogosult személy szándékozik-e belépni a fesztivál területére, azaz
szükséges-e valamennyi adat ismerete a visszaélések kiszűrése érdekében, vagy a cél teljesíthető
szűkebb adatkör birtokában is.
A Hatóság nem tud egyetérteni a Kötelezett azon érvével, miszerint ezen adatkör belépéskor való
megjelenítése és ellenőrzése azért szükséges, mert adott esetben a látogató okmányból kinyert vagy
a fesztivál első napján készült képmása alapján a látogató nem lesz kétséget kizáróan azonosítható,
és ezen többlet-adatkör – a név, születési dátum és nem – birtokában kétség esetén a látogató
személyazonossága felől a beléptető személyzet ellenőrző kérdésekkel bizonyosodhat meg a belépni
szándékozó személy kiléte felől.
A Hatóság álláspontja szerint a visszaélések kiszűrése érdekében nem annak van jelentősége, hogy
pontosan mely személy az, aki megkísérli a belépést a fesztivál területére, hanem annak, hogy a
belépni kívánó és a karszalaghoz hozzárendelt személye megegyezzen, e szempontból pedig nincs
jelentősége e személy születési dátumának és nemének, ugyanis a monitoron megjelenő képmásnak
és névnek elegendőnek kell lennie ahhoz, hogy a beléptető személyzet megállapítsa az azonosságot.
A Hatóság egyetért a Kötelezett azon állításával, miszerint a személyazonosító okmányon szereplő
fénykép nem minden esetben alkalmas az okmány birtokosának kétséget kizáró azonosítására,
például akkor, ha az okmány nagyon régi, azonban a kétséget kizáró azonosítás megvalósítható úgy
is, hogy a Kötelezett a helyszínen fényképet készít az olyan belépőkről, akik a személyazonosító
okmányukon szereplő fénykép alapján nem azonosíthatóak egyértelműen, így a születési dátum és
nem ismerete nem szükséges.
A Hatóság álláspontja szerint a Kötelezett érvelése továbbá azért sem helytálló, mert a többi adat
kezelése nem alkalmas a személyazonosság megállapítására, ugyanis bárki képes megjegyezni
három személyazonosító adatot, így amennyiben a beléptető személyzet a megjelenő képmás
alapján nem tudja eldönteni, hogy a belépni kívánó személy a belépéskor felmutatott karszalaggal
jogosult-e belépni, nem fogja segíteni ennek eldöntését az, hogy e személy tud-e válaszolni az
ellenőrző kérdésekre, azaz, hogy vissza tudja-e mondani a belépni jogosult személy nemét és
születési dátumát.
A beléptetés során történő azonosításhoz tehát elegendőnek kell lennie, ha a beléptető monitoron
megjelenik a belépni szándékozó képmása és neve, amely adatkör megjelenítése esetén, ha a
beléptető személyzetnek kétsége merül fel a belépési jogosultság felől, a belépni szándékozó személyt
személyazonosító igazolványának bemutatására szólíthatja fel, ugyanis a látogató kétséget kizáró
azonosítására egyedül e mód alkalmas.
Mindezekre tekintettel a beléptető-monitoron a látogatók képmásán és nevén felül azok nemének és
születési idejének kezelése a Hatóság álláspontja szerint se nem szükséges, se nem alkalmas a

20

visszaélések megakadályozása tekintetében, így az adatkezelés nem felel meg a rendelet 5. cikk (1)
bekezdés c) pontjában támasztott követelményeknek, illetve ebből következően a rendelet 6. cikk f)
pontja szerint sem tekinthető jogszerűnek.

III.2.1.2. A látogatók személyi biztonságának garantálása érdekében végzett adatkezelés
A Hatóság a gyakorlat jogszerűségének értékelése során azt vizsgálta továbbá, hogy a belépések
során a karszalagok megszemélyesítése, valamint a beléptető monitorokon megjelenítésre kerülő
valamennyi személyes adat – így a képmás, név, nem és születési idő – szükséges-e ahhoz, hogy a
Kötelezett ezen adatkezelés alapján meg tudja előzni vagy akadályozni a terrorcselekmények, illetve
más erőszakos vagy kábítószerrel kapcsolatos bűncselekmények elkövetését, illetve, hogy az
adatkezelés általánosságban alkalmas módszer-e a célok elérésére, és amennyiben igen, a
Kötelezett által kezelt adatkör erre alkalmas-e.
A Hatóság e kérdéskör kapcsán elöljáróban visszautal a fentebb a III.1.1.2. b) pontban írtakra, mindenekelőtt
arra, hogy a Kötelezett által itt megjelölt érdekek valójában olyan közérdekű célok, amelyek érvényesítése
nem a Kötelezett feladata. Ez önmagában még nem feltétlenül tenné a Kötelezett adatkezelését
jogszerűtlenné, ugyanakkor – ahogyan alább az kifejtésre kerül – azzal, hogy a Kötelezett a saját
adatkezelését olyan célok érvényesítéséhez köti, amelyekhez saját maga jogszerűen nem rendelkezik a
megfelelő eszközökkel, lényegében legitim cél nélkül folytat adatkezelést, hiszen ha az adott érdek
érvényesítése, a közfeladat mibenlétének és ellátása eszközeinek meghatározása közvetlenül nem az ő
feladata, akkor az ehhez szükséges adatkezelésre, az adatok e célból való tényleges felhasználására sem
állnak a megfelelő jogosítványok a rendelkezésére. Az általános adatvédelmi rendelet 6. cikk (1) bekezdés f)
pontja nem ad alapot olyan érdekekre hivatkozással történő adatkezelésre, amelyekkel kapcsolatban az
adatkezelő ténylegesen jogszerűen nem járhat el, tehet intézkedéseket, azaz amely adatok kezelése az
adatkezelő szempontjából ténylegesen cél nélkülinek tekinthető.
Mindez nem jelenti sem a megjelölt célok legitimitásának megkérdőjelezését, sem azt, hogy abban a körben,
amilyen körben valamely, az adatkezelő által ténylegesen elérhető és érvényesíthető legitim cél érdekében
valóban szükséges meghatározott adatok kezelése, ne merülhetnének fel biztonsági megfontolások (pl. a
rendezvényen jelen lévő személyek egészségének, testi épségének védelme), ám ezek a Kötelezett által
megjelölt közérdekű céloktól eltérő érdekek érvényesítését, és eltérő adatkezelést tehetnek szükségessé,
attól lényegesen eltérően lennének megítélendők.
A Hatóság elismeri ugyan a Kötelezett biztonságos rendezvények szervezéséhez fűződő gazdasági
érdekét, azonban álláspontja szerint a Kötelezett által megjelölt célok (terrorcselekmények, erőszakos
és egyéb, kábítószerrel kapcsolatos bűncselekmények megelőzése és megakadályozása) az erre
feljogosított szervekkel való együttműködés útján valósíthatóak csak meg, maga a Kötelezett nem
léphet az arra jogosult állami szereplők helyébe.
Utal még arra is a Hatóság, hogy a hatáskörrel rendelkező állami szervek feladatai, azok ellátása, és
az azokkal összefüggő adatkezelés is jogszabályokban szabályozott. A jogalkotó a kérdéses
közfeladatok ellátása körében a rendezvények szervezőire e körben feladatokat nem szabott, így
mindezidáig nem alkotott olyan jogszabályt sem, amely – a terrorfenyegetettség visszaszorítása
céljából – kötelezővé tenné az adatkezelést a nagy létszámú, és így feltehetően nagyobb
fenyegetettségű zenés, táncos rendezvényeken, tehát a terrorfenyegetettséget sem az vizsgált
adatkezelés révén kívánta megoldani a jogalkotó.
A Hatóság továbbra is fenntartja a korábbi vizsgálati eljárásban tett felszólításban kifejtett álláspontját,
megítélése szerint a Kötelezett által megjelölt célok elsődlegesen nem a – Kötelezett által végzett –

21

személyes adatok kezelése által, hanem egyéb eszközökkel – pl. fizikai átvizsgálás, fémdetektor,
megfelelő biztonsági személyzet, rendőrség és más szervekkel való együttműködés útján –
valósíthatóak meg.
Nincs természetesen elviekben akadálya annak, hogy a kérdéses biztonsági kockázatok kezelése
érdekében a szükséges intézkedések megtételére feljogosított hatóságok adott esetben
adatkezeléssel is járó intézkedéseket tegyenek – a rájuk vonatkozó törvényi szabályok keretei között
–, ennek keretében maguk adatkezelési tevékenységet végezzenek vagy arra a rendezvény
szervezőjét vagy más személyeket kötelezzenek a szükséges körben és mértékig, ám jelen esetben
ilyesmiről nincsen szó, hiszen a Kötelezett anélkül folytat ilyesfajta adatkezelést, hogy arra őt akár
jogszabály, akár hatósági rendelkezés kötelezné.
a)

Az adatkezelés alkalmasságának értékelése

A Hatóság a fenti keretekre is figyelemmel megvizsgálta az adatkezelésnek az állított célok elérésére
való alkalmasságát, és megállapította, hogy a Kötelezett által korábban alkalmazott gyakorlat nem
alkalmas az általa meghatározott cél elérésére, mivel az utóbbi három év folyamán, amikor a vizsgált
beléptető-rendszer üzemelt, a legjelentősebb és egyetlen ilyen jellegű hatósági megkeresés úgy történt,
hogy a Kötelezett a beléptetési rendszer adataiból az esemény ideje alatt naponta egy, esetenként két
alkalommal átadta a már beléptetett személyek születési nevét és idejét a TEK részére. E megoldás
nyilvánvalóan nem volt alkalmas a megelőzésre, kiszűrésre, hiszen a veszélyt jelentő személy már rég
a fesztivál területén tartózkodott, amikor a személyére vonatkozó információ a TEK birtokába jutott.
A Kötelezett az adatkezelés jogszerűségének bizonyítása során hivatkozott a beléptetési gyakorlat
generálpreventív jellegére, azaz arra, hogy a beléptetés során történő adatkezelés általánosságban
alkalmas arra, hogy visszaszorítsa a megnevezett bűncselekmények számát.
A Kötelezett nem támasztotta alá megfelelően, hogy a beléptető-rendszer alkalmazása bármilyen
hatással lenne a bűncselekmények számának visszaszorulására, így nem bizonyította, hogy a beléptető
rendszer bármilyen módon alkalmas lenne a generális prevencióra.
A Kötelezett által hivatkozott sajtócikkek – amelyek forrásként a BRFK hivatalos közleményeit jelölik
meg – kizárólag arról tudósítanak, hogy a rendőrség munkájának köszönhetően a bűncselekmények
száma évről-évre – így 2016-ról 2017-re, majd 2017-ről 2018-ra – folyamatosan csökkent, egyik
sajtócikk sem ír arról, hogy a beléptetés során megvalósuló adatkezelés a bűncselekmények számának
alakulására bármilyen hatással lenne.
Tekintettel arra, hogy a Kötelezett a 2016., 2017. és 2018. évben is adatkezelést megvalósító
beléptetési gyakorlatot alkalmazott, így a beléptetés során megvalósuló adatkezelésnek az elkövetett
bűncselekmények számára gyakorolt hatása nem bizonyított, különös tekintettel azon tényre, hogy a
2018. évben rendezett fesztiválon történt a legkevesebb bűncselekmény, annak ellenére, hogy a
Kötelezett ezen évben már kevesebb adatot kezelt, mint a korábbi években.
Mivel ezen sajtócikkek egyike, valamint a BRFK közleménye sem hasonlítja össze a beléptetési
rendszer alkalmazása előtti és az azt követő években rendezett fesztiválok bűnelkövetési statisztikáját,
így nem állapítható meg, hogy a beléptetőrendszernek köszönhetően csökkent volna a
bűncselekmények száma, azaz a Kötelezett nem igazolta megfelelően, hogy az adatkezelés alkalmas
lenne a megjelölt adatkezelési cél – azaz a terrorcselekmények és más bűncselekmények
visszaszorításának – elérésére.
Tekintettel arra, hogy a Kötelezett nem alkalmaz semmilyen algoritmust, amely alapján megállapítaná,
hogy mely személy lehet potenciális elkövetője egy adott bűncselekménynek, továbbá arra, hogy nem
fér hozzá semmilyen nyilvántartáshoz, tehát a beléptetés pillanatában még nincs információja arról,

22

hogy mely személy fog eshetőlegesen bűncselekményt elkövetni, így a Hatóság álláspontja szerint a
személyes adatok kezelése – tehát maga a vizsgált adatkezelés – nem alkalmas a terrorcselekmények,
és egyéb bűncselekmények megelőzésére és visszaszorítására.
A Hatóság álláspontja szerint továbbá az adatkezelés a bűncselekmények visszaszorítására azért sem
lehet alkalmas, mivel a beléptetési rendszer alkalmazása során a Kötelezett csak arról szerez tudomást,
hogy ki tartózkodik a fesztivál területén, azt azonban – pusztán a check-in rendszer alkalmazása
következtében – nem tudja megállapítani, hogy a fesztivál területén elkövetett bűncselekményt ki
követte el. A bűnelkövető kilétét az alkalmazott gyakorlat következtében kezelt adatok segítségével a
Kötelezett kizárólag akkor tudja megállapítani, ha tetten éri a bűncselekmény elkövetése során az
elkövetőt és a karszalagjából kinyert információk alapján azonosítja személyét, ezen adatkezelés
azonban egyáltalán nem szükséges, mivel tettenérés esetén a Kötelezett vagy az illetékes hatóság
személyazonosságának igazolására tudja felszólítani e személyt.
Mindezekre tekintettel a Hatóság álláspontja szerint az adatkezelés egyetlen elképzelt esetben lehetne
alkalmas a Kötelezett által meghatározott cél elérésére, mégpedig akkor, ha az illetékes hatóság átadna
részére egy listát, amely azon személyek körét tartalmazza, akik korábbi vagy lehetséges jövőbeli
bűnelkövetők, olyan veszélyt jelentő személyek, akik fesztiválra történő belépését meg kell akadályozni
és a bűnüldöző szerveket értesíteni, tehát, ha a Kötelezett rendelkezésére állna egy ún. referenciaadatbázis, azonban a 2018-ban megrendezett fesztiválokon egyetlen alkalommal sem került sor
hatósági megkeresésre. Ezen esetben ugyanakkor már valójában az adott hatóság által kezelt adatok
felhasználásával, az adott hatóság rendelkezései szerinti adatkezelési tevékenységről lenne szó, ahol
az adatkezelés célját sem a Kötelezett határozná meg.
A Hatóság álláspontja szerint a terrorcselekmények, más erőszakos vagy kábítószerrel kapcsolatos
bűncselekmények megelőzése és megakadályozása során nem annak van jelentősége, hogy
pontosan mely személy az, aki megkísérli a belépést a fesztivál területére, hanem annak, hogy a
belépni kívánó személy olyan személy-e, aki szerepel a hatóság által a Kötelezett felé jelzett
személyek között, e szempontból pedig nincs jelentősége e személy születési dátumának és
nemének, ugyanis a monitoron megjelenő képmásnak és névnek elegendőnek kell lennie ahhoz, hogy
a beléptető személyzet kiszűrje az adott „veszélyt jelentő” személyt és adott esetben
személyazonosságának igazolására szólítsa fel. Amennyiben a látogató valódi okmánnyal érkezik,
megfelelően tudja magát azonosítani, ha pedig a nála lévő okmány hamis, úgy az abból kinyert adatok
is fiktívek, így az adatkezelés abban az esetben sem lesz alkalmas a cél elérésére.
A Kötelezett által folytatott, a vizsgált módon történő adatkezelés – a belépő személy nevén és
képmásán túli adatok vonatkozásában – a fentiek alapján készletező jellegű, és az a meghatározott
adatkezelési célt nem tudja szolgálni, nem alkalmas a cél elérésére.
Az elszámoltathatóság elve alapján az adatkezelő kötelezettsége, hogy bizonyítsa, hogy az általa
alkalmazott adatkezelés megfelel a rendeletben szereplő alapelveknek, így többek között köteles azt
megfelelően bizonyítani, hogy adatkezelése megfelel a célhoz kötöttség és adattakarékosság elvének,
azonban a Kötelezett ezt nem tudta bizonyítani.
Mindezekre tekintettel a Hatóság megállapította, hogy a vizsgált időszakban a személyes adatok
kezelése meghatározott jogszerű cél nélkül történt, így az nem felel meg a GDPR 5. cikk (1) bekezdés
b) pontjában támasztott követelménynek.
Mivel a Kötelezett által alkalmazott adatkezelés általánosságban nem alkalmas az általa megjelölt célok
elérésére, továbbá, mivel a Kötelezett az általa készített érdekmérlegelési tesztben sem támasztotta
alá a jogos érdek jogalap alkalmazásának feltételeit, mivel az érintettek érdekeit egyáltalán nem
azonosította, így tényleges mérlegelést valójában nem végzett el, az adatkezelés nem felel meg a
rendelet 6. cikkében támasztott követelményeknek.

23

III.2.2. Egyéb adatkezelési célok jogszerűségének megítélése
A Kötelezett a személyazonosító okmányból leolvasva – de az okmány lemásolása nélkül – rögzíti az
érintett vezeték- és keresztnevét, születési dátumát, származási országát, nemzetiségét és nemét,
valamint rögzíti az okmányon lévő fényképet, illetve, amennyiben az okmányon lévő fénykép
rögzítése technikai okok miatt nem lehetséges, a helyszínen fényképet készít az érintettről.
A Hatóság egyetért a Kötelezett azon gyakorlatával, miszerint a beléptetéskor nem jeleníti meg a
belépni kívánó személy származási országát és nemzetiségét, hiszen ezen adatok se nem
szükségesek, se nem alkalmasak a Kötelezett által megjelölt célokra.
a)
A Hatóság álláspontja szerint nem megfelelő a látogatók származási országának – azaz az
adott okmányt kibocsátó hatóságnak – a rögzítése abból a célból, hogy megállapítható legyen, hogy
egy esetleges terrorcselekmény vagy egyéb bűncselekmény esetén mely ország külképviseleti
hatóságát kell értesíteni.
A megjelölt adatkezelés készletezőnek minősül, ugyanis a meghatározott cél egy jövőbeni bizonytalan
esemény, egy kivételes helyzet, amely az esetek döntő többségében nem következik be, így
valamennyi látogató származási országára vonatkozó adatának e célból való kezelése a Hatóság
álláspontja szerint nem felel meg sem a célhoz kötöttség, sem az adattakarékosság elvének, így az
adatkezelés a rendelet 5. cikk (1) bekezdés b) és c) pontjába ütközik.
b)
A Hatóság álláspontja szerint nem megfelelő gyakorlat a látogató nemzetiségére vonatkozó
adat rögzítése, amennyiben annak egyetlen célja, hogy egy terrorcselekmény vagy más cselekmény
következtében a látogató eszméletét vesztené és ezt követően magához térne, vagy sokkos állapotba
kerülne – tudható legyen, hogy az érintettel milyen nyelven lehet kommunikálni.
A Hatóság álláspontja szerint nem szükséges a nemzetiségre vonatkozó adat kezelése a megjelölt cél
teljesülése érdekében, mert a megjelölt adatkezelési cél ezen esetben is egy olyan kivételes helyzet,
amely az esetek döntő többségében nem következik be, így valamennyi látogató nemzetiségére
vonatkozó adatának tárolása készletező adatkezelésnek minősül. A Hatóság továbbá feltételezi, hogy
az esetek nagy részében a külföldről érkezett fesztivál-látogató rendelkezik legalább egy általánosan
elterjedt idegennyelv minimális szintű ismeretével, amely nyelven, ha folyékonyan kommunikálni nem
is tud, de legalább képes elmondani, hogy milyen nyelven ért vagy milyen nemzetiségű.
A Hatóság meglátása szerint az adatkezelés továbbá nem minden esetben alkalmas a cél elérésére,
ugyanis előfordulhat, hogy a „vészhelyzetbe” került látogató olyan nemzetiségű, amely nyelvű
tolmáccsal a Kötelezett egyébként sem rendelkezik, amely esetben a Kötelezett, vagy más, pl. az adott
esetben eljáró hatóság – a gyors reagálás érdekében – feltehetően megkísérli az egyéb nyelven való
kommunikációt, és nem az érintett anyanyelvén értő tolmácsokat keresi meg a kommunikáció
megkísérlése érdekében.
Az adatkezelés általános alkalmasságát továbbá kétségessé teszi, hogy bizonyos országokban (pl.
Svájc, Belgium) több hivatalos nyelv van, így például egy svájci vagy belga látogató nemzetiségre vagy
állampolgárságra vonatkozó adata nem alkalmas anyanyelvének megállapítására.
c)
A Hatóság álláspontja szerint nem felel meg az adattakarékosság elvének a Kötelezett azon
gyakorlata sem, miszerint a látogatók nemére vonatkozó adatát rögzíti, ugyanis az azonosítás
szempontjából – a név és a képmás mellett – irreleváns, hogy a belépni kívánó személy nő vagy férfi,

24

az azonosítás szempontjából kizárólag annak van jelentősége, hogy a belépni kívánó személy és
azon személy, akinek személye a jegy beváltásakor a karszalaghoz lett rendelve, ugyanazon
személy-e.
Mindezekre tekintettel a látogatók nemére vonatkozó adatának kezelése nem felel meg sem a célhoz
kötöttség, sem az adattakarékosság elvének, így az adatkezelés a rendelet 5. cikk (1) bekezdés b)
és c) pontjába ütközik.
Mivel a látogatók származási országára, nemzetiségére és nemére vonatkozó adata nem szükséges a
Kötelezett által megjelölt célok elérésére, továbbá az adatkezelés nem alkalmas e célok teljesítésére,
így a Hatóság álláspontja szerint a jogos érdek jogalap alkalmazásának feltételei nem állnak fenn, így
a Kötelezett a látogatók származási országára, nemzetiségére és nemére vonatkozó személyes adatát
megfelelő jogalap nélkül kezeli ezen adatok tárolása során, így az adatkezelés ezen adatok
vonatkozásában nem felel meg a rendelet 6. cikkében támasztott követelményeknek.

III.3 Alkalmazott szankció és indokolása:
III.3.1. A 2018. május 25. napját megelőzően végzett adatkezelés tekintetében
A Hatóság a tényállás tisztázása során megállapította, hogy a Kötelezett a 2016 júniusától 2018.
május 24. napjáig terjedő időszakban szervezett rendezvényeken megvalósuló, a rendezvényekre
való beléptetéssel összefüggő adatkezelése az adatkezelés megfelelő jogalapjának hiánya, a
szükségesség elvének megsértése, valamint az érintettek előzetes tájékoztatására vonatkozó
rendelkezések megsértése miatt megsértette az Infotv. 4. § (1)-(2) bekezdését és 20. §-át, továbbá a
Kötelezett nem tett eleget az Infotv. 5. és 6. §-ában foglalt követelményeknek.
Tekintettel arra, hogy a Kötelezett korábbi adatkezelési gyakorlata jogsértő volt ugyan, de az
adatkezelés ténylegesen már lezárult, tovább arra, hogy a korábbi adatkezelés jogsértő voltának
megállapításán túl bírságszankció alkalmazása – az időközben megváltozott jogszabályi környezetre
is tekintettel – érdemi preventív hatással nem járna, pusztán represszióként lenne alkalmazható, a
Sziget Kft. ezen időszakban folytatott jogellenes adatkezelése vonatkozásában – figyelemmel ara is,
hogy az ezen adatkezelésekkel érintett rendezvények időpontjához képest is jelentős idő eltelt már –
a bírságszankció alkalmazásától eltekintett.
Abban a kérdésben, hogy jogosult-e a Hatóság adatvédelmi bírság kiszabása, figyelembe kellett
vennie a Kkvtv. szabályait: a Kkv. tv. 12/A. §-ában foglalt feltételek fennállásának vizsgálata során a
Hatóság azt tisztázta, hogy a Kötelezett kis- és középvállalkozásnak (a továbbiakban: kkv) minősül-e
vagy sem.
A Kkvtv. 3 § (1) bekezdése alapján kkv-nak minősül az a vállalkozás, amelynek összes foglalkoztatotti
létszáma 250 főnél kevesebb, és éves nettó árbevétele legfeljebb 50 millió eurónak megfelelő
forintösszeg, vagy mérlegfőösszege legfeljebb 43 millió eurónak megfelelő forintösszeg.
A Kötelezett 2017. évre vonatkozó éves beszámolója szerint a foglalkoztatottak átlagos létszáma 104
fő, értékesítési árbevétele 1.253.917.000 forint volt, azaz a Kkvtv. értelmében kkv-nak minősül.
Mindezek alapján a Hatóság nem lett volna jogosult bírság kiszabására a 2018. május 25. napját
megelőzően megvalósított jogellenes adatkezelés miatt.
III.3.2. A 2018. május 25. napjától végzett adatkezelés tekintetében

25

A Hatóság megállapította, hogy a Kötelezett a 2018. május 25-étől folytatott adatkezelése során – a III.2
pontban rögzítettek alapján – megsértette a rendelet 5. cikk (1) bekezdés b) és c) pontját, valamint (2)
bekezdését, továbbá a rendelet 6. cikkét. E jogsértés vonatkozásában ugyanakkor a Hatóság a
bírságszankció alkalmazását tartotta helyénvalónak az alábbiak szerint.
Abban a kérdésben, hogy indokolt-e az adatvédelmi bírság kiszabása, a Hatóság az általános
adatvédelmi rendelet 83. cikk (2) bekezdése és az Infotv.75/A. §-a alapján hivatalból mérlegelte az
ügy összes körülményét és megállapította, hogy a jelen eljárás során feltárt jogsértés esetében a
figyelmeztetés se nem arányos, se nem visszatartó erejű szankció, ezért bírság kiszabása szükséges.
Tekintettel arra, hogy a GDPR nem tartalmaz a bírságra vonatkozó szabályaitól való eltérést engedő
rendelkezéseket a kkv-k vonatkozásában, így a Hatóság a bírság kiszabásának lehetősége során
nem vette figyelembe a Kkvtv. rendelkezéseit.
Abban a kérdésben, hogy indokolt-e az adatvédelmi bírság kiszabása, a Hatóság a GDPR 83. cikk
(2) bekezdése alapján mérlegelte az ügy összes körülményét. A Hatóság szükségesnek tartja a bírság
kiszabását, mivel a Kötelezett nem megfelelő jogalap alapján, a célhoz kötöttség és adattakarékosság
elveinek megsértésével kezelte a látogatók százezreinek személyes adatait.
Erre tekintettel a Hatóság az Infotv. 61. § (1) bekezdés a) pontja alapján a rendelkező részben
foglaltak szerint döntött, és jelen határozatban a Kötelezettet adatvédelmi bírság megfizetésére
kötelezte.
A bírság összegét a Hatóság jogszabályon alapuló mérlegelési jogkörében eljárva határozta meg.
A jogsértés jellege alapján – megfelelő jogalap hiánya, alapelvek sérelme – a kiszabható bírság felső
határa a GDPR 83. cikk (5) bekezdés a) pontja alapján 20 000 000 euró, illetve a Kötelezett esetében
az előző pénzügyi év teljes világpiaci forgalmának legfeljebb 4%-a, ha az a magasabb.
A Hatóság a bírságkiszabás során súlyosbító körülményként az alábbi tényezőket vette figyelembe:
-

az érintettek számát, mivel a Kötelezett által a 2018-as év során rendezett VOLT, Balaton
Sound és Sziget Fesztiválon összesen több, mint nyolcszázezer ember vett részt;

-

a jogsértés szándékos jellegét, mivel a Kötelezett az általa készített érdekmérlegelési tesztben
annak ellenére a terrorcselekmények, valamint más erőszakos és kábítószerrel kapcsolatos
bűncselekmények megelőzését és megakadályozását jelölte meg, hogy a Hatóság a korábbi
vizsgálati eljárás során több alkalommal kifejezésre juttatta, hogy az adatkezelést e célok
elérése érdekében nem találja alkalmas eszköznek;

-

a Kötelezett a fesztiválok, szórakoztató célú tömegrendezvények piacának meghatározó súlyú
szereplője, magatartásának megítélése kiemelt közfigyelem alá esik, és a piac egyéb szereplői
számára is mintaként szolgálhat;

-

a kiszabott bírság akkor képes elérni célját, ha annak összege – a Kötelezett értékesítési
árbevételéhez is viszonyítva – érezhető mértékű.

A Hatóság a bírságkiszabás során enyhítő körülményként vette figyelembe azt, hogy a Kötelezett a
Hatóság korábbi felszólításának részben eleget tett, ugyanis már nem hozzájárulás alapján kezeli a
személyes adatokat, továbbá már nem szkenneli be a személyazonosító okmány teljes adattartalmát,
hanem az adatok szűkebb körét olvassa ki az okmányból.

26

A Kötelezett együttműködött a Hatósággal a hatósági eljárás során, és a Hatóság megkereséseit
rendre határidőben megválaszolta, noha e magatartást – mivel a jogszabályi kötelezettségek
betartásán nem ment túl – a Hatóság enyhítő körülményként nem értékelte.
A fentiekre, valamint arra tekintettel, hogy a Kötelezett értékesítési árbevétele a 2017. évi
beszámolója szerint 1 253 917 000 forint volt, a kiszabott adatvédelmi bírság érezhető mértékű, de
nem lépi túl a kiszabható bírság maximumát.
A Hatóság az Infotv. 61. § (2) bekezdés a) pontja alapján elrendeli a határozata Kötelezett azonosító
adatainak közzétételével történő nyilvánosságra hozatalát, mivel a határozat személyek széles körét
érinti.
IV. Egyéb kérdések:
Az Infotv. 60. § (1) bekezdése alapján a személyes adatok védelméhez való jog érvényesülése
érdekében a Hatóság hivatalból adatvédelmi hatósági eljárást indíthat. Az adatvédelmi hatósági
eljárásra az általános közigazgatási rendtartásról szóló 2016. évi CL. törvény (a továbbiakban: Ákr.)
szabályait kell alkalmazni az Infotv.-ben meghatározott kiegészítésekkel.
Az Ákr. 103. § (1) bekezdése szerint a hivatalbóli eljárásokban az Ákr. kérelemre indult eljárásokra
vonatkozó rendelkezéseit kell alkalmazni az Ákr. 103–105. §-ában foglalt eltérésekkel.
Az Infotv. 38. § (2) és (2a) bekezdése szerint a Hatóság feladata a személyes adatok védelméhez,
valamint a közérdekű és a közérdekből nyilvános adatok megismeréséhez való jog érvényesülésének
ellenőrzése és elősegítése. Az általános adatvédelmi rendeletben a felügyeleti hatóság részére
megállapított feladat- és hatásköröket a Magyarország joghatósága alá tartozó jogalanyok
tekintetében az általános adatvédelmi rendeletben és az Infotv.-ben meghatározottak szerint a
Hatóság gyakorolja. A Hatóság illetékessége az ország egész területére kiterjed.
Az Infotv. 61. § (2) bekezdése szerint a Hatóság elrendelheti határozatának - az adatkezelő, illetve az
adatfeldolgozó azonosító adatainak közzétételével történő - nyilvánosságra hozatalát, ha a határozat
személyek széles körét érinti, vagy a bekövetkezett jogsérelem súlya a nyilvánosságra hozatalt
indokolja.
Az Infotv. 75/A. § - a szerint a Hatóság az általános adatvédelmi rendelet 83. cikk (2)-(6)
bekezdésében foglalt hatásköreit az arányosság elvének figyelembevételével gyakorolja, különösen
azzal, hogy a személyes adatok kezelésére vonatkozó - jogszabályban vagy az Európai Unió kötelező
jogi aktusában meghatározott - előírások első alkalommal történő megsértése esetén a jogsértés
orvoslása iránt – az általános adatvédelmi rendelet 58. cikkével összhangban – elsősorban az
adatkezelő vagy adatfeldolgozó figyelmeztetésével intézkedik.
A határozatra egyebekben az Ákr. 80. és 81. §-át kell alkalmazni.
Az Ákr. 112. §-a, és 116. § (1) bekezdése, illetve a 114. § (1) bekezdése alapján a határozattal
szemben közigazgatási per útján van helye jogorvoslatnak.
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság döntésével
szembeni közigazgatási per törvényszéki hatáskörbe tartozik, a perre a Kp. 13. § (11) bekezdése
alapján a Fővárosi Törvényszék kizárólagosan illetékes.
A polgári perrendtartásról szóló 2016. évi CXXX. törvénynek (a továbbiakban: Pp.) – a Kp. 26. § (1)
bekezdése alapján alkalmazandó – 72. §-a alapján a törvényszék hatáskörébe tartozó perben a jogi

27

képviselet kötelező. Kp. 39. § (6) bekezdése szerint – ha törvény eltérően nem rendelkezik – a
keresetlevél benyújtásának a közigazgatási cselekmény hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9. § (1) bekezdés b) pontja szerint az ügyfél jogi képviselője
elektronikus kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A tárgyalás
tartása iránti kérelem lehetőségéről szóló tájékoztatás a Kp. 77. § (1)-(2) bekezdésén alapul. A
közigazgatási per illetékének mértékét az illetékekről szóló 1990. évi XCIII. törvény (továbbiakban:
Itv.) 44/A. § (1) bekezdése határozza meg. Az illeték előzetes megfizetése alól az Itv. 59. § (1)
bekezdése és 62. § (1) bekezdés h) pontja mentesíti az eljárást kezdeményező felet.
Az Ákr. 135. §-a szerint a kötelezett a törvényes kamatnak megfelelő mértékű késedelmi pótlékot
köteles fizetni, ha pénzfizetési kötelezettségének határidőben nem tesz eleget.
A Polgári Törvénykönyvről szóló 2013. évi V. törvény 6:48. § (1) bekezdése alapján pénztartozás
esetén a kötelezett a késedelembe esés időpontjától kezdődően a késedelemmel érintett naptári félév
első napján érvényes jegybanki alapkamattal megegyező mértékű késedelmi kamatot köteles fizetni.
Budapest, 2019. május 23.

Dr. Péterfalvi Attila
elnök
c. egyetemi tanár

