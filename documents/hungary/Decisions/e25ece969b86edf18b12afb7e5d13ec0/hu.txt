Ügyszám: NAIH/2018/5573/6/H.

Tárgy: személyes adatok
közlése harmadik személlyel

HAT ÁR O ZAT
A Nemzeti Adatvédelmi és Információszabadság Hatóság (a továbbiakban: Hatóság) előtt
[…...] (a továbbiakban: Kérelmező) az […..] (továbbiakban: Kérelmezett) által nyilvántartott
személyes adatai harmadik személynek jogsértő módon történt közlésének megállapítására
irányult kérelmére indult adatvédelmi hatósági eljárásban az alábbi döntést hozza:
A Hatóság a kérelemnek helyt ad és megállapítja, hogy a Kérelmezett a Kérelmező
személyes adatait jogellenesen kezelte, mert az indokolás II. pontjában kifejtettek szerint
azokat 2018. július 18-án harmadik személlyel jogalap nélkül közölte.
A hatósági eljárás során eljárási költség nem merült fel, ezért annak viseléséről nem
rendelkezett a Hatóság.
A jelen határozattal szemben közigazgatási úton jogorvoslatnak nincs helye, de az a közléstől
számított 30 napon belül a Fővárosi Törvényszékhez címzett keresettel közigazgatási perben
megtámadható. A keresetlevelet a Hatósághoz kell benyújtania, elektronikusan, amely azt az
ügy irataival együtt továbbítja a bíróságnak. A tárgyalás tartása iránti kérelmet a keresetben
jelezni kell. A teljes személyes illetékmentességben nem részesülők számára a bírósági
felülvizsgálati eljárás illetéke 30 000 Ft, a per tárgyi illetékfeljegyzési jog alá esik. A Fővárosi
Törvényszék előtti eljárásban a jogi képviselet kötelező.
INDOKOLÁS
I. Az eljárás menete és a tényállás tisztázása
A Kérelmező meghatalmazással igazolt jogi képviselője útján a Hatósághoz 2018. augusztus
23. napján érkezett kérelmében adatvédelmi hatósági eljárás megindítását kezdeményezte,
melynek folytán a Hatóság az információs önrendelkezési jogról és az információszabadságról
szóló 2011. évi CXII. törvény (a továbbiakban: Infotv.) 60. § (1) bekezdése alapján a személyes
adatok védelméhez való jog érvényesülése érdekében NAIH/2018/5573/H ügyszámon
adatvédelmi hatósági eljárást indított.
A kérelemben foglaltak szerint a Kérelmezett munkatársa a Kérelmező hozzájárulása, illetve
egyéb jogalap nélkül adta ki 2018. július 18-án telefonon harmadik személy részére a
személyes adatait, amikor – a jelzáloghitel-szerződésben nem szereplő - harmadik személyt
arra hivatkozással hívta fel telefonon, hogy a Kérelmező nem fizeti a törlesztő részleteket és
tájékoztatta a személyes adatairól, többek között a lakcíméről is. A jogalap nélküli adatközlés
miatt a Kérelmező a jogsértés megállapítását kérte a Hatóságtól.
A Hatóság az adatvédelmi hatósági eljárás megindításáról a NAIH/2018/5573/1/H.
végzésében értesítette a Kérelmezettet, továbbá ugyanebben a végzésben a tényállás

2
tisztázása érdekében nyilatkozattételre hívta fel az általános közigazgatási rendtartásról szóló
2016. évi CL. törvény (a továbbiakban: Ákr.) 63. §-ára hivatkozással.
A Kérelmezett a J/245/2018/KI hivatkozási számú válaszlevelében nyilatkozott a Hatóság által
feltett kérdésekre, és tájékoztatta a Hatóságot arról, hogy az adatvédelmi tisztviselője belső
vizsgálatot indított, továbbá arról, hogy ez a vizsgálat milyen eredményre jutott.
A Kérelmezett nyilatkozata szerint 2006. január 27. napján jelzáloghitel-szerződést (a
továbbiakban: Jelzáloghitel-szerződés) kötött a Kérelmezővel. A Jelzáloghitel-szerződésben
tévesen rögzítették a zálogtárgy helyrajzi számát és emiatt az adatbázisukba is a téves adat
került rögzítésre. A belső vizsgálatuk feltárta, hogy a Jelzáloghitel-szerződést a későbbiekben
papír alapon módosították, így abban már a helyes fedezeti ingatlan szerepel, azonban
adminisztrációs hiba miatt „a fedezeti ingatlan adat módosításának átvezetése a banki
rendszerben nem történt meg”.
A Kérelmezett a Kérelmező személyes adatai harmadik személlyel – az adatbázisban tévesen
zálogként feltüntett ingatlan tulajdonosának – való közlésével kapcsolatban azt nyilatkozta,
hogy a harmadik személy megkeresése és a Kérelmező személyes adatainak részére történt
kiadása is az eredeti, 2006-os szerződésben helytelenül rögzített fedezeti ingatlan helyrajzi
számára vezethető vissza.
A Kérelmezett levelében azt közölte a Hatósággal, hogy a „rendszerhibáról a telefonos
kollégák nem bírtak tudomással a hívás pillanatában, azonban a hiba feltárását követően
Bankunk a fedezeti ingatlan adatokat a rendszerben haladéktalanul kijavította” a Kérelmező
ügyleténél.
A Kérelmezett a J/275/2018/KI. számú válaszlevelében továbbá azt nyilatkozta, hogy a
harmadik személy 2018. 05.24-én került rögzítésre az ügylet szereplői közé és a Kérelmező
többszöri ismételt késedelembe esésének okán került megkeresésre annak érdekében, hogy
a bank eleget tegyen az adósságrendezésre vonatkozó MNB ajánlásban foglaltaknak. Így az
adatbázisban tévesen zálogtárgyként feltüntetett ingatlan tulajdonosának személyes adatai a
telefonos megkeresések időpontjában, 2018. július 18-án a 217109 szerződésszámú
kölcsönügylet ügyleti szereplői között rögzítve voltak a rendszerben.
II. Hatóság döntése
II.1. A vizsgált adatkezelés
A természetes személyeknek a személyes adatok kezelése tekintetében történő védelméről
és az ilyen adatok szabad áramlásáról, valamint a 95/46/EK irányelv hatályon kívül
helyezéséről szóló 2016/679 (EU) rendelet (a továbbiakban: általános adatvédelmi rendelet)
2. cikk (1) bekezdése szerint a rendeletet kell alkalmazni a személyes adatok részben vagy
egészben automatizált módon történő kezelésére, valamint azoknak az adatoknak a nem
automatizált kezelésére, amelyek valamely nyilvántartási rendszer részét képezik, vagy
amelyeket egy nyilvántartási rendszer részévé kívánnak tenni. Az adatkezelés fogalmát az
általános adatvédelmi rendelet 4. cikk 2. pontja1 határozza meg.
Az eljárás tárgyát képező telefonon közölt személyes adatok kezelése számítógépes
rendszerben történt, mely a Kérelmezett alaprendszeréből és az erre támaszkodó
követeléskezelő rendszeréből áll. A követeléskezelő rendszerbe történt betekintés
eredményeként került sor a telefonon való közlésre, így a fentiek értelmében a vizsgált
tevékenység adatkezelésnek minősül, melyre az általános adatvédelmi rendelet
1

általános adatvédelmi rendelet 4. cikk 2. „adatkezelés”: a személyes adatokon vagy adatállományokon
automatizált vagy nem automatizált módon végzett bármely művelet vagy műveletek összessége, így a gyűjtés,
rögzítés, rendszerezés, tagolás, tárolás, átalakítás vagy megváltoztatás, lekérdezés, betekintés, felhasználás,
közlés továbbítás, terjesztés vagy egyéb módon történő hozzáférhetővé tétel útján, összehangolás vagy
összekapcsolás, korlátozás, törlés, illetve megsemmisítés;

3
alkalmazandó.
II.2.

Az adatkezelés célja és jogalapja

A Kérelmezett által becsatolt hangfelvételekből megállapítható, hogy a Kérelmezett
munkatársa 2018. július 18-án nem csak az adós - jelen eljárásban a Kérelmező szerződésben szereplő személyes adatáról adott felvilágosítást, hanem a szerződés alapján
követelt lejárt tartozásról, azaz a megfizetni elmulasztott összegről is értesítette a Kérelmezett
adatbázisa szerint zálogkötelezettként nyilvántartott, de a Jelzáloghitel-szerződésben nem
szereplő harmadik személyt. A Kérelmezett munkatársa a tájékoztatáskor tévedésben volt,
ezért közölt a harmadik személlyel olyan adatokat, melyre nem állt fenn jogalapja.
A Kérelmezett tévesen a harmadik személyt tájékoztatta a Kérelmező tartozásáról és arról,
hogy a harmadik személy ingatlana mint dologi biztosíték miatt a harmadik személy is érintett
a Kérelmező tartozásával kapcsolatosan. A Kérelmezett érdeksérelmet okozott a
Kérelmezőnek, mert a tévedésbe ejtett harmadik személy felkereste a Kérelmezőt a
lakóhelyén. Az eljárás során, a telefonon történt közlés tényét a Kérelmezett sem vitatta.
A fentiekben ismertetett tényekre tekintettel a Hatóság megállapította, hogy a Kérelmezett a
jogügyletben nem érintett harmadik személlyel közölt olyan személyes adatokat, melyek
megismerésére a harmadik személy nem volt jogosult, ezért a jogalap nélküli közléssel
megsértette az általános adatvédelmi rendelet 6. cikkének (1) bekezdését.
A Hatóság a Kérelmezett nyilatkozatai alapján megállapította, hogy az adatkezelési folyamat
során a problémát a téves adatrögzítés okozta. A Kérelmezett maga is elismerte, hogy a
Kérelmező ügyletének adatai pontatlanul szerepeltek a rendszerében.
Az általános adatvédelmi rendelet megsértése a Kérelmezett 2018. május 25-e előtt elkövetett
gondatlanságának következménye volt, ugyanis a Kérelmező személyes adatai 2018. július
18-án harmadik személlyel telefonon történt közlése a 2006. január 27. napján kötött
jelzáloghitel-szerződésben
szereplő
elírási
hibára
vezethető
vissza,
melynek
következményeként a harmadik személy adatai 2018. 05. 24-én kerültek rögzítésre az ügylet
szereplői közé. A tévesen rögzített adatok csak a jogalap nélküli közlést követően kerültek
kijavításra.
II.3. Jogkövetkezmények
A Hatóság az Infotv. 61. § (1) bekezdés a) pontjára tekintettel az általános adatvédelmi
rendelet 58. cikk (2) bekezdés szerinti jogkövetkezményeket alkalmazhatja.
II.3.1. A Hatóság a Kérelmező kérelmének helyt ad és az általános adatvédelmi rendelet 58.
cikk (2) bekezdés b) pontja alapján elmarasztalja az adatkezelőt, mert az adatkezelési
tevékenysége megsértette az általános adatvédelmi rendelet rendelkezéseit.
II.3.2. A Hatóság hivatalból megvizsgálta, hogy indokolt-e a Kérelmezettel szemben
adatvédelmi bírság kiszabása. E körben a Hatóság az általános adatvédelmi rendelet 83. cikk
(2) bekezdése alapján mérlegelte az ügy összes körülményét az alábbiak szerint:
A Kérelmezett kár enyhítése érdekében tett intézkedései körében értékelte a Hatóság azt,
hogy a Kérelmezett - a nyilatkozata szerint - a hiba feltárását követően a fedezeti ingatlan
adatokat a rendszereiben haladéktalanul kijavította.
A Hatósággal való együttműködés körében értékelte azt, hogy a Kérelmezett belső vizsgálatot
folytatott le, melynek megállapításait a Hatósággal közölte, ezzel hozzájárult az eljárás tárgyát
képező jogsértés feltárásához.
A Hatóság figyelembe vette, hogy a Kérelmezett elmarasztalására az általános adatvédelmi
rendelet megsértése miatt még nem került sor, és a jelen hatósági eljárás tárgyát képező
jogsértés az általános adatvédelmi rendelet hatálybalépésének első néhány hónapjában

4
történt, mely több mint tíz évvel ezelőtt történt téves adatrögzítésre vezethető vissza. A bírság
az idő múlására is tekintettel nem töltené be a célját, ezért a Hatóság annak kiszabását nem
tartja indokoltnak.
A fentiek alapján a Hatóság a rendelkező részben foglaltak szerint döntött.
III. Eljárási szabályok
A Hatóság hatáskörét az Infotv. 38. § (2) és (2a) bekezdése határozza meg, illetékessége az
egész ország területére kiterjed.
Az Ákr. 112. §-a, és a 116. § (1) bekezdése, illetve a 114. § (1) bekezdése alapján a határozattal
szemben közigazgatási per útján van helye jogorvoslatnak.
***
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság
döntésével szembeni közigazgatási per törvényszéki hatáskörbe tartozik, a perre a Kp. 13. §
(11) bekezdése alapján a Fővárosi Törvényszék kizárólagosan illetékes. A polgári
perrendtartásról szóló 2016. évi CXXX. törvénynek (a továbbiakban: Pp.) - a Kp. 26. § (1)
bekezdése alapján alkalmazandó – 72. §-a alapján a törvényszék hatáskörébe tartozó perben
jogi képviselet kötelező. Kp. 39. § (6) bekezdése szerint – ha törvény eltérően nem rendelkezik
– a kerestelevél benyújtásának a közigazgatási cselekmény hatályosulására halasztó hatálya
nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény
(a továbbiakban: E-ügyintézési tv.) 9.§ (1) bekezdés b) pontja szerint az ügyfél jogi képviselője
elektronikus kapcsolattartásra kötelezett.
A keresetlevél benyújtásának helyét és idejét a Kp. 39. § (1) bekezdése határozza meg. A
tárgyalás tartása iránti kérelem lehetőségéről szóló tájékoztatás a Kp. 77. § (1) - (2)
bekezdésén alapul. A közigazgatási per illetékének mértékét az illetékekről szóló 1990. évi
XCIII. törvény (továbbiakban: Itv.) 44/A. § (1) bekezdése határozza meg. Az illeték előzetes
megfizetése alól az Itv. 59. § (1) bekezdése és 62. § (1) bekezdés h) pontja mentesíti az
eljárást kezdeményező felet.
Budapest, 2018. december 21.

Dr. Péterfalvi Attila
elnök
c. egyetemi tanár

