Ügyszám: NAIH/2020/4762/9.

Tárgy: kérelemnek helyt adó
határozat

A Nemzeti Adatvédelmi és Információszabadság Hatóság (a továbbiakban: Hatóság) előtt …
kérelmezőnek (Lakcíme: ….; a továbbiakban: Kérelmező) a MarkMyProfessor Médiareklám
Szolgáltató Kft. kérelmezettel (székhelye: 2040 Budaörs Kikelet utca 11. A. épület; a
továbbiakban: Kérelmezett) szemben, személyes adatok kezeléséről történő tájékoztatás
megfelelősége, illetve személyes adatok törlése tárgyában benyújtott kérelmére indult adatvédelmi
hatósági eljárásban meghozta az alábbi
HATÁROZATOT
A Hatóság a kérelemnek részben helyt ad és megállapítja, hogy
I.

II.

a Kérelmezett azzal, hogy nem biztosította a Kérelmező hozzáféréshez való jogát, és
nem tett eleget a tájékoztatáshoz fűződő érintetti jogának gyakorlására irányuló
kérelmének, továbbá a hozzá intézett kérelem alapján az általános adatvédelmi
rendeletben előírt egy hónapos határidőn belül nem tájékoztatta a Kérelmezőt, valamint
azzal, hogy
nem tett eleget az általa üzemeltetett honlapon és a honlaphoz kapcsolódó
szolgáltatások keretében végzett adatkezelés során az Európai Parlament és a Tanács
2016. április 27-i (EU) 2016/679 Rendelete a természetes személyeknek a személyes
adatok kezelése tekintetében történő védelméről és az ilyen adatok szabad áramlásáról,
valamint a 95/46/EK irányelv hatályon kívül helyezéséről szóló rendeletében (a
továbbiakban: általános adatvédelmi rendelet) előírt tájékoztatási kötelezettségének,
megsértette a Kérelmező hozzáféréshez és tájékoztatáshoz fűződő érintetti jogát;
valamint az átláthatóság elvét.

A Hatóság a kérelmet részben elutasítja és megállapítja, hogy
III.

a Kérelmezett nem sértette meg a Kérelmező törléshez való jogát.

Az I. és II. pontban megállapított jogsértés miatt a Kérelmezettet - azzal, hogy újabb adatvédelmi
jogsértés megállapítása esetén a jogkövetkezmények megállapításakor jelen jogsértést, mint
előzményt fokozott súllyal veszi majd figyelembe - figyelmeztetésben részesíti.
***
A jelen határozattal szemben közigazgatási úton jogorvoslatnak nincs helye, de az a közléstől
számított 30 napon belül a Fővárosi Törvényszékhez címzett keresetlevéllel közigazgatási perben
megtámadható. A keresetlevelet a Hatósághoz kell benyújtania, elektronikusan, amely azt az ügy
irataival együtt továbbítja a bíróságnak. A tárgyalás tartása iránti kérelmet a keresetlevélben jelezni
kell. A teljes személyes illetékmentességben nem részesülők számára a közigazgatási per illetéke
30 000 Ft, a per tárgyi illetékfeljegyzési joga alá esik. A Fővárosi Törvényszék előtti eljárásban a jogi
képviselet kötelező.

INDOKOLÁS

I. Tényállás, előzmények
A Kérelmező a Hatóságnál 2020. március 16-án adatvédelmi hatósági eljárás iránti kérelmet
terjesztett elő a Kérelmezettel szemben. Ebben az általános adatvédelmi rendelet 12. cikk (3)
bekezdésének (az adatkezelő tájékoztatási kötelezettsége), a 17. cikk (1) bekezdés c) pontjának (a
törléshez való jog) valamint a 21. cikk (1) bekezdése (a személyes adatok kezelése elleni tiltakozás)
sérelmét jelölte meg. A Kérelmező egyrészt sérelmezte, hogy a Kérelmezetthez intézett tájékoztatás
iránti kéréseire nem kapott választ, másrészt kifogásolta a Kérelmezett által nyilvántartott személyes
adatai kezelése jogalapjának a hiányát, valamint azt, hogy a Kérelmezett által üzemeltetett honlapon
2013. évben közzétett adatvédelmi szabályzatnak az általános adatvédelmi rendelet
hatálybalépését követő aktualizálása elmaradt.
A Kérelmező a Kérelmezett adatkezelési tájékoztató készítésére kötelezését, valamint a személyes
adatainak a törlését kérte.
A Hatóság a rendelkezésére álló adatok alapján megállapította, hogy a Kérelmező 2019. november
18-án kelt elektronikus levelében, az általános adatvédelmi rendelet 15. cikkére hivatkozva,
adatkezelési tájékoztatást kért a Kérelmezettől. A válasz elmaradása miatt 2020. február 18-án kelt
tértivevényes küldeményében megismételte az adatkezelésre vonatkozó tájékoztatás iránti
kérelmét, valamint az általános adatvédelmi rendelet 17. cikk (1) bekezdésének c) pontjára
hivatkozva, a személyes adatai törlését is kérte a Kérelmezettől. Ez utóbbi küldeményt a Magyar
Posta a címzett cégjegyzék szerinti székhelycímén két alkalommal kísérelte meg kézbesíteni,
sikertelenül. A Kérelmező ezt követően fordult a Hatósághoz.
A Hatóság a tényállás tisztázása érdekében 2020. június 18-án kelt NAIH/2020/4762/2. számú
végzésében a rendelkező részben foglaltak szerinti tájékoztatás 15 napon belül történő megadására
hívta fel a Kérelmezettet. A Kérelmezett az adatszolgáltatásra nyitva álló határidőben nem tett eleget
a Hatóság felhívásának, ezért őt a Hatóság 2020. július 09-én kelt NAIH/2020/4762/3 számú
végzésében 100.000 Ft, azaz egyszázezer forint eljárási bírsággal sújtotta, és ismételten
felszólította a kért tájékoztatás 8 napon belül történő megadására. Ez a határidő is eredménytelenül
telt el, holott a Kérelmezett a végzést a postai küldeménynapló adatai alapján 2020. július 14-én
átvette. A Kérelmezett 2020. július 31-én kelt kérelmében kérte a válaszadás határidejének 15
nappal történő meghosszabbítását.
A Kérelmezett a Hatóság hiánypótlásra történő ismételt felhívására adott, 2020. szeptember 14-én
kelt, a Hatósághoz 2020. szeptember 25-én érkezett válaszában arról tájékoztatta a Hatóságot,
hogy a Kérelmező hozzá intézett, a személyes adatai törlésére vonatkozó kérelmének eleget tett,
így a Kérelmezővel összefüggő személyes adatot a továbbiakban nem kezel. A Kérelmező hozzá
intézett kérelmét megelőzően a Kérelmező nevét, mint személyes adatát, ahhoz a felsőoktatási
intézményhez rendelve ahol tanított, kezelte.
II. Az alkalmazott jogszabályi rendelkezések
Az általános adatvédelmi rendelettel együtt alkalmazandó, az információs önrendelkezési jogról és
az információszabadságról szóló 2011. évi CXII. törvény (a továbbiakban: Infotv.) 3. § 6. pontja
alapján közérdekből nyilvános adat a közérdekű adat fogalma alá nem tartozó minden olyan adat,
2

amelynek nyilvánosságra hozatalát, megismerhetőségét vagy hozzáférhetővé tételét törvény
közérdekből elrendeli.
Az általános adatvédelmi rendelet 2. cikk (1) bekezdése alapján az általános adatvédelmi rendeletet
kell alkalmazni a személyes adatok részben vagy egészben automatizált módon történő kezelésére,
valamint azoknak a személyes adatoknak a nem automatizált módon történő kezelésére, amelyek
valamely nyilvántartási rendszer részét képezik, vagy amelyeket egy nyilvántartási rendszer részévé
kívánnak tenni.
Az általános adatvédelmi rendelet 4. cikk 1. pontja alapján „személyes adat”: azonosított vagy
azonosítható természetes személyre („érintett") vonatkozó bármely információ; azonosítható az a
természetes személy, aki közvetlen vagy közvetett módon, különösen valamely azonosító, például
név, szám, helymeghatározó adat, online azonosító vagy a természetes személy testi, fiziológiai,
genetikai, szellemi, gazdasági, kulturális vagy szociális azonosságára vonatkozó egy vagy több
tényező alapján azonosítható.
Az általános adatvédelmi rendelet 4. cikk 2. pontja alapján „adatkezelés”: a személyes adatokon
vagy adatállományokon automatizált vagy nem automatizált módon végzett bármely művelet vagy
műveletek összessége, így a gyűjtés, rögzítés, rendszerezés, tagolás, tárolás, átalakítás vagy
megváltoztatás, lekérdezés, betekintés, felhasználás, közlés továbbítás, terjesztés vagy egyéb
módon történő hozzáférhetővé tétel útján, összehangolás vagy összekapcsolás, korlátozás, törlés,
illetve megsemmisítés.
Az általános adatvédelmi rendelet 4. cikk 7. pontja alapján: „adatkezelő”: az a természetes vagy jogi
személy, közhatalmi szerv, ügynökség vagy bármely egyéb szerv, amely a személyes adatok
kezelésének céljait és eszközeit önállóan vagy másokkal együtt meghatározza; ha az adatkezelés
céljait és eszközeit az uniós vagy a tagállami jog határozza meg, az adatkezelőt vagy az adatkezelő
kijelölésére vonatkozó különös szempontokat az uniós vagy a tagállami jog is meghatározhatja.
Az általános adatvédelmi rendelet 5. cikk (1) bekezdés b) pontja alapján személyes adat csak
meghatározott, egyértelmű és jogszerű célból gyűjthető, és ezekkel a célokkal össze nem
egyeztethető módon nem kezelhető („célhoz kötöttség”).
Az általános adatvédelmi rendelet 6. cikk (1) bekezdése alapján személyes adat kizárólag akkor és
annyiban kezelhető jogszerűen, ha legalább az alábbiak egyike teljesül:
az érintett hozzájárulását adta személyes adatainak egy vagy több konkrét célból történő
kezeléséhez;
az adatkezelés olyan szerződés teljesítéséhez szükséges, amelyben az érintett az egyik fél, vagy
az a szerződés megkötését megelőzően az érintett kérésére történő lépések megtételéhez
szükséges;
az adatkezelés az adatkezelőre vonatkozó jogi kötelezettség teljesítéséhez szükséges;
az adatkezelés az érintett vagy egy másik természetes személy létfontosságú érdekeinek védelme
miatt szükséges;
az adatkezelés közérdekű vagy az adatkezelőre ruházott közhatalmi jogosítvány gyakorlásának
keretében végzett feladat végrehajtásához szükséges;

3

az adatkezelés az adatkezelő vagy egy harmadik fél jogos érdekeinek érvényesítéséhez szükséges,
kivéve, ha ezen érdekekkel szemben elsőbbséget élveznek az érintett olyan érdekei vagy alapvető
jogai és szabadságai, amelyek személyes adatok védelmét teszik szükségessé, különösen, ha az
érintett gyermek.
Az általános adatvédelmi rendelet 15. cikk (1) bekezdése értelmében az érintett jogosult arra, hogy
az adatkezelőtől visszajelzést kapjon arra vonatkozóan, hogy személyes adatainak kezelése
folyamatban van-e, és ha ilyen adatkezelés folyamatban van, jogosult arra, hogy a személyes
adatokhoz és a következő információkhoz hozzáférést kapjon:
a) az adatkezelés céljai;
b) az érintett személyes adatok kategóriái;
c) azon címzettek vagy címzettek kategóriái, akikkel, illetve amelyekkel a személyes adatokat
közölték vagy közölni fogják, ideértve különösen a harmadik országbeli címzetteket, illetve a
nemzetközi szervezeteket;
d) adott esetben a személyes adatok tárolásának tervezett időtartama, vagy ha ez nem lehetséges,
ezen időtartam meghatározásának szempontjai;
e) az érintett azon joga, hogy kérelmezheti az adatkezelőtől a rá vonatkozó személyes adatok
helyesbítését, törlését vagy kezelésének korlátozását, és tiltakozhat az ilyen személyes adatok
kezelése ellen;
f) a valamely felügyeleti hatósághoz címzett panasz benyújtásának joga;
g) ha az adatokat nem az érintettől gyűjtötték, a forrásukra vonatkozó minden elérhető információ;
h) a 22. cikk (1) és (4) bekezdésében említett automatizált döntéshozatal ténye, ideértve a
profilalkotást is, valamint legalább ezekben az esetekben az alkalmazott logikára és arra vonatkozó
érthető információk, hogy az ilyen adatkezelés milyen jelentőséggel bír, és az érintettre nézve milyen
várható következményekkel jár.
Az általános adatvédelmi rendelet 17. cikk (1) bekezdése alapján az érintett jogosult arra, hogy
kérésére az adatkezelő indokolatlan késedelem nélkül törölje a rá vonatkozó személyes adatokat,
az adatkezelő pedig köteles arra, hogy az érintettre vonatkozó személyes adatokat indokolatlan
késedelem nélkül törölje, ha az alábbi indokok valamelyike fennáll:
a személyes adatokra már nincs szükség abból a célból, amelyből azokat gyűjtötték vagy más
módon kezelték;
az érintett visszavonja a 6. cikk (1) bekezdésének a) pontja vagy a 9. cikk (2) bekezdésének
pontja értelmében az adatkezelés alapját képező hozzájárulását, és az adatkezelésnek nincs más
jogalapja;
az érintett a 21. cikk (1) bekezdése alapján tiltakozik az adatkezelése ellen, és nincs elsőbbséget
élvező jogszerű ok az adatkezelésre, vagy az érintett a 21. cikk (2) bekezdése alapján tiltakozik az
adatkezelés ellen;
a személyes adatokat jogellenesen kezelték;
4

a személyes adatokat az adatkezelőre alkalmazandó uniós vagy tagállami jogban előírt jogi
kötelezettség teljesítéséhez törölni kell;
a személyes adatok gyűjtésére a 8. cikk (1) bekezdésében említett, információs társadalommal
összefüggő szolgáltatások kínálásával kapcsolatosan került sor.
Az általános adatvédelmi rendelet 17. cikk (2) bekezdése értelmében, ha az adatkezelő
nyilvánosságra hozta a személyes adatot, és az (1) bekezdés értelmében azt törölni köteles, az
elérhető technológia és a megvalósítás költségeinek figyelembevételével megteszi az észszerűen
elvárható lépéseket - ideértve technikai intézkedéseket - annak érdekében, hogy tájékoztassa az
adatokat kezelő adatkezelőket, hogy az érintett kérelmezte tőlük a szóban forgó személyes adatokra
mutató linkek vagy e személyes adatok másolatának, illetve másodpéldányának törlését.
Az általános adatvédelmi rendelet 17. cikk (3) bekezdés alapján az (1) és (2) bekezdés nem
alkalmazandó, amennyiben az adatkezelés szükséges:
a véleménynyilvánítás szabadságához és a tájékozódáshoz való jog gyakorlása céljából;
a személyes adatok kezelését előíró, az adatkezelőre alkalmazandó uniós vagy tagállami jog szerinti
kötelezettség teljesítése, illetve közérdekből vagy az adatkezelőre ruházott közhatalmi jogosítvány
gyakorlása keretében végzett feladat végrehajtása céljából;
a 9. cikk (2) bekezdése h) és i) pontjának, valamint a 9. cikk (3) bekezdésének megfelelően a
népegészségügy területét érintő közérdek alapján;
a 89. cikk (1) bekezdésével összhangban a közérdekű archiválás céljából, tudományos és történelmi
kutatási célból vagy statisztikai célból, amennyiben az (1) bekezdésben említett jog
valószínűsíthetően lehetetlenné tenné vagy komolyan veszélyeztetné ezt az adatkezelést; vagy
jogi igények előterjesztéséhez, érvényesítéséhez, illetve védelméhez.
A személyes adatok törlésével összefüggő adatkezelői kötelezettségeket az általános adatvédelmi
rendelet 12. cikke határozza meg.
Az általános adatvédelmi rendelet 12. cikk (3) bekezdése alapján az adatkezelő indokolatlan
késedelem nélkül, de mindenféleképpen a kérelem beérkezésétől számított egy hónapon belül
tájékoztatja az érintettet a 15-22. cikk szerinti kérelem nyomán hozott intézkedésekről. Szükség
esetén, figyelembe véve a kérelem összetettségét és a kérelmek számát, ez a határidő további két
hónappal meghosszabbítható. A határidő meghosszabbításáról az adatkezelő a késedelem okainak
megjelölésével a kérelem kézhezvételétől számított egy hónapon belül tájékoztatja az érintettet. Ha
az érintett elektronikus úton nyújtotta be a kérelmet, a tájékoztatást lehetőség szerint elektronikus
úton kell megadni, kivéve, ha az érintett azt másként kéri.
Az általános adatvédelmi rendelet 12. cikk (4) bekezdése értelmében, ha az adatkezelő nem tesz
intézkedéseket az érintett kérelme nyomán, késedelem nélkül, de legkésőbb a kérelem
beérkezésétől számított egy hónapon belül tájékoztatja az érintettet az intézkedés elmaradásának
okairól, valamint arról, hogy az érintett panaszt nyújthat be valamely felügyeleti hatóságnál, és élhet
bírósági jogorvoslati jogával.
Az általános adatvédelmi rendelet 12. cikk (5) bekezdése szerint az érintetti jogokkal kapcsolatos
kérelmeket, így a törlés iránti kérelem nyomán hozott intézkedést és az arról való tájékoztatást
alapvetően díjmentesen kell biztosítani. Ha az érintett kérelme egyértelműen megalapozatlan vagy
5

- különösen ismétlődő jellege miatt - túlzó, az adatkezelő, figyelemmel a kért információ vagy
tájékoztatás nyújtásával vagy a kért intézkedés meghozatalával járó adminisztratív költségekre,
ésszerű díjat számíthat fel, vagy megtagadhatja a kérelem alapján történő intézkedést. A kérelem
egyértelműen megalapozatlan vagy túlzó jellegének bizonyítása az adatkezelőt terheli.
Az általános adatvédelmi rendelet 58. cikk (2) bekezdésének b) pontja szerint a felügyeleti hatóság
korrekciós hatáskörében eljárva b) elmarasztalja az adatkezelőt vagy az adatfeldolgozót, ha
adatkezelési tevékenysége megsértette e rendelet rendelkezéseit.
Az általános adatvédelmi rendelet hatálya alá tartozó adatkezelésre az Infotv. 2. § (2) bekezdése
szerint az általános adatvédelmi rendeletet az ott megjelölt rendelkezésekben meghatározott
kiegészítésekkel kell alkalmazni.
Az Infotv. 60. § (1) bekezdése szerint a személyes adatok védelméhez való jog érvényesülése
érdekében a Hatóság az érintett erre irányuló kérelmére adatvédelmi hatósági eljárást indít, illetve
hivatalból adatvédelmi hatósági eljárást indíthat.
Az általános adatvédelmi rendelet eltérő rendelkezése hiányában a kérelemre indult adatvédelmi
hatósági eljárásra az általános közigazgatási rendtartásról szóló 2016. évi CL törvény (a
továbbiakban: Ákr.) rendelkezéseit kell alkalmazni az Infotv.-ben meghatározott eltérésekkel.
Az Ákr. 103. § (1) bekezdése alapján a hivatalbóli eljárásokra az Ákr.-nek a kérelemre indult
eljárásokra vonatkozó rendelkezéseit az Ákr. 103 és 104. §-ában foglalt eltérésekkel kell alkalmazni.
Az Infotv. 61. § (1) bekezdés a) pontja szerint az adatvédelmi hatósági eljárásban hozott
határozatában a Hatóság az Infotv. 2. § (2) bekezdésében meghatározott adatkezelési műveletekkel
összefüggésben az általános adatvédelmi rendelet 58. cikk (2) bekezdés szerinti
jogkövetkezményeket alkalmazhatja.
Az általános adatvédelmi rendelet 58. cikk (2) bekezdés b), c) és d) pontjai alapján a felügyeleti
hatóság korrekciós hatáskörében eljárva elmarasztalja az adatkezelőt vagy az adatfeldolgozót, ha
adatkezelési tevékenysége megsértette e rendelet rendelkezéseit; utasítja az adatkezelőt vagy az
adatfeldolgozót, hogy teljesítse az érintettnek az e rendelet szerinti jogai gyakorlására vonatkozó
kérelmét; utasítja az adatkezelőt vagy az adatfeldolgozót, hogy adatkezelési műveleteit - adott
esetben meghatározott módon és meghatározott időn belül - hozza összhangba e rendelet
rendelkezéseivel.
Az Infotv. 75/A. § alapján a Hatóság az általános adatvédelmi rendelet 83. cikk (2)-(6) bekezdésében
foglalt hatásköreit az arányosság elvének figyelembevételével gyakorolja, különösen azzal, hogy a
személyes adatok kezelésére vonatkozó - jogszabályban vagy az Európai Unió kötelező jogi
aktusában meghatározott - előírások első alkalommal történő megsértése esetén a jogsértés
orvoslása iránt az általános adatvédelmi rendelet 58. cikkével összhangban - elsősorban az
adatkezelő vagy adatfeldolgozó figyelmeztetésével intézkedik.
III. A Hatóság döntése
A Kérelmező tájékoztatáshoz fűződő jogával összefüggésben a Hatóság rögzíti, hogy „ (…) az
információs társadalom korában különösen fennáll annak veszélye, hogy egyes állami és piaci
szereplők a modern infokommunikációs technológiák felhasználásával nagy mennyiségű
információt gyűjtsenek, tároljanak és dolgozzanak fel az érintettek tudtán és beleegyezésén kívül.
Ez a fajta erőfölény magában rejti a visszaélések, az egyének jogai és érdekei sérülésének fokozott
6

veszélyét. A tájékoztatás elsődlegesen azt hivatott megelőzni, hogy az adatkezelő oldalán
„információs monopólium” alakuljon ki. Az előzetes tájékozódáshoz való jog értelmében az
adatkezelők kötelesek megfelelő tájékoztatást nyújtani az érintettek részére a személyes adataik
kezelésének útjával és körülményeivel kapcsolatban. E jog egyrészt azt hivatott biztosítani az
adatalanyokban, hogy az adatkezelő velük kapcsolatban személyes adatokat kíván kezelni.
Másrészt a tájékoztatás révén az adatalanyok megítélhetik azt, hogy a tervezett adatkezelés milyen
hatást gyakorolhat a magánéletükre, illetve milyen egyéb kockázatokat és veszélyeket rejt magában.
Végezetül pedig az egyének a kapott információk révén válnak képessé arra, hogy gyakorolják
információs önrendelkezési jogukat.”1
Hangsúlyozni szükséges azt is, hogy a kérelemhez igazodó tartalmú és időben nyújtott tájékoztatás
az adatkezelő működésének, adatkezelési rendjének átláthatósága és a tisztességes eljárás
követelményének érvényre juttatása szempontjából is döntő jelentőséggel bír. A fenti elveknek
megfelelően az általános adatvédelmi rendelet 12. cikk (3) bekezdése alapján az adatkezelő
indokolatlan késedelem nélkül, de mindenféleképpen a kérelem beérkezésétől számított egy
hónapon belül tájékoztatja az érintettet a 15-22. cikk szerinti kérelem nyomán hozott
intézkedésekről. Szükség esetén, figyelembe véve a kérelem összetettségét és a kérelmek számát,
ez a határidő további két hónappal meghosszabbítható.
Az általános adatvédelmi rendelet 12. cikk (4) bekezdése értelmében, ha az adatkezelő nem tesz
intézkedéseket az érintett kérelme nyomán, késedelem nélkül, de legkésőbb a kérelem
beérkezésétől számított egy hónapon belül tájékoztatja az érintettet az intézkedés elmaradásának
okairól, valamint arról, hogy az érintett panaszt nyújthat be valamely felügyeleti hatóságnál, és élhet
bírósági jogorvoslati jogával.
Az adatalanyok hozzáféréshez való joga az információs önrendelkezési jog egyik konstitutív eleme,
és mint ilyen, a személyes adatok védelméhez fűződő alapjog egyik legfontosabb aspektusa. E
jogosultság lényege, hogy az érintett tájékoztatást kaphat az adatkezeléssel összefüggésben. A
kapott információk révén pedig az adatalany képessé válik az adatkezelő folyamatban lévő
tevékenységének az ellenőrzésére, gyakorolhatja a számára biztosított jogokat, illetve jogorvoslatot
vehet igénybe.
A Hatóság megállapítja, hogy a Kérelmezett azzal, hogy a Kérelmező hozzá intézett kérelmére nem
adott határidőben érdemi választ, megsértette a Kérelmező hozzáféréshez való, és ezzel szoros
összefüggésben a tájékoztatáshoz fűződő jogait.
A Kérelmezett adatkezelésének jogalapjaként az adatvédelmi biztos 2011. szeptember 22-én kelt
ABI-1234-2/2011/P számú, állásfoglalására, amely szerint az egyetemi és főiskolai hallgatónak joga
van arra, hogy az emberi méltóság tiszteletben tartásával – akár egy közösségi oldalon – szabadon
véleményt nyilvánítson az oktatók munkájáról, a felsőoktatási intézmény működéséről, valamint
értékelje az oktatói munkát és az Infotv. 26. § (2) bekezdésére hivatkozott.
E rendelkezés szerint közérdekből nyilvános adat a közfeladatot ellátó szerv feladat- és
hatáskörében eljáró személy neve, feladatköre, munkaköre, vezetői megbízása, a közfeladat
ellátásával összefüggő egyéb személyes adata, valamint azok a személyes adatai, amelyek
megismerhetőségét törvény előírja. A közérdekből nyilvános személyes adatok a célhoz kötött
adatkezelés elvének tiszteletben tartásával terjeszthetőek. A közérdekből nyilvános személyes

1

Magyarázat a GDPR-ról - Wolters Kluwe Hungary, Budapest 2018. 150. oldal

7

adatok honlapon történő közzétételére az 1. melléklet és a közfeladatot ellátó személy jogállására
vonatkozó külön törvény rendelkezései irányadóak.
A Hatóság, a Kérelmezett által kifogásolt adatkezelés jogalapjával, illetve a törlési joggal
összefüggésben fenntartja az általa korábban végzett vizsgálatok megállapításait összegző
beszámolójában is2 rögzített álláspontját, miszerint: „(…) a felsőoktatási rendszer működtetése
állami feladat, következésképpen minden államilag elismert felsőoktatási intézmény – fenntartójától
függetlenül – közfeladatot ellátó intézménynek, az oktatással összefüggő feladatokat oktatói és
tanári munkakörben ellátó foglalkoztatottak pedig közfeladatot ellátó, egyfajta tudományos
közszereplést vállaló személynek minősülnek. Tekintettel arra, hogy a weboldalon elérhető
adatbázis célja az, hogy a hallgatók tájékozódhassanak az adott oktató által nyújtott oktatás
színvonaláról, valamint az éppen aktuális követelményekről, az oktatói tevékenységgel
összefüggésben az eredetileg megfogalmazott céllal összhangban megnevezhető az oktató,
amennyiben él az oktatói jogviszonya. (A weboldal üzemeltetője köteles törölni azoknak az
oktatóknak az adatlapját, akik az oktatói jogviszony megszűnését követően törlés iránti kérelemmel
fordulnak az adatkezelőhöz.)”
A közfeladatot ellátó személyeknek (csakúgy, mint a közéleti szereplőknek) többet kell eltűrniük a
rovásukra elhangzott negatív értékítéletek és szakmai tevékenységükkel kapcsolatos bírálatok
vonatkozásában, ez azonban természetesen nem adhat okot az emberi méltóság megsértésére.
Ezért a honlap üzemeltetője is felelősséggel tartozik.
Az Infotv. 26. § (2) bekezdése külön is nevesít egyes közérdekből nyilvános adatokat. Ilyen adat a
közfeladatot ellátó szerv feladat- és hatáskörében eljáró személy neve, feladatköre, munkaköre,
vezetői megbízása, a közfeladat ellátásával összefüggő egyéb személyes adata, valamint azok a
személyes adatai, amelyek megismerhetőségét törvény előírja. A közérdekből nyilvános személyes
adatok a célhoz kötött adatkezelés elvének tiszteletben tartásával terjeszthetőek.
A célhoz kötött adatkezelés elvét az általános adatvédelmi rendelet 5. cikk (1) bekezdés b) pontja
határozza meg. Eszerint a személyes adatok gyűjtése csak meghatározott, egyértelmű és jogszerű
célból történhet, azokat nem lehet az eredeti céllal össze nem egyeztethető módon kezelni.
Tekintettel arra, hogy a Kérelmezett által üzemeltetett weboldalon elérhető adatbázis célja az, hogy
a hallgatók tájékozódhassanak az adott oktató által nyújtott oktatás színvonaláról, valamint az éppen
aktuális követelményekről, a Hatóság álláspontja szerint az oktatói tevékenységgel összefüggésben
az eredetileg megfogalmazott céllal összhangban nyilvánosságra hozható az oktató neve.
A Hatóság az Ákr. 17. §-a értelmében hatáskörét, illetékességét az eljárás minden szakaszában
vizsgálja. Az Infotv. 38. § (2) bekezdése szerint a Hatóság feladata a személyes adatok védelméhez,
valamint a közérdekű és a közérdekből nyilvános adatok megismeréséhez való jog
érvényesülésének ellenőrzése és elősegítése, a Hatóság feladatát a Rendelet 57. cikk (1)
bekezdése, 58. cikk (1) - (3) bekezdés, illetve az Infotv. 38. § (2) - (4) bekezdése határozza meg.
Ebből kifolyólag a Hatóság a személyiségi jogok érvényesülése és ezek esetleges korlátai tárgyában
hatáskörrel nem rendelkezik, kizárólag a személyes adatok törlésének kérdését ítélheti meg.

A Nemzeti Adatvédelmi és Információszabadság Hatóság beszámolója a 2018. évi tevékenységéről – Budapest, 2019 B/4542 126.
oldal
2

8

A Rendelet 17. cikkében rögzített, törléshez való jog („az elfeledtetéshez való jog”) – más érintetti
jogokhoz hasonlóan – nem abszolút, így azt megfelelő garanciák esetén, korlátozásoknak lehet
alávetni. Mindazonáltal a Rendelet is meghatároz bizonyos esetköröket, amikor a törlési
kötelezettség nem érvényesül: a további adatkezelés jogszerűnek tekinthető, amennyiben az mások
alapvető jogainak és szabadságának gyakorlásához (…) szükséges. Ezek egyike a
véleménynyilvánítás szabadsága és a tájékozódáshoz való jog.
Magyarország Alaptörvényének IX. cikke szerint mindenkinek joga van a véleménynyilvánítás
szabadságához, amelynek gyakorlása azonban nem irányulhat mások emberi méltóságának
megsértésére.3 Annak eldöntése azonban, hogy egy a weboldalon elhelyezett felhasználói
hozzászólás adott esetben valótlan vagy sérti a becsületet és a jóhírnevet, a bíróság hatáskörébe
tartozik.
A szabad véleménynyilvánításhoz való jog a demokratikus jogállam egyik kiemelt alapértéke,
amelynek jelentőségét mind az Európai Unió Alapjogi Chartája mind pedig az Európai Unió
Működéséről szóló Szerződés elismeri. E jog szavatolja, hogy az egyén a gondolatait, véleményét
szabadon megfogalmazza és kifejtse, így pedig hozzájárul a különböző nézetek és eszmék szabad
áramlásához. A véleménynyilvánítás szabadsága magában foglalja a tájékozódáshoz való jogot,
azaz az információk fogadásának és közlésének szabadságát is. Ez alapján az egyén
általánosságban jogosult a modern technológiák adta keretek között bármilyen adatot megszerezni,
valamint továbbítani vagy nyilvánosságra hozni. E jog így felöleli – többek között – az internet
szabadságát, a sajtószabadságot, valamint a közérdekű és a közérdekből nyilvános adatok
megismerésének és terjesztésének jogát, vagyis az információszabadságot.
Az említett jogok és szabadságok alapját képező információk törlésének korlátlan lehetősége
nyilvánvalóan kiüresítené, sértené e jogosultságokat. Az elfeledtetéshez való jog, illetve a
véleménynyilvánítás szabadsága és a tájékozódáshoz való jog gyakorlása között ezért megfelelő
egyensúlyt kell teremteni. Ennek biztosítása elsősorban a nemzeti hatóságokra és bíróságokra
hárul.4
Az Alkotmánybíróság már több határozatában is elvi éllel rögzítette, hogy gyakorlatában5 a
véleménynyilvánítás szabadsága kiemelten védett alkotmányos érték. A demokratikus
jogállamokban ugyanis alapvető követelmény, hogy a társadalom valamennyi polgára szabadon
fejthesse ki gondolatait, szabadon válhasson a közvélemény alakítójává. A társadalmi és politikai,
vagyis a közéleti viták szabadsága és sokszínűsége nélkül ugyanis nincsen szabad közvélemény
és nincsen demokratikus jogállam {7/2014. (III. 7.) AB határozat, Indokolás [39]}. Az
Alkotmánybíróság már korai gyakorlatában hangsúlyozta, hogy a szabad véleménynyilvánítás a
demokratikus közvélemény kialakításának és fenntartásának kiemelt garanciája, amely egyben a
pluralizmuson alapuló társadalom nélkülözhetetlen forrása. Történelmi tapasztalat ugyanis, hogy
„mindannyiszor, amikor a véleménynyilvánítás szabadságát korlátozták, sérelmet szenvedett a
társadalmi igazságosság, az emberi kreativitás, csökkent az emberben rejlő képességek
kibontakozásának lehetősége. A káros következmények nem csupán az individuum, hanem a
társadalom életében is megmutatkoztak és az emberiség fejlődésének sok szenvedéssel járó
zsákutcájához vezettek. Az eszmék, nézetek szabad kifejtése, a mégoly népszerűtlen vagy sajátos
elképzelések szabad megnyilvánulása a fejlődni képes és valóban eleven társadalom létezésének
alapfeltétele” [30/1992. (V. 26.) AB határozat, ABH 1992, 167, 170–171].

Alaptörvény IX. cikk (1) és (4) bekezdés.
Magyarázat a GDPR-ról 186-187. oldal - Wolters Kluwer Hungary (Budapest 2008)
5 Az Alkotmánybíróság 3145/2018 (V.7.) AB Határozata
3
4

9

Az Alkotmánybíróság következetes gyakorlata szerint a véleménynyilvánítás szabadsága kettős
igazolással bír {7/2014. (III. 7.) AB határozat, Indokolás [23]}. A véleménynyilvánítás szabadságának
alkotmányos határait ezért úgy kell meghatározni, hogy azok a véleményt nyilvánító személy alanyi
joga mellett a közvélemény kialakulásának, illetve szabad alakításának az érdekét is figyelembe
vegyék {3001/2018. (I. 10.) AB határozat, Indokolás [20]}
Az Alkotmánybíróság több mint két évtizede következetesen követett értelmezése szerint a
véleménynyilvánítás szabadsága akkor követel kiemelt védelmet „amikor közügyeket és a
közhatalom gyakorlását, a közfeladatot ellátó, illetve a közéletben szerepet vállaló személyek
tevékenységét érinti. [...] A demokratikus társadalom létezésének és fejlődésének nélkülözhetetlen
eleme [ugyanis] a közügyek vitatása, amely feltételezi a különböző politikai nézetek, vélemények
kinyilvánítását, a közhatalom működésének bírálatát” [36/1994. (VI. 24.) AB határozat, ABH 1994,
219, 228.; lásd még: 57/2001. (XII. 5.) AB határozat, ABH 2001, 484, 494.]
Erre tekintettel az Alkotmánybíróság gyakorlatában jellemzően a politikai jellegű közéleti szólások
szabad kinyilvánítását tekinti a véleménynyilvánítás szabadsága legbensőbb védelmi körének {pl.
5/2015. (II. 25.) AB határozat, Indokolás [28]}. Ezekben az esetekben a véleménynyilvánítási
szabadságból fakadó alkotmányjogi mércét különös szigorral szükséges érvényre juttatni, vagyis az
ilyen jellegű szólások erősebb védelmet élveznek, és korlátozásuk csak a legszűkebb körben
nyerhet igazolást {7/2014. (III. 7.) AB határozat, Indokolás [45]}.
Ennek megfelelően hangsúlyozza az EJEB is gyakorlatában, hogy a véleménynyilvánítási
szabadság elsősorban a közügyekkel kapcsolatos véleménynyilvánításokat védi. Ezzel
összefüggésben már régóta töretlen gyakorlata a bíróságnak, hogy az állam (közhatalom)
működésére vonatkozó – politikai véleménynyilvánítások – kiemelt védelmet élveznek, mert ez a
szabadság a demokratikus társadalom egyik alappillére. Hozzátette ehhez az EJEB azt is, hogy az
ilyen véleménynyilvánítás mind a társadalmi haladásnak, mind az egyén kibontakozásának alapvető
feltétele. [Handyside kontra Egyesült Királyság (5493/72), 1976. december 7., 49. bekezdés] Erre
tekintettel a politikai véleménynyilvánítást korlátozó szempontokat megszorítóan kell értelmezni
[Dichand és mások kontra Ausztria (29271/95), 2002. február 26., 37-38. bekezdés; Cholakov kontra
Bulgária (20147/06), 2013. október 1., 29. bekezdés].
Az Alkotmánybíróság hivatkozott határozataiban megjelenő szempontok az EJEB gyakorlatában is
érvényesülnek. Az EJEB ugyanis több ítéletében rámutatott, hogy az EJEE 10. cikke által védett
véleménynyilvánítás szabadsága nem csak a politikai jellegű vitákra vonatkozik, hanem a
jogvédelem kiterjed minden, a társadalmat érintő egyéb kérdések megvitatásának szabadságára is
[Thorgeirson kontra Izland (13778/88), 1992. június 25., 61. bekezdés]. A politikai szólásszabadság
különös védelmét ezért minden esetben alkalmazni kell, amikor a vitatott véleménynyilvánítás
valamely társadalmi, vagy helyi közösséget érintő kérdésben, a közügyek megvitatása során
hangzik el. [pl. Bladet Tromso kontra Norvégia [GC] (21980/93), 1999. május 20., 58–60. bekezdés,
73. bekezdés; Klein kontra Szlovákia (72208/01), 2006. október 31., 47–48. bekezdés; Cihan Öztürk
kontra Törökország (17095/03), 2009. június 9., 27–28. bekezdés; Karsai kontra Magyarország
(5380/07), 2009. decemeber 1., 35. bekezdés] Ezekben az ügyekben a vitában érintett személyek
a közügyek vitathatósága okán válnak közszereplővé.
[35] Az Alkotmánybíróság tehát – egyezően az EJEB gyakorlatában megjelenő szempontokkal –
elismerte gyakorlatában, hogy „valamennyi közéleti párbeszéd igényt tarthat a közéleti vitákat és a
közügyek vitatását megillető alapjogi védelemre” {14/2017. (VI. 30.) AB határozat, Indokolás [27]}.

10

(...) az Alkotmánybíróság és az EJEB gyakorlata alapján tehát a véleménynyilvánítás szabadsága
nem az érintett személy státuszának a függvénye, vagyis önmagában nem dönti el az alkalmazandó
alkotmányossági mérce kiválasztását. Tény ugyanakkor, hogy egyes esetekben a személyi minőség
meghatározó jelentőséggel bír. Az Alkotmánybíróság ezért hangsúlyozza egyes határozataiban [pl.
1/2015. (I. 6.) AB határozat], hogy a közhatalmat gyakorlók és a közszereplő politikusok esetében
státuszuk alapján jellemzően megállapítható, hogy a tevékenységüket, személyiségüket ért kritikák
a közügyek vitatásához tartoznak. Ugyanakkor még e személyek esetén sem hagyható figyelmen
kívül annak vizsgálata, hogy a konkrét bírálat valóban a közügyek, vagy a közérdeklődésre számot
tartó kérdések szabad vitatásához kapcsolódik-e, illetve hogy – amennyiben indokolt a vizsgálat –
sérti-e az emberi méltóságot a nyilvános közlés.
Az eljáró bíróságoknak ezért elsősorban azt kell vizsgálniuk, hogy az eljárásban érintett személyt
érintő közlés bármilyen módon kötődik-e közvitához (lásd: Indokolás [39] bekezdés és köv.). Abban
az esetben pedig, ha megállapítható, hogy a vizsgált közlés közügyek vagy a közélet egyéb
kérdéseinek megvitatásához kapcsolódik, és az érintettek e közéleti vitában közszereplői
minőségben vesznek részt (Indokolás [44] bekezdés és köv.), függetlenül attól, hogy az érintett
közhatalmat gyakorló személy, vagy más státuszú személy, az Alaptörvény IX. cikk (1) bekezdése
alapján fokozott tűrési kötelezettség terheli a vele szemben megfogalmazott kritikával, bírálattal
szemben. E tűrési kötelezettség részben a közlés tartalmához (tényállítás, értékítélet) igazodik
(Indokolás [52] bekezdés és köv.).
Az oktatókkal kapcsolatos hozzászólásokkal összefüggésben a Hatóság megállapítja, hogy az az
alkotmányos alapjogok közé tartozó véleménynyilvánítás szabadságához való jogot érinti, azok
megjelenítése a Kérelmezett által üzemeltetett weboldalon, igazolja a Kérelmezettnek a Rendelet
17. cikk (3) bekezdésének a) pontjára alapozott adatkezelését. A weboldal üzemeltetője csak
azoknak az oktatóknak az adatlapját köteles törölni, akik az oktatói jogviszony megszűnését
követően fordulnak törlés iránti kérelemmel az adatkezelőhöz.
A Hatóság álláspontja szerint ugyanis az adatok weboldalon történő szerepeltetése csak addig
képes szolgálni az adatkezelés eredetileg meghatározott célját, amíg az adatok pontosak, azaz
addig, amíg a weboldalon megjelölt tanár a weboldalon megjelölt intézményben oktat, hiszen ebben
az esetben lehet releváns az oktatóról írt információ az adott intézmény hallgatói számára.
A Kérelmező törlési joga érvényesítésére irányuló kérelmével összefüggő kérdéseket a Hatóság a
kérelem postai kézbesítésének sikertelensége miatt nem vizsgálta, és nem is értékelte.
A Kérelmező azt is kifogásolta, hogy a Kérelmezett weboldalán közzétett adatvédelmi tájékoztató
az általános adatvédelmi rendelet hatálybalépése (2018. május 25.) óta nem frissült, azt a
Kérelmezett nem aktualizálta.
Az általános adatvédelmi rendelet (39) Preambulum-bekezdése rögzíti, hogy a személyes adatok
kezelésének jogszerűnek és tisztességesnek kell lennie. A természetes személyek számára
átláthatónak kell lennie, hogy a rájuk vonatkozó személyes adataikat hogyan gyűjtik, használják fel,
azokba hogy tekintenek bele vagy milyen egyéb módon kezelik, valamint azzal összefüggésben,
hogy a személyes adatokat milyen mértékben kezelik vagy fogják kezelni. Az átláthatóság elve
megköveteli, hogy a személyes adatok kezelésével összefüggő tájékoztatás, illetve kommunikáció
könnyen hozzáférhető és közérthető legyen, valamint hogy azt világosan és egyszerű nyelvezettel
fogalmazzák meg. Ez az elv vonatkozik különösen az érintetteknek az adatkezelő kilétéről és az
adatkezelés céljáról való tájékoztatására, valamint az azt célzó további tájékoztatásra, hogy
biztosított legyen az érintett személyes adatainak tisztességes és átlátható kezelése, továbbá arra
11

a tájékoztatásra, hogy az érintetteknek jogukban áll megerősítést és tájékoztatást kapni a róluk
kezelt adatokról. A természetes személyt a személyes adatok kezelésével összefüggő
kockázatokról, szabályokról, garanciákról és jogokról tájékoztatni kell, valamint arról, hogy hogyan
gyakorolhatja az adatkezelés kapcsán megillető jogokat. A személyes adatkezelés konkrét céljainak
mindenekelőtt explicit módon megfogalmazottaknak és jogszerűeknek, továbbá már a személyes
adatok gyűjtésének időpontjában meghatározottaknak kell lenniük. A személyes adatoknak a
kezelésük céljára alkalmasaknak és relevánsaknak kell lenniük, az adatok körét pedig a célhoz
szükséges minimumra kell korlátozni. Ehhez pedig biztosítani kell különösen azt, hogy a személyes
adatok tárolása a lehető legrövidebb időtartamra korlátozódjon. Személyes adatok csak abban az
esetben kezelhetők, ha az adatkezelés célját egyéb eszközzel észszerű módon nem lehetséges
elérni. Annak biztosítása érdekében, hogy a személyes adatok tárolása a szükséges időtartamra
korlátozódjon, az adatkezelő törlési vagy rendszeres felülvizsgálati határidőket állapít meg. A
pontatlan személyes adatok helyesbítése vagy törlése érdekében minden észszerű lépést meg kell
tenni. A személyes adatokat olyan módon kell kezelni, amely biztosítja azok megfelelő szintű
biztonságát és bizalmas kezelését, többek között annak érdekében, hogy megakadályozza a
személyes adatokhoz és a személyes adatok kezeléséhez használt eszközökhöz való jogosulatlan
hozzáférést, illetve azok jogosulatlan felhasználását.
Az adatvédelmi tájékoztató célja tehát, hogy az adatkezelő az általa végzett adatkezelésekkel
összefüggésben támasztott elvárásoknak megfelelően, teljes körűen tájékoztassa az érintetteket az
általános adatvédelmi rendeletben, valamint az Infotv-ben rögzített információs önrendelkezési jogai
érvényesítésével összefüggő lehetőségeiről.
A Hatóság megállapítja, hogy a Kérelmezett e kötelezettségének az általános adatvédelmi rendelet
hatályba lépését követően nem tett eleget, azonban a Hatóság fellépését követően megfelelően
módosította az adatkezelési tájékoztatóját, amelyet az általa üzemeltetett honlapon 2020.
szeptember 1-jén közzé is tett.
A fentiek alapján a Hatóság a rendelkező részben foglaltak szerint döntött, ugyanakkor, az általános
adatvédelmi rendelet 83. cikkében foglaltakat figyelembe véve különös tekintettel arra, hogy a
Kérelmezett adatkezeléseit a Hatóság korábban – vizsgálati eljárások keretében − már több
alkalommal is vizsgálta, amely esetekben jogsértést nem állapított meg és korábban a Kérelmezett
hiánytalanul eleget tett az együttműködési kötelezettségének, bírság kiszabását jelen esetben nem
látja indokoltnak.
A Kérelmezett figyelmeztetésével a Hatóság célja, hogy a Kérelmezett adatvédelmi tudatosságát
erősítse, az általa végzett adatkezelési tevékenységét átgondoltabbá tegye, azzal, hogy az
érintetteket valóban jogosultként kezelje, biztosítva az ebből eredő jogaik, és a személyes adataik
kezelése feletti kontroll gyakorlásához szükséges információkat, és egyéb feltételeket.
A Hatóság e körben figyelembe vette továbbá, hogy bár a Kérelmezettel szemben korábban nem
állapított meg a személyes adatok kezelésével kapcsolatos jogsértést, de eljárásában részben a
jelen határozatban megállapított jogsértések miatt már elmarasztalta a Kérelmezettet, és eljárási
bírságot is kiszabott vele szemben.
***

12

IV. Egyéb kérdések
A Hatóság hatáskörét az Infotv. 38. § (2) és (2a) bekezdése határozza meg, illetékessége az egész
ország területére kiterjed.
Az Ákr. 112. §-a, és a 116. § (1) bekezdése, illetve a 114. § (1) bekezdése alapján a határozattal
szemben közigazgatási per útján van helye jogorvoslatnak.
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (1) bekezdése alapján a Hatóság döntésével
szembeni közigazgatási per törvényszéki hatáskörbe tartozik, a perre a Kp. 13. § (3) bekezdés a)
pont aa) alpontja alapján a Fővárosi Törvényszék kizárólagosan illetékes A Kp. 27. § (1) bekezdés
b) pontja alapján a törvényszék hatáskörébe tartozó perben jogi képviselet kötelező. A Kp. 39. § (6)
bekezdése szerint a keresetlevél benyújtásának a közigazgatási cselekmény hatályosulására
halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9.§ (1) bekezdés b) pontja szerint az ügyfél jogi képviselője
elektronikus kapcsolattartásra kötelezett.
A keresetlevél benyújtásának helyét és idejét a Kp. 39. § (1) bekezdése határozza meg. A tárgyalás
tartása iránti kérelem lehetőségéről szóló tájékoztatás a Kp. 77. § (1) - (2) bekezdésén alapul. A
közigazgatási per illetékének mértékét az illetékekről szóló 1990. évi XCIII. törvény (továbbiakban:
Itv.) 45/A. § (1) bekezdése határozza meg. Az illeték előzetes megfizetése alól az Itv. 59. § (1)
bekezdése és 62. § (1) bekezdés h) pontja mentesíti az eljárást kezdeményező felet.
Budapest, 2020. október „8„

Dr. Péterfalvi Attila
elnök
c. egyetemi tanár
sk.

13

