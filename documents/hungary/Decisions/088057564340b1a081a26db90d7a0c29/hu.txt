Ügyszám:

NAIH-2894-3/2021

Tárgy:

Ügyintéző:

döntés
hivatalból
induló
adatvédelmi
hatósági
eljárásban

H A T Á R O Z A T
A Nemzeti Adatvédelmi és Információszabadság Hatóság (a továbbiakban: Hatóság) a
Budapest Főváros Kormányhivatala XI. kerületi Hivatalát (cím: 1113 Budapest, Bocskai út 3941.) (a továbbiakban: Ügyfél) érintő adatvédelmi incidenssel kapcsolatban 2020. április 21. napján
megindított hatósági ellenőrzés során feltárt körülmények miatt 2020. július 6. napján hivatalból
megindított adatvédelmi hatósági eljárásban
1) megállapítja, hogy
a) Ügyfél megsértette az általános adatvédelmi rendelet 32. cikk (1) bekezdés a)-b)
pontjait és (2) bekezdését, amikor nem alkalmazott az egészségügyi adatok
továbbításának kockázataival arányos adatbiztonsági intézkedéseket: Ügyfél a Covid19 gyorsteszthez kapcsolódóan kezelt, rendkívül részletes és pontos egészségügyi
adatokat és elérhetőségeket is tartalmazó adatbázist egy Excel-fájlban, körzetenkénti
leválogatás nélkül, továbbá azok bizalmasságát garantáló hozzáférésvédelem vagy
titkosítás alkalmazása nélkül egyszerű e-mailben továbbította a címzett körzeti
orvosoknak. Ügyfél ezen adattovábbítással így közvetlenül lehetővé tette a magas
kockázatú adatvédelmi incidens bekövetkezését.
b) Ügyfél megsértette az általános adatvédelmi rendelet 33. cikk (1) bekezdését, amikor a
bekövetkezett magas kockázatú adatvédelmi incidensnek a Hatóság felé történő
bejelentését nem tartotta szükségesnek, mivel nem megfelelően végezte el a
kockázatelemzést.
c) Ügyfél megsértette az általános adatvédelmi rendelet 34. cikk (1) bekezdését, amikor a
bekövetkezett magas kockázatú adatvédelmi incidensről nem kívánta tájékoztatni az
érintetteket.
2) utasítja Ügyfelet, hogy a jelen határozat véglegessé válásától számított 15 napon
belül tájékoztassa az érintetteket a bekövetkezett incidens tényéről és körülményeiről, az
érintett személyes adatok köréről és az elhárítás érdekében megtett intézkedésekről
3) a fenti jogsértés miatt Ügyfelet a jelen határozat véglegessé válásától számított 30
napon belül
10.000.000 Ft, azaz tízmillió forint
adatvédelmi bírság megfizetésére kötelezi;
4) elrendeli a végleges határozatnak Ügyfél azonosító adatainak közzétételével történő
nyilvánosságra hozatalát.
1

A bírságot a Hatóság központosított bevételek beszedési célelszámolási forintszámlája
(10032000-01040425-00000000 Központosított beszedési számla IBAN: HU83 1003 2000 0104
0425 0000 0000) javára kell átutalással megfizetni. Az összeg átutalásakor a NAIH-2894/2021
BÍRS. számra kell hivatkozni.
Amennyiben Ügyfél a bírságfizetési kötelezettségének határidőben nem tesz eleget, késedelmi
pótlékot köteles fizetni. A késedelmi pótlék mértéke a törvényes kamat, amely a késedelemmel
érintett naptári félév első napján érvényes jegybanki alapkamattal egyezik meg. A késedelmi
pótlékot a Hatóság központosított bevételek beszedési célelszámolási forintszámlája (1003200001040425-00000000 Központosított beszedési számla) javára kell megfizetni.
A bírság és a késedelmi pótlék meg nem fizetése esetén a Hatóság elrendeli a határozat, a bírság
és a késedelmi pótlék végrehajtását.
Jelen határozattal szemben közigazgatási úton jogorvoslatnak nincs helye, de az a közléstől számított
30 napon belül a Fővárosi Törvényszékhez címzett keresetlevéllel közigazgatási perben
megtámadható. A szigorított védekezés a keresetindítási határidőt nem érinti. A keresetlevelet a
Hatósághoz kell benyújtani, elektronikusan, amely azt az ügy irataival együtt továbbítja a bíróságnak.
A szigorított védekezés ideje alatt a bíróság tárgyaláson kívül jár el, ideértve a perorvoslati
eljárásokat is. A tárgyalás tartása iránti kérelmet a keresetlevélben jelezni kell.A teljes személyes
illetékmentességben nem részesülők számára a közigazgatási per illetéke 30 000 Ft, a per tárgyi
illetékfeljegyzési jog alá esik. A Fővárosi Törvényszék előtti eljárásban a jogi képviselet kötelező.
INDOKOLÁS
I.

Előzmények és a tényállás tisztázása

1) A Hatósághoz egy magánszemély e-mail címéről közérdekű bejelentés érkezett, amelyhez a
bejelentő egy neki továbbított e-mail üzenetet és annak mellékleteként egy Excel táblázatot csatolt.
A közérdekű bejelentéshez csatolt eredeti e-mailt és táblázatot 2020. április 14-én Budapest
Főváros Kormányhivatala, XI. Kerületi Hivatala, Hatósági Főosztály, Népegészségügyi Osztálya
küldte meg Budapest XI., XII. és XXII. kerülete valamennyi felnőtt háziorvosa és házi
gyermekorvosa részére. Az e-mail aláírója Ügyfél […] volt. A közérdekű bejelentő egyébként nem
volt az eredeti üzenet címzettje, azt neki is csak közvetetten továbbították magán e-mail címére
egy szintén másik magán e-mail címről. Az e-mail üzenethez mellékelt Excel táblázat 1153 sorban
tartalmazza betegek személyes adatait, panaszaikat, vizsgálati eredményüket.
Az e-mail szövege alapján Budapest Főváros Kormányhivatala Népegészségügyi Főosztálya által
a Covid-19 járványhoz kapcsolódó megbetegedésekkel kapcsolatosan az Országos
Mentőszolgálat által 2020. március 20. és 2020. április 12. közötti időszakban levett minták adatait
tartalmazza a fenti budapesti kerületek lakossága kapcsán az Excel táblázat. Az e-mail szerint
továbbá a megküldött adatok mennyiségére az egészségügyi szolgáltatók egyéni tájékoztatása
nem biztosítható, ezért a feladó felhívja az eredetileg címzett háziorvosok figyelmét az adatok
bizalmas kezelésére. Az Excel fájl hozzáférésvédelemmel (pl. jelszó) nem volt ellátva.
A közérdekű bejelentés tartalmazta az eredeti e-mailhez mellékelt, egészségügyi adatokat
tartalmazó Excel táblázatot. A táblázatban összesen 1153 érintett alábbi személyes adatai
szerepeltek olvasható módon, titkosítás nélkül, bárki által megtekinthető formában:
- beteg teljes neve,
2

-

lakcím (város, kerület, utca, házszám, emelet, ajtó pontossággal, néhol a kapucsengő
száma és azon szereplő név is feltüntetésre került),
beteg mobil és/vagy vezetékes telefonszáma,
születési dátum,
foglalkozás, néhol munkahely és végzettség megjelöléssel,
körzeti orvos neve és címe, pecsétjének száma,
Covid-19 gyorsteszt eredménye (pozitív/negatív),
tünetek részletes leírása (pl. lázas, köhög x napja, hőemelkedés, hányás, hasmenés,
légszomj, szag és ízérzékelés elveszítése, testhőmérséklet, fájdalmak leírása stb.),
tesztelés dátuma napra pontosan,
egyéb megjegyzés (pl. „3 hete Ausztriában járt munkaügyben”, „tengerjáró hajón dolgozott:
USA, Dél-Amerika több országa”, „Izraelből jött haza”, „édesapja Covid-19-ben exitált a
hétvégén” stb.).

A Hatóság a közérdekű bejelentésre és a mellékelt táblázatban található különleges személyes
adatokra tekintettel hatósági ellenőrzést indított 2020. április 21-én, mivel a rendelkezésre álló
adatok nem voltak elegendőek annak megítéléséhez, hogy az Ügyfél maradéktalanul eleget tett-e
az általános adatvédelmi rendeletben foglalt kötelezettségeinek, így különösen a 32-34. cikkében
foglaltaknak.
A Hatóság a hatósági ellenőrzés során összesen két alkalommal végzéseivel nyilatkozattételre és
iratszolgáltatásra szólította fel az Ügyfelet.
2) A Hatóság NAIH/2020/3454/2. számú végzésére Ügyfél által adott nyilatkozat alapján
megállapítható, hogy Ügyfél a fertőző betegségek jelentésének rendjéről szóló 1/2014. (I. 16.)
EMMI rendelet, a fertőző betegségek és a járványok megelőzése érdekében szükséges
járványügyi intézkedésekről szóló 18/1998. (VI. 3.) NM rendelet és a Nemzeti Népegészségügyi
Központ által kiadott eljárásrendek alapján végzi az új koronavírus okozta megbetegedéssel
kapcsolatos feladatait.
Az Országos Mentőszolgálat 2020. március 19. napját követően kezdte alkalmazni a gyakorlatban
az új koronavírus okozta megbetegedések kimutatására a gyorsteszteket. A gyorstesztek által
kimutatott eredmények továbbításáról 2020. április 8. napja előtt egységes álláspont nem született.
Ügyfél elmondása szerint a helyzetét az is nehezítette, hogy az érintettek a tesztelés helyszínén
azt az információt kapták, hogy az eredménnyel kapcsolatban háziorvosuknál érdeklődhetnek. A
háziorvosok viszont Ügyfél Népegészségügyi Osztályánál (a továbbiakban: Osztály) érdeklődtek
az eredmények iránt. A háziorvosok érdeklődésére történt meg az egyszeri e-mailes
adattovábbítás […] által, amelynek mellékletét képezte az érintettek és háziorvosaik adatait
tartalmazó Excel táblázat. Ügyfél […] az e-mailben felhívta a címzett háziorvosok figyelmét az
egészségügyi adatok bizalmas kezelésére. Az e-mail-es adattovábbításban érintett adatok
kezelésének jogalapjaként Ügyfél az általános adatvédelmi rendelet 9. cikk (1) bekezdés i) pontját
jelölte meg.
Ügyfél a Hatóság végzésének kézhézvétele előtt nem minősítette az e-mail fenti módon való
elküldését adatvédelmi incidensnek, az adattovábbítás adatvédelmi aggályairól külön jelzés
alapján sem értesült. A Hatóság végzésének kézhezvétele után Ügyfél kikérte Budapest Főváros
Kormányhivatala adatvédelmi tisztviselőjének véleményét, amely szerint viszont az egészségügyi
adatoknak olyan módon történő megküldése a háziorvosok részére Ügyfél Osztálya által, hogy
nem történt meg azok körzetenkénti leválogatása az általános adatvédelmi rendelet 4. cikk 12.
pontja szerint minősülő adatvédelmi incidenst eredményezett. Az adatvédelmi tisztviselő
3

véleménye szerint a táblázat elküldése előtt az abban szereplő adatokat körzetenként le kellett
volna válogatni és külön-külön megküldeni a háziorvosoknak. Az adatvédelmi tisztviselő szerint az
Ügyfél nem mentesülhet a háziorvosok mihamarabbi értesítésének elsőbbségére hivatkozva az
alól, hogy a célhoz kötöttség és adattakarékosság általános adatvédelmi rendeletben foglalt
alapelveinek megfelelően a személyes adatokat csak az azok megismerésére jogosult címzett
ismerhesse meg. Jelen ügyben az adott háziorvos csak a vele orvos-páciens viszonyban lévő
érintettek adatait ismerhette volna meg, más betegek adatait nem.
Az adatvédelmi tisztviselő szerint az adatok válogatás nélkül való továbbításával kapcsolatban –
függetlenül attól, hogy viszonylag sürgős intézkedések megtétele volt indokolt – megállapítható az
adatvédelmi incidens bekövetkezése.
Az adatvédelmi tisztviselő a fentiek mellett azonban azt is kiemelte, hogy véleménye szerint az
adatvédelmi incidens nem jár kockázattal a természetes személyek jogaira és szabadságaira
nézve, így annak az általános adatvédelmi rendelet 33. cikk (1) bekezdése szerinti bejelentése a
Hatóság irányába Ügyfél által nem indokolt. Ennek indokaként előadta, hogy a táblázat csak
háziorvosok részére került megküldésre. Az Ügyfélnek ezért az incidenst csupán belső
adatvédelmi incidens-nyilvántartásában kell rögzítenie az általános adatvédelmi rendelet 33. cikk
(5) bekezdése alapján. Erről az adatvédelmi tisztviselő intézkedett.
Az Ügyfél álláspontja szerint sem érhette jogsérelem az érintetteket, mivel a járványügyi
helyzetben – az arányosság elvére tekintettel – a potenciális fertőzöttek figyelmeztetése, ezáltal a
lakosság megóvása nagyobb előnnyel járt, mint az adatok visszatartása a háziorvosoktól. Az
Ügyfél ettől függetlenül felhívta a táblázatot megkapó háziorvosokat, hogy a nem a körzetükbe
tartozó betegek adatait töröljék. Ezen felül az Ügyfél felülvizsgálja adattovábbítási gyakorlatát a
jövőbeli hasonló incidensek elkerülése érdekében.
3) A Hatóság NAIH/2020/3454/7. számú végzésére Ügyfél által adott nyilatkozat alapján
megállapítható, hogy adatok közlése kapcsán az Ügyfél közvetlen panaszt, bejelentést nem kapott
sem az érintettektől, sem az orvosoktól. Ügyfél tudomása szerint a címzett háziorvosok, a
veszélyhelyzet által teremtett körülményeket figyelembe véve, a megküldött adatokat a felhívásnak
megfelelően bizalmasan kezelték. A rendelkezésre álló információk alapján a közvetlen
betegellátás során senki nem élt vissza az adatokkal.
Ügyfél 2020. május 11-én felhívta az érintett háziorvosokat, hogy a nem a körzetükbe tartozó
betegek adatait törölni szíveskedjenek.
Az ügyben az általános adatvédelmi rendelet 32-34. cikkeiben foglalt kötelezettségek Ügyfél általi
feltételezhető megsértésének további szükséges vizsgálata miatt az információs önrendelkezési
jogról és információszabadságról szóló 2011. évi CXII. törvény (a továbbiakban: Infotv.) 60. § (1)
bekezdésére tekintettel, a Hatóság a rendelkező részben foglaltak szerint adatvédelmi hatósági
eljárás megindításáról döntött. Erről a Hatóság NAIH/2020/3454/9. számú, 2020. július 6-án kelt
értesítésével értesített Ügyfelet, amelyet az a visszaérkezett tértivevény szerint 2020. július 9-én
vett át.
A hatósági eljárás során a Hatóság nyilatkoztatta Ügyfelet arról NAIH-2894-1/2021. számú
végzésével, hogy a hatósági ellenőrzés során tett nyilatkozatait fenntartja-e, továbbá az e-mail
címzetti köre valóban csak Ügyfél illetékességi területén működő háziorvosokra terjedt-e ki, a
táblázat nem lett-e megosztva esetleg másokkal is Ügyfél által.
4

Ügyfél válasza alapján fenntartja a hatósági ellenőrzés során tett nyilatkozatait. Ügyfél továbbá azt
nyilatkozta, hogy az elektronikus levelet és annak mellékletét kizárólag az egészségügyi
alapellátásban közreműködő háziorvosok részére továbbította. Ügyfél szerint az adattovábbítás
fontos közérdeket és az érintettek létfontosságú érdekeit („az új koronavírus okozta
megbetegedéssel kapcsolatos járványhelyzet terjedésének nyomon követését”) szolgálta. Ügyfél
ismét hangsúlyozta, hogy felhívta a címzettek figyelmét az adatok bizalmas kezelésére. Ügyfél
szerint továbbá az adatközlés körzetenkénti leválogatás nélkül is alkalmas volt arra, hogy a kívánt
hatást (a fertőzött személyek beazonosítása) elérje. Ügyfél véleménye szerint a háziorvosok
mihamarabbi értesítése elsőbbséget élvezett a körzetenkénti pontos leválogatással kapcsolatos
intézkedésekkel szemben.
II.

Alkalmazott jogszabályi rendelkezések

Az általános közigazgatási rendtartásról szóló 2016. évi CL. törvény (a továbbiakban: Ákr.) 99. §-a
alapján a hatóság – a hatáskörének keretei között – ellenőrzi a jogszabályban foglalt
rendelkezések betartását, valamint a végrehajtható döntésben foglaltak teljesítését.
Az általános adatvédelmi rendelet 2. cikk (1) bekezdése alapján az adatvédelmi incidenssel érintett
adatkezelésre az általános adatvédelmi rendeletet kell alkalmazni.
Az általános adatvédelmi rendelet 4. cikk 12. pontja határozza meg, hogy mi minősül adatvédelmi
incidensnek, ez alapján „adatvédelmi incidens”: a biztonság olyan sérülése, amely a továbbított,
tárolt vagy más módon kezelt személyes adatok véletlen vagy jogellenes megsemmisítését,
elvesztését, megváltoztatását, jogosulatlan közlését vagy az azokhoz való jogosulatlan
hozzáférést eredményezi.
Az
általános
adatvédelmi
rendelet
4.
cikk
15.
pontja
szerint
„egészségügyi adat”: egy természetes személy testi vagy pszichikai egészségi állapotára
vonatkozó személyes adat, ideértve a természetes személy számára nyújtott egészségügyi
szolgáltatásokra vonatkozó olyan adatot is, amely információt hordoz a természetes személy
egészségi állapotáról;
Az általános adatvédelmi rendelet 32. cikk (1) bekezdése értelmében az adatkezelő és az
adatfeldolgozó a tudomány és a technológia állása és a megvalósítás költségei, továbbá az
adatkezelés jellege, hatóköre, körülményei és céljai, valamint a természetes személyek jogaira és
szabadságaira jelentett, változó valószínűségű és súlyosságú kockázatok figyelembevételével
megfelelő technikai és szervezési intézkedéseket hajt végre annak érdekében, hogy a kockázat
mértékének megfelelő szintű adatbiztonságot garantálja. A rendelet ide érti többek között a 32.
cikk (1) bekezdés a) pontja alapján a személyes adatok álnevesítését és titkosítását.
Az általános adatvédelmi rendelet 32. cikk (2) bekezdése értelmében a biztonság megfelelő
szintjének meghatározásakor kifejezetten figyelembe kell venni az adatkezelésből eredő olyan
kockázatokat, amelyek különösen a továbbított, tárolt vagy más módon kezelt személyes adatok
véletlen vagy jogellenes megsemmisítéséből, elvesztéséből, megváltoztatásából, jogosulatlan
nyilvánosságra hozatalából vagy az azokhoz való jogosulatlan hozzáférésből erednek.
Az általános adatvédelmi rendelet 33. cikk (1) bekezdése szerint az adatvédelmi incidenst az
adatkezelő indokolatlan késedelem nélkül, és ha lehetséges, legkésőbb 72 órával azután, hogy az
adatvédelmi incidens a tudomására jutott, bejelenti az 55. cikk alapján illetékes felügyeleti
hatóságnak, kivéve, ha az adatvédelmi incidens valószínűsíthetően nem jár kockázattal a
5

természetes személyek jogaira és szabadságaira nézve. Ha a bejelentés nem történik meg 72
órán belül, mellékelni kell hozzá a késedelem igazolására szolgáló indokokat is.
Az általános adatvédelmi rendelet 34. cikk (1) bekezdése alapján, ha az adatvédelmi incidens
valószínűsíthetően magas kockázattal jár a természetes személyek jogaira és szabadságaira
nézve, az adatkezelő indokolatlan késedelem nélkül tájékoztatja az érintettet az adatvédelmi
incidensről.
Az információs önrendelkezési jogról és az információszabadságról szóló 2011. évi CXII. törvény
(a továbbiakban: Infotv.) 2. § (2) bekezdése szerint az általános adatvédelmi rendeletet az ott
megjelölt rendelkezésekben foglalt kiegészítésekkel kell alkalmazni.
Az Ákr. 101. § (1) bekezdés a) pontja alapján, ha a hatóság a hatósági ellenőrzés során jogsértést
tapasztal, megindítja a hatósági eljárását. Az Infotv. 38. § (3) bekezdése és 60. § (1) bekezdése
alapján a Hatóság az Infotv. 38. § (2) és (2a) bekezdés szerinti feladatkörében a személyes adatok
védelméhez való jog érvényesítése érdekében hivatalból adatvédelmi hatósági eljárást folytat.
Az Ákr. 103. § (1) bekezdése alapján az Ákr.-nek a kérelemre indult eljárásokra vonatkozó
rendelkezéseit az Ákr. 103. és 104. §-ában foglalt eltérésekkel kell alkalmazni.
Az Infotv. 61. § (1) bekezdés a) pontja alapján a Hatóság a 2. § (2) és (4) bekezdésében
meghatározott adatkezelési műveletekkel összefüggésben az általános adatvédelmi rendeletben
meghatározott jogkövetkezményeket alkalmazhatja.
Az általános adatvédelmi rendelet 58. cikk (2) bekezdés b) és i) pontja alapján, a felügyeleti
hatóság korrekciós hatáskörében eljárva elmarasztalja az adatkezelőt vagy adatfeldolgozót, ha
adatkezelési tevékenysége megsértette a rendelet rendelkezéseit, illetve a 83. cikknek
megfelelően közigazgatási bírságot szab ki, az adott eset körülményeitől függően az e
bekezdésben említett intézkedéseken túlmenően vagy azok helyett.
A közigazgatási bírság kiszabására vonatkozó feltételeket az általános adatvédelmi rendelet 83.
cikke tartalmazza. A 83. cikk (7) bekezdése alapján a felügyeleti hatóságok 58. cikk (2) bekezdése
szerinti korrekciós hatáskörének sérelme nélkül, minden egyes tagállam megállapíthatja az arra
vonatkozó szabályokat, hogy az adott tagállami székhelyű közhatalmi vagy egyéb, közfeladatot
ellátó szervvel szemben kiszabható-e közigazgatási bírság, és ha igen, milyen mértékű.
Az Infotv. 61. § (4) bekezdése b) pontja alapján a bírság mértéke százezertől húszmillió forintig
terjedhet, ha az adatvédelmi hatósági eljárásban hozott határozatban kiszabott bírság
megfizetésére kötelezett költségvetési szerv, az általános adatvédelmi rendelet 83. cikke szerint
kiszabott bírság esetén.
Az Infotv. 61. § (2) bekezdése szerint a Hatóság elrendelheti határozatának – az adatkezelő, illetve
az adatfeldolgozó azonosító adatainak közzétételével történő – nyilvánosságra hozatalát, ha azt
közfeladatot ellátó szerv tevékenységével összefüggésben hozta.
A határozatra egyebekben az Ákr. 80. és 81. §-át kell alkalmazni.

6

III.

Döntés

A Hatóság jelen ügyben kizárólag az Ügyfél általi e-mailes adattovábbítás adatvédelmi incidens
jellegét, kockázatait, kezelését és alkalmazott adatbiztonsági intézkedéseit értékelte. Az
egészségügyi adatok címzettek általi továbbkezelését jelen ügy keretei között nem vizsgálta.
1. Az eset adatvédelmi incidens jellege
Ügyfél elmondása szerint a 2020. április 14-én küldött e-mail-hez az egészségügyi adatok
leválogatás nélküli csatolása az e-mailt küldő […] egyszeri döntésére vezethető vissza. Az
adatokat továbbító személy részéről az ilyen jellegű egyszeri, eseti adattovábbításra a címzett
háziorvosok felé azért került sor, mivel azok többször is érdeklődtek Ügyfél Osztályánál az
Országos Mentőszolgálat által korábban levett Covid-19 gyorstesztek eredményei után a
pácienseik viszonyában. A teszteredményekkel kapcsolatos kommunikációról nem volt egységes
álláspont, továbbá a betegeket is úgy tájékoztatták a mintavételkor, hogy annak eredménye
kapcsán háziorvosukat keressék. Az eredmények körzetenkénti leválogatására a háziorvosok
folyamatos sürgetése, a járványhelyzet miatti fokozott nyomás és időhiány miatt nem került sor.
Ügyfél az esetet csupán akkor minősítette – a megkérdezett adatvédelmi tisztviselő véleményére
is figyelemmel – adatvédelmi incidensnek, amikor a szóban forgó adatok továbbítása kapcsán
indított hatósági ellenőrzésről a Hatóság első tényállás tisztázó végzéséből először értesült (a
visszaérkezett tértivevény szerint) 2020. április 23-án. Az adatvédelmi incidensről való
tudomásszerzésnek így Ügyfél részéről ez az időpont tekinthető.
Az általános adatvédelmi rendelet 4. cikk 12. pontja alapján adatvédelmi incidensnek minősül a
biztonság sérülése, amely a kezelt személyes adatokhoz való jogosulatlan hozzáférést
eredményezi. A fogalom szempontjából így a biztonsági eseménnyel való kapcsolat kulcselemnek
tekinthető. Az adott ügyben a biztonsági sérülés abból adódott, hogy Ügyfél nem alkalmazott
megfelelő technikai és szervezési intézkedéseket az egészségügyi adatok bizalmasságának
megőrzése érdekében az adattovábbítás során. Az érintettek személyes adatait azok elküldése
előtt (legalább) körzetenként le kellett volna válogatnia a küldőnek, így biztosítva azt, hogy minden
háziorvos csak a saját körzetébe tartozó betegek adataihoz férhessen hozzá. Ezek alapján tehát a
betegadatokhoz való jogosulatlan harmadik fél általi hozzáférés megakadályozására ezt az
intézkedést kellett volna többek között alkalmaznia az Ügyfél képviseletében eljárónak.
A Hatóság egyetért Ügyfél adatvédelmi tisztviselőjének azon véleményével, hogy a betegadatokat
tartalmazó táblázat oly módon történő továbbítása a háziorvosok részére, hogy abban
körzetenkénti válogatás nélkül szerepelnek az érintettek adatai adatvédelmi incidenst
eredményezett. Ennek oka, hogy a megfelelő és a kockázatokkal arányos biztonsági intézkedések
hiánya miatt a nagyszámú érintett egészségügyi adatait tartalmazó adatbázisban szereplő
valamennyi adat olyan címzettek számára is megismerhetővé vált, akik egyébként az adatok
töredékének (így csak akivel ténylegesen orvos-páciens viszonyban vannak) megismerésére
lennének jogosultak. Az intézkedések hiánya egyébként később azt is lehetővé tette, hogy a
nagyszámú egészségügyi adatot olyanok is megismerjék, akik egyáltalán nem tartoznak a címzetti
körbe (pl. a közérdekű bejelentő magánszemély, vagy a Hatóság). A megfelelő biztonsági
intézkedések hiánya és az adatokhoz való jogosulatlan hozzáférések között így közvetlen okokozati összefüggés áll fenn.
Azt maga az Ügyfél is elismerte, hogy az érintettek adatainak egy táblázatban való, leválogatás
nélküli továbbítása az ügyintéző részéről a járványhelyzet miatti nyomás és az ügymenet
7

gyorsítása miatt történt. Ezért is hívta fel az e-mailt küldő a háziorvosok figyelmét a körülmények
méltányolhatósága okán az adatok bizalmas kezelésére. A Hatóság álláspontja szerint azonban
önmagában a figyelemfelhívás nem elégséges intézkedés a bizalmasság és az adatok
biztonságos kezelésének garantálása érdekében.
Az Ügyfél általi e-mailes adattovábbítás a nem megfelelő biztonsági intézkedések hiányában így
az általános adatvédelmi rendelet 4. cikk 12. pontja szerinti adatvédelmi incidenst eredményezett.
2. A bekövetkezett adatvédelmi incidens kockázati besorolása
Az általános adatvédelmi rendelet 33. cikk (1) bekezdése szerint az adatvédelmi incidenst az
adatkezelő indokolatlan késedelem nélkül, és ha lehetséges, legkésőbb 72 órával azután, hogy az
adatvédelmi incidens a tudomására jutott, köteles bejelenteni a felügyeleti hatóságnak. Az incidens
bejelentése csak akkor mellőzhető, ha az incidens valószínűsíthetően nem jár kockázattal a
természetes személyek jogaira és szabadságaira nézve. Az incidenssel járó kockázatok felmérése
az adatkezelő feladata.
Az Ügyfél az incidens kapcsán utólagosan elvégzett kockázatértékelése szerint az incidens nem
járt kockázattal a természetes személyek jogaira és szabadságaira nézve, így annak bejelentését
a Hatóság felé szükségtelennek tartotta. Ennek indokaként azt jelölte meg, hogy a táblázat
kizárólag háziorvosok részére került megküldésre, így az érintetteket komoly jogsérelem nem
érhette. Ettől függetlenül az Ügyfél utólag felhívta a címzetti kört, hogy a nem körzetükbe tartozó
betegek adatait töröljék.
A Hatóság a bekövetkezett adatvédelmi incidens Ügyfél által elvégzett kockázatértékelése
kapcsán elsősorban arra hívja fel a figyelmet, hogy az általános adatvédelmi rendelet (75)
preambulumbekezdése az olyan adatkezelést, amely során nagy számban egészségügyi adatokat
kezelnek alapvetően kockázatosnak tekinti. Az olyan adatok kezelését, amelyekből személyiséglopás, vagy személyazonossággal való visszaélés (ilyenek jelen ügyben az olyan azonosító
adatok, mint pl. név, lakcím, telefonszám, születési dátum) fakadhat, szintén kockázatosnak
tekintik a rendelet ezen előírásai.
A Hatóság megítélése szerint a nagyszámú, összesen 1153 érintett egészségügyi adatainak
kezelése magas kockázatúnak tekinthető az általános adatvédelmi rendelet fenti előírásai alapján.
A táblázatban szereplő adatkör rendkívül széles, gyakorlatilag teljesen egyedileg azonosíthatóvá
tesz egy-egy pácienst, az adatok alapján sokszor konkrét diagnózis állítható fel a kezelt személlyel
kapcsolatban. Az ilyen adatok megfelelő biztonsági intézkedések nélküli megosztása harmadik
felekkel rendkívül magas kockázatokkal jár az érintettek magánszférájára nézve.
Az ilyen szenzitív és rendkívül pontos egészségügyi adatkört magában foglaló adatkezelés során,
a biztonsági intézkedések hiánya miatt bekövetkező adatvédelmi incidens magas kockázatúnak
minősül. A kockázatokat nem zárja ki teljes mértékben, ha magukat az egészségügyi adatokat
csak szakmai titoktartásra kötelezett címzetti kör (orvosok) ismerik meg. Ennek oka, hogy az
érzékeny egészségügyi adatok jogosulatlan harmadik személynek történő elküldése után az
adatkezelő ráhatása azok sorsára kikerül az ellenőrzése alól. Az adatok kezelésének további
bizalmas jellegét nem lehetséges teljes mértékben a továbbiakban garantálni. Az, hogy az
adatokat csak szakmai titoktartásra kötelezett személyek kapták eredetileg meg, az incidens
kockázatait ugyan kis mértékben csökkenti, de teljes mértékben már egyáltalán nem zárja ki.

8

Ügyfél az adatok kezelése alóli kikerülése miatt, azok további sorsára vonatkozó, a kockázatokat
teljesen elimináló intézkedéseket nem tud tenni, az adatok címzettek általi – adott esetben
jogellenes – továbbkezelésével járó kockázatokat már nem tudja teljesen csökkenteni. A címzettek
utólagos felhívása az adatok törlésére sem zárja ki teljes mértékben a kockázatokat, csupán
valamelyest csökkenti azokat. A fenti érvelést alátámasztja, hogy az egészségügyi adatokat
tartalmazó táblázatot az eredetileg a címzettek között nem szereplő közérdekű bejelentő, majd a
Hatóság is megkapta, az adatok (jogellenes) nyilvánosságra kerülésével járó kockázat így
rendkívül magas.
A Hatóság továbbá az adatvédelmi incidens által jelentett kockázatokat tovább növelő tényezőnek
tekinti, hogy az érintettek egészségügyi adatait tartalmazó Excel táblázat semmilyen
hozzáférésvédelemmel, titkosítással nem volt ellátva. A megfelelő adatbiztonsági intézkedések
alkalmazása csökkentette volna annak a kockázatát, hogy az egészségügyi adatokat az azokat
megkapó harmadik személyek (pl. a közérdekű bejelentő) jogosulatlanul ne ismerhessék meg.
A nagyszámú, rendkívül részletes egészségügyi adatok együttes kezelése összevetve az incidens
körülményeivel a Hatóság megítélése szerint magas kockázatú adatvédelmi incidenst
eredményezett.
A fentiek alapján a Hatóság megítélése szerint az adatvédelmi incidens magas kockázatúnak
tekinthető, ezért amennyiben egy ilyen esetről az adatkezelő tudomást szerez, úgy azt be kell
jelentenie az általános adatvédelmi rendelet 33. cikk (1) bekezdése alapján a felügyeleti
hatóságnak. A Hatóság a fentiekre tekintettel megállapítja, hogy az adatkezelő megsértette az
általános adatvédelmi 33. cikk (1) bekezdését, mivel az incidens kockázatait nem megfelelően
értékelte, így bejelentési kötelezettségének sem tudott volna eleget tenni.
A Hatóság az Ügyfél utólagos incidensbejelentésre való felhívásától eltekint, mivel arról már a
közérdekű bejelentésből értesült, annak körülményeit a hatósági eljárás során feltárta.
3. Az érintettek tájékoztatásával kapcsolatos megállapítások
Az általános adatvédelmi rendelet 34. cikk (1) bekezdése alapján, ha az adatvédelmi incidens
valószínűsíthetően magas kockázattal jár a természetes személyek jogaira és szabadságaira
nézve, az adatkezelő indokolatlan késedelem nélkül tájékoztatja az érintettet az adatvédelmi
incidensről. Az általános adatvédelmi rendelet (86) preambulumbekezdése szerint a tájékoztatás
célja, hogy annak alapján az érintettek is meg tudják tenni azokat a további szükséges
óvintézkedéseket a személyes adataikkal kapcsolatban, amelyekre az adatkezelő már nem
rendelkezik ráhatással.
Ügyfél tudomása szerint a címzett háziorvosok, a veszélyhelyzet által teremtett körülményeket
figyelembe véve, a megküldött adatokat a felhívásnak megfelelően bizalmasan kezelték. Ennek
ellentmond, hogy a közérdekű bejelentő a háziorvosoknak küldött e-mailt és mellékelt táblázatot
megkapta, holott nem szerepelt az eredeti címzettek között, azt neki is egy másik magán e-mail
címről továbbították.
Ügyfél ugyan érintetti panaszt, bejelentést az incidenssel kapcsolatban nem kapott, azonban a
nagyszámú, rendkívül pontos és részletes egészségügyi adat különösebb biztonsági intézkedés
nélküli továbbküldésével megvalósuló adatvédelmi incidens ettől függetlenül is magas
kockázatúnak tekinthető a Hatóság előző pontban kifejtett álláspontja alapján.
9

Az Ügyfél a titkosítás, vagy más hozzáféréskontroll nélkül e-mailben elküldött nagyszámú
egészségügyi adat címzettek általi – adott esetben jogellenes – továbbkezelésével járó
kockázatokat csak úgy tudja még tovább csökkenteni, ha arról az érintetteket is tájékoztatja. Az
érintettek így meg tudják tenni azokat a további szükséges óvintézkedéseket a személyes
adataikkal kapcsolatban, amelyekre az adatkezelő már nem rendelkezik ráhatással. A tájékoztatás
elősegíti azt, hogy ezen rendkívül érzékeny személyes adataik kezelésével elkövetett esetleges
további visszaélésekre az érintettek is kellő időben fel tudjanak készülni, azok ne érjék őket
váratlanul.
Az incidensről való tájékoztatás miatt például az érintettet nem fogja teljesen váratlanul érni, ha a
korábban a Covid-19 teszt miatt megadott és Ügyfél kezelésében lévő egészségügyi adataival
valamely olyan másik (jogellenes) adatkezelőnél találkozik, amelynek azokat korábban sohasem
adta meg (pl. egészségügyi szolgáltatás ajánlása direkt marketing módszerekkel).
A Hatóság a fentiekre tekintettel megállapítja, hogy Ügyfél megsértette az általános adatvédelmi
rendelet 34. cikk (1) bekezdését és egyben felszólította Ügyfelet arra, hogy az érintetteket is
tájékoztassa a bekövetkezett adatvédelmi incidensről.
4. Az adatkezelés biztonságával kapcsolatos megállapítások
Az általános adatvédelmi rendelet 32. cikk (1) bekezdése értelmében az adatkezelő a tudomány
és a technológia állása és a megvalósítás költségei, továbbá az adatkezelés jellege, hatóköre,
körülményei és céljai, valamint a természetes személyek jogaira és szabadságaira jelentett,
változó valószínűségű és súlyosságú kockázatok figyelembevételével megfelelő technikai és
szervezési intézkedéseket hajt végre annak érdekében, hogy a kockázat mértékének megfelelő
szintű adatbiztonságot garantálja. A rendelet ide érti többek között a 32. cikk (1) bekezdés a)-b)
pontjai alapján a személyes adatok álnevesítését és titkosítását, valamint a személyes adatok
kezelésére használt rendszerek és szolgáltatások folyamatos bizalmas jellegének biztosítását.
Az általános adatvédelmi rendelet 32. cikk (2) bekezdése értelmében a biztonság megfelelő
szintjének meghatározásakor kifejezetten figyelembe kell venni az adatkezelésből eredő olyan
kockázatokat, amelyek különösen a továbbított személyes adatok jogosulatlan nyilvánosságra
hozatalából vagy az azokhoz való jogosulatlan hozzáférésből erednek.
A Hatóság megítélése szerint az incidenssel érintett adatkezelés, így a Covid-19 gyorsteszten
átesett 1153 érintett egészségügyi és más kapcsolódó adatainak (pl. elérhetőségek) kezelése
magas kockázatúnak minősül az általános adatvédelmi rendelet (75) preambulumbekezdésében
foglaltak és a határozat III./2-3. pontjaiban is kifejtettek alapján.
Az adatkezelő, így jelen esetben Ügyfél feladata az általános adatvédelmi rendelet 32. cikk (1)-(2)
bekezdései alapján, hogy az adatkezelés jellege, körülményei, céljai és kockázatai alapján, a
tudomány és technológia állása szerint is megfelelő szintű adatbiztonsági intézkedéseket hajtson
végre. Ezeknek az adatbiztonsági intézkedéseknek többek között azt kell garantálniuk, hogy a
kezelt személyes adatok lehetőleg ne kerüljenek jogosulatlanul nyilvánosságra, vagy azokhoz ne
lehessen jogosulatlanul hozzáférni.
A Hatóság megítélése alapján a nagyszámú érintett egészségügyi adatainak leválogatás nélküli
továbbítása e-mailben egy egyszerű Excel táblázatban, bármilyen hozzáférésvédelem, vagy
titkosítás alkalmazása nélkül nem felel meg jelen esetben a magas kockázatú adatkezeléssel
jelentett kockázatokkal arányos adatbiztonság szintjének. Az egészségügyi adatok orvosoknak
10

való, leválogatás nélküli e-mailes továbbítása bármilyen további védelmi intézkedés alkalmazása
nélkül komoly kockázatokkal jár az érintettek magánszférájára nézve. A megfelelő védelem
alkalmazása nélkül ugyanis nem lehet azt a tudomány és technológia állása szempontjából is
elégséges szinten garantálni, hogy a kezelt személyes adatok ne kerüljenek jogosulatlanul
nyilvánosságra, vagy azokhoz ne lehessen jogosulatlanul hozzáférni. Az intézkedések hiányának
komoly következményeire példa a jelen ügyben vizsgált adatvédelmi incidens bekövetkezése is.
A Hatóság megítélése szerint amennyiben az Ügyfél az adatok körzetek szerinti leválogatását és
legalább jelszavas védelmet, továbbá a jelszó külön csatornán való megküldését alkalmazta volna
a fájllal kapcsolatban, úgy az ügyben az adatbiztonság sérelme és emiatti adatvédelmi incidens
sem következett volna be. A természetes személyek alapvető jogainak, így személyes adataik
védelme szempontjából a Covid-19 járvány miatti veszélyhelyzet nem adhat teljes felmentést a
megfelelő adatbiztonsági előírások betartása alól.
A Hatóság ugyanakkor ki kívánja ehelyütt azt is emelni, hogy az egészségügyi adatok
továbbításával kapcsolatban egyáltalán nem tartja jó gyakorlatnak azok egyszerű Excel
táblázatban, titkosítás nélkül, e-mailben történő elküldését. Erre sokkal biztonságosabb megoldást
kínál egy erre a célra létrehozott, biztonságos platform (pl. az Egészségügyi Elektronikus
Szolgáltatási Tér) használata.
A fentiek alapján a Hatóság megállapítja, hogy Ügyfél az adatbiztonsági intézkedések hiányában
eszközölt adattovábbítással megsértette az általános adatvédelmi rendelet 32. cikk (1) bekezdését
és annak a)-b) pontjait, továbbá ezen cikk (2) bekezdését.
5. Az alkalmazott szankció és indoklása
A Hatóság a tényállás tisztázása során megállapította, hogy Ügyfél az adatkezelése során
megsértette az általános adatvédelmi rendelet 32. cikk (1)-(2) bekezdéseit, a 33. cikk (1)
bekezdését és a 34. cikk (1) bekezdését.
A Hatóság megvizsgálta, hogy indokolt-e az Ügyféllel szemben adatvédelmi bírság kiszabása. E
körben a Hatóság a GDPR 83. cikk (2) bekezdése és az Infotv. 75/A. §-a alapján mérlegelte az
ügy összes körülményét.
Erre tekintettel a Hatóság az Infotv. 61. § (1) bekezdés a) pontja alapján a rendelkező részben
foglaltak szerint döntött, és jelen határozatban Ügyfelet adatvédelmi bírság megfizetésére
kötelezte.
A Hatóság a bírság kiszabása során az alábbi tényezőket vette figyelembe:
A Hatóság súlyosító körülményként vette figyelembe a következőket:
-

A Hatóság az adatvédelmi incidensről közérdekű bejelentés alapján szerzett tudomást,
Ügyfél által az adatvédelmi incidens saját tevékenységi körben történő észlelésére nem
került sor.

-

Ügyfélnél az egészségügyi adatok nagy számban történő kezelése alaptevékenységéhez
tartozik és ezzel kapcsolatban közfeladatot ellátó szervnek minősül. Fokozottan elvárható
így tőle ezen adatok körültekintő és adatvédelmi szempontból is megfelelő kezelése, az
adatkezeléshez kapcsolódó kockázatok felmérésének képessége.
11

-

Az adattovábbításból származó adatvédelmi incidens az érintettek jogaira és
szabadságaira nézve magas kockázatokat hordozott, az érintettek tájékoztatását Ügyfél
mégsem tervezte az elégtelenül elvégzett kockázatértékelés miatt.

-

Az Ügyfél alaptevékenységéhez tartozó egészségügyi adatok nagyszámú kezelése miatt
fokozottan elvárható tőle a megfelelő szintű adatbiztonság garantálása.

-

A természetes személyek alapvető jogainak, így személyes adataik védelme
szempontjából a Covid-19 járvány miatti veszélyhelyzet nem adhat felmentést a megfelelő
adatbiztonsági előírások betartása alól.

A Hatóság enyhítő körülményként vette figyelembe a következőket:
-

A Hatóság az incidenst kiváltó adatbiztonsági hiányosságot nem tekintette rendszerszintű
problémának, mivel az csupán egy egyszeri adattovábbításhoz kapcsolódott és egyszeri
kapkodásra, hanyagságra vezethető vissza.

-

Az eljárás során a Hatóságnak nem jutott tudomására olyan információ, amely arra utalna,
hogy az érintetteket a jogsértés nyomán bármilyen konkrét hátrány vagy kár érte volna.

-

A Hatóság figyelembe vette, hogy az Ügyféllel szemben korábban nem állapított meg a
személyes adatok kezelésével kapcsolatos jogsértést.

Egyéb, figyelembe vett körülmények:
-

A Hatóság figyelemmel volt arra is, hogy Ügyfél mindenben együttműködött a Hatósággal
az ügy kivizsgálása során, noha e magatartást sem – mivel a jogszabályi kötelezettségek
betartásán szintén nem ment túl – értékelte kifejezetten enyhítő körülményként.

A fentiekre tekintettel a Hatóság szükségesnek tartja a bírság kiszabását, csupán az Infotv. 75/A.
§-a szerinti figyelmeztetés alkalmazását nem tartotta megfelelőnek, figyelemmel a jogsértés
súlyára és a kezelt adatok körére.
Az adatvédelmi bírság összegét a Hatóság jogszabályon alapuló mérlegelési jogkörében eljárva
határozta meg.
Ügyfél által elkövetett jogsértések az általános adatvédelmi rendelet 83. cikk (4) bekezdés a)
pontja szerint az alacsonyabb összegű bírságkategóriába tartozó jogsértésnek minősülnek.
A bírság kiszabása során a Hatóság végül figyelembe vette, hogy az Infotv. 61. § (4) bekezdése b)
pontja alapján a bírság mértéke százezertől húszmillió forintig terjedhet, ha az adatvédelmi
hatósági eljárásban hozott határozatban kiszabott bírság megfizetésére kötelezett költségvetési
szerv.
A Hatóság az Infotv. 61. § (2) bekezdés a) és b) pontjai alapján a határozatnak Ügyfél azonosító
adataival történő nyilvánosságra hozatalát is elrendelte, mivel a jogsértés személyek széles körét
érinti és azt közfeladatot ellátó szerv tevékenységével összefüggésben hozta.

12

IV.

Egyéb kérdések

A Hatóság hatáskörét az Infotv. 38. § (2) és (2a) bekezdése határozza meg, illetékessége az
ország egész területére kiterjed.
Az Ákr. 112. §-a, és 116. § (1) bekezdése, illetve a 114. § (1) bekezdése alapján a határozattal
szemben közigazgatási per útján van helye jogorvoslatnak.
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (1) bekezdése alapján a Hatóság döntésével
szembeni közigazgatási per törvényszéki hatáskörbe tartozik, a perre a Kp. 13. § (3) bekezdés a)
pont aa) alpontja alapján a Fővárosi Törvényszék kizárólagosan illetékes. A Kp. 27. § (1) bekezdés
b) pontja alapján a törvényszék hatáskörébe tartozó perben a jogi képviselet kötelező. A Kp. 39. §
(6) bekezdése szerint a keresetlevél benyújtásának a közigazgatási cselekmény hatályosulására
halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9. § (1) bekezdés b) pontja szerint az ügyfél jogi képviselője
elektronikus kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A
tárgyalás tartása iránti kérelem lehetőségéről szóló tájékoztatás a Kp. 77. § (1)-(2) bekezdésén
alapul.
A veszélyhelyzet során érvényesülő egyes eljárásjogi intézkedések újbóli bevezetéséről szóló
112/2021. (III. 6.) Korm. rendelet (a továbbiakban: Veir.) 31. §-a szerint ha e rendelet eltérően nem
rendelkezik, a szigorított védekezés a határidők folyását nem érinti. A Veir. 36. § (1)-(3) bekezdése
szerint a szigorított védekezés ideje alatt a bíróság tárgyaláson kívül jár el, ideértve a perorvoslati
eljárásokat is. Ha tárgyalás tartásának lenne helye, vagy azt bármelyik fél kérte, vagy a tárgyalást
már kitűzték, az eljáró bíróság soron kívül értesíti a feleket a tárgyaláson kívüli elbírálás tényéről,
és lehetőséget biztosít arra, hogy a felek nyilatkozataikat írásban előterjeszthessék. Ha a perben a
szigorított védekezés idején kívül tárgyalást kellene tartani, a felperes akkor kérheti, hogy a
bíróság tárgyaláson kívüli elbírálás helyett a tárgyalást a szigorított védekezés megszűnését
követő időpontra halassza el, ha
a) a bíróság a közigazgatási cselekmény halasztó hatályát legalább részben nem rendelte el,
b) a keresetindításnak halasztó hatálya van, és a bíróság halasztó hatály feloldását nem rendelte
el,
c) ideiglenes intézkedést nem rendeltek el.
A közigazgatási per illetékének mértékét az illetékekről szóló 1990. évi XCIII. törvény
(továbbiakban: Itv.) 45/A. § (1) bekezdése határozza meg. Az illeték előzetes megfizetése alól az
Itv. 59. § (1) bekezdése és 62. § (1) bekezdés h) pontja mentesíti az eljárást kezdeményező felet.
Az Ákr. 132. §-a szerint, ha a kötelezett a hatóság végleges döntésében foglalt kötelezésnek nem
tett eleget, az végrehajtható. A Hatóság határozata az Ákr. 82. § (1) bekezdése szerint a közléssel
véglegessé válik. Az Ákr. 133. §-a értelmében a végrehajtást - ha törvény vagy kormányrendelet
másként nem rendelkezik - a döntést hozó hatóság rendeli el. Az Ákr. 134. §-a értelmében a
végrehajtást - ha törvény, kormányrendelet vagy önkormányzati hatósági ügyben helyi
13

önkormányzat rendelete másként nem rendelkezik - az állami adóhatóság foganatosítja. Az Infotv.
60. § (7) bekezdése alapján a Hatóság határozatában foglalt, meghatározott cselekmény
elvégzésére, meghatározott magatartásra, tűrésre vagy abbahagyásra irányuló kötelezés
vonatkozásában a határozat végrehajtását a Hatóság foganatosítja.
Budapest, 2021. március 24.

Dr. Péterfalvi Attila
elnök
c. egyetemi tanár

14

