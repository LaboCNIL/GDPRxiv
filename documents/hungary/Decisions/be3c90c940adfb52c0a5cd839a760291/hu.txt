Ügyszám: NAIH/2019/2466/12.

Tárgy: Kérelemnek részben helyt
adó határozat

A Nemzeti Adatvédelmi és Információszabadság Hatóság (a továbbiakban: Hatóság) […] a
továbbiakban: Kérelmező) kérelmére […] napján, […] a továbbiakban: Kötelezett) elektronikus
megfigyelőrendszerrel összefüggő adatkezelése tárgyában indult adatvédelmi hatósági eljárásban
az alábbi döntéseket hozza:
I. A Hatóság h a t á r o z a t á b a n
1) A Kérelmező kérelmének részben helyt ad, és megállapítja, hogy a Kötelezett a közterületfelügyelet térfelügyeleti helyiségében alkalmazott kamerás megfigyeléssel összefüggő
adatkezelése, illetve a Kérelmező szabályszegésével kapcsolatban a kamerafelvételek
felhasználásával járó adatkezelése tekintetében megsértette a természetes személyeknek a
személyes adatok kezelése tekintetében történő védelméről és az ilyen adatok szabad áramlásáról,
valamint a 95/46/EK irányelv hatályon kívül helyezéséről szóló (EU) 2016/679 rendeletben (a
továbbiakban: általános adatvédelmi rendelet) meghatározott tisztességes és célhoz kötött
adatkezelés elvét, az adatkezelést megfelelő jogalap hiányában végezte, illetve, hogy nem nyújtott
megfelelő tájékoztatást a Kérelmezőnek az adatkezelés körülményeiről,
2) A Hatóság elutasítja a Kérelmező kérelmének azon részét,
a) amely szerint a Hatóság átmenetileg vagy véglegesen korlátozza a Kötelezett által
jogellenesen üzemeltetett kamerával történő megfigyeléssel összefüggő adatkezelését,
ideértve az adatkezelés megtiltását is,
b) amely szerint a Hatóság átmenetileg vagy véglegesen korlátozza a Kérelmező
szabályszegésével kapcsolatban, a Kötelezett által őrzött kamerafelvételek kezelését,
továbbá
c) amely szerint a Hatóság figyelmeztesse a Kötelezettet, hogy adatkezelési tevékenységei
valószínűsíthetően sértik az általános adatvédelmi rendelet rendelkezéseit, valamint hogy
utasítsa az adatkezelőt, hogy tájékoztassa az érintettet az adatvédelmi incidensről.
3) A Hatóság hivatalból megtiltja a Kötelezettnek a térfigyelő-központban dolgozó munkatársak
kamerás megfigyelésével összefüggő adatkezelését és elrendeli annak megszüntetését.
4) A Hatóság hivatalból megtiltja a Kötelezettnek a Kérelmező szabályszegésével kapcsolatban
őrzött kamerafelvételek tárolását és elrendeli azok törlését.
5) A Hatóság a Kötelezettet az általa végzett jogellenes adatkezelés miatt hivatalból
1 500 000 Ft, azaz egymillió-ötszázezer forint
adatvédelmi bírság
megfizetésére kötelezi.
II. A Hatóság tekintettel arra, hogy túllépte az ügyintézési határidőt, végzéssel elrendeli a Hatóság
részéről 10 000 Ft-, azaz tízezer forint megfizetését a Kérelmezőnek – választása szerint –

2

bankszámlára utalással vagy postai utalvánnyal.
***
Az I. 3) és a 4) pontban előírt intézkedés megtételét a Kötelezettnek az intézkedés megtételétől
számított 15 napon belül kell írásban – az azt alátámasztó bizonyítékok előterjesztésével együtt –
igazolnia a Hatóság felé.
Az adatvédelmi bírságot jelen határozat véglegessé válásától számított 30 napon belül a Hatóság
központosított bevételek beszedése célelszámolási forintszámlája (10032000-01040425-00000000
Központosított beszedési számla IBAN: HU83 1003 2000 0104 0425 0000 0000) javára kell
megfizetni. Az összeg átutalásakor a NAIH/2019/2466 BÍRS. számra kell hivatkozni.
Ha a Kötelezett a bírságfizetési kötelezettségének határidőben nem tesz eleget, a fenti
számlaszámra késedelmi pótlékot köteles fizetni. A késedelmi pótlék mértéke a törvényes kamat,
amely a késedelemmel érintett naptári félév első napján érvényes jegybanki alapkamattal egyezik
meg.
Az I. 3) vagy a 4) pontban előírt kötelezettség, illetve az adatvédelmi bírság és a késedelmi pótlék
meg nem fizetése esetén a Hatóság elrendeli a határozat végrehajtását.
A fenti I. pont szerinti határozattal szemben közigazgatási úton jogorvoslatnak nincs helye, de az a
közléstől számított 30 napon belül a Fővárosi Törvényszékhez címzett keresettel közigazgatási
perben megtámadható. A keresetlevelet a Hatósághoz kell benyújtani, elektronikusan, amely azt az
ügy irataival együtt továbbítja a bíróságnak. A tárgyalás tartása iránti kérelmet a keresetben jelezni
kell. A teljes személyes illetékmentességben nem részesülők számára a bírósági felülvizsgálati
eljárás illetéke 30 000 Ft, a per tárgyi illetékfeljegyzési jog alá esik. A Fővárosi Törvényszék előtti
eljárásban a jogi képviselet kötelező.
A II. pont szerinti végzéssel szemben nincs helye önálló jogorvoslatnak, az csak az ügy érdemében
hozott határozat elleni jogorvoslati kérelemben támadható meg.
INDOKOLÁS
I. Az eljárás menete és a tényállás tisztázása
I. 1. A Kérelmező kérelemmel fordult a Hatósághoz, mely szerint korábbi munkahelyén, a Kötelezett
[…] közterület-felügyelete székhelyén, az általa üzemeltetett elektronikus megfigyelőrendszer egyik
kamerájával megfigyelte munkavégzését […] napján. A kérelem szerint ezen kamera által rögzített
felvételek alapján a Kérelmező […] képeket keresett a hivatali diszpécseri számítógépen, azokat
kinyomtatta, […] feliratokkal látta el, majd a közös használatú férfi öltözőben függesztette ki. A jegyző
mint a munkáltatói jogkör gyakorlója a Kérelmezőt hivatalának ellátására méltatlannak ítélte a
felvételek alapján, ezért […] napján megszüntette közszolgálati jogviszonyát. A közszolgálati
jogviszony megszüntetése miatt a Kérelmező nyilatkozata szerint közszolgálati jogvita van
folyamatban a felek között.
A Kérelmező álláspontja szerint a Kötelezett jogellenesen figyelte meg, a megfigyelésről nem kapott
előzetes tájékoztatást, valamint olyan helyiségben üzemeltet kamerát – férfi öltöző –, ahol az emberi
méltósághoz fűződő joga sérült.

3

A Kérelmező kérte a Hatóságot, hogy állapítsa meg a jogsértést; figyelmeztesse a Kötelezettet, hogy
adatkezelési tevékenységei valószínűsíthetően sértik az általános adatvédelmi rendelet
rendelkezéseit; marasztalja el az adatkezelőt vagy az adatfeldolgozót, ha adatkezelési
tevékenysége megsértette az általános adatvédelmi rendelet rendelkezéseit; utasítsa az
adatkezelőt vagy az adatfeldolgozót, hogy adatkezelési műveleteit hozza összhangba e rendelet
rendelkezéseivel, valamint teljesítse az érintettnek az e rendelet szerinti jogai gyakorlását; utasítsa
az adatkezelőt, hogy tájékoztassa az érintettet az adatvédelmi incidensről; átmenetileg vagy
véglegesen korlátozza az adatkezelést, ideértve az adatkezelés megtiltását is. A Kérelmező továbbá
szeretne választ kapni arra, hogy pontosan kik tekinthették és tekintették meg a róla készült
felvételeket, milyen helyeken, milyen célból és milyen jogalappal történt a kamerás megfigyelés,
meddig kezelték ezen felvételeket, végül azt, hogy mi okból kifolyólag nem adott a Kötelezett
előzetes tájékoztatást a kamerás megfigyelés tényéről.
I. 2. A Hatóság az adatvédelmi hatósági eljárás megindításáról végzésében értesítette a
Kötelezettet, és a tényállás tisztázása érdekében nyilatkozattételre hívta fel.
A Kötelezett nyilatkozata szerint a hangfelvétel készítésére nem alkalmas térfelügyeleti rendszerben
jelenleg […] darab kültéri kamera üzemel, és e rendszer részeként, abba integráltan működik […]
darab belső kamera, amely a Kötelezett […] közterület-felügyelete közterületi kameráinak képét
figyelő térfigyelő-központban található, és az ott a térfelügyeleti rendszert felügyelő személyek
(operátorok/diszpécserek) tevékenységét figyeli meg. A […] közterület-felügyelet […] napja óta
működik jelenlegi székhelyén, és azóta üzemel a térfigyelő központban kamera. Az operátorok a
kültéri kamerák által rögzített felvételeket kísérik figyelemmel, az a feladatuk, hogy amennyiben a
kamerákon jogszabálysértést észlelnek, ezt jelezzék a diszpécsernek, aki intézkedik a közterületfelügyelők helyszínre irányítása érdekében. Tekintettel a közös, egymásra épülő feladatellátásra, a
térfigyelő központ részeként került kialakításra a diszpécser munkahelye is, ezért a megfigyelés rá
is kiterjed. A térfigyelő központba kép-, illetve hangrögzítésre alkalmas eszköz nem vihető be, és a
monitorok képernyőiről tilos felvételt készíteni. Az operátori – és az azzal összekapcsolódóan
végzett diszpécseri – tevékenység kamerával történő megfigyelésének ezen szabályok
betartásának ellenőrzése is a célja.
A Kötelezett további nyilatkozata szerint a kamerás megfigyelőrendszert a Kötelezett közterületfelügyeleti hatáskörében üzemelteti, adatfeldolgozó bevonása nélkül. Az adatkezelés jogalapja az
általános adatvédelmi rendelet 6. cikk (1) bekezdésének e) pontja, célja a térfelügyeleti rendszerben
rögzített képfelvételek jogszerű kezelésének biztosítása. A közterület-felügyelet részére a
közterület-felügyeletről szóló 1999. évi LXIII. törvény (a továbbiakban: Kftv.) 7/A. § (1) bekezdése
ugyanis előírja a szükséges szervezési és egyéb intézkedések megtételét annak érdekében, hogy
a térfelügyeleti rendszer keretében rögzített személyes adat illetéktelen személy tudomására ne
jusson.
A Kötelezett nyilatkozata szerint a belső kamera a Kftv. 7. § (3) bekezdése és (7) bekezdés b) pontja
alapján 8 napig tárolja a képfelvételt, ezt követően automatikusan felülírja. A felvétel készítésének
célja a térfelügyeleti rendszerben rögzített személyes adatok védelmének a biztosítása és az
operátori, valamint diszpécseri feladatellátás jogszerűségének ellenőrzése. E kamera felvételeit
rendszeresen ellenőrzi a Kötelezett Közterület-felügyelet Térfelügyeleti Osztályának vezetője, a
Közterület-felügyelet főosztályvezetője és főosztályvezető-helyettese. Más személy nem fér hozzá
a kamera képéhez, illetve felvételeihez. Az ellenőrzés heti rendszerességgel, mintavételezési
módszerrel történik és a munkavégzésre vonatkozó szabályok betartásának vizsgálatára irányul. A
jogviszonya fennállása alatt diszpécseri feladatokat ellátó Kérelmező esetében a […] képek
öltözőben történő elhelyezésének felfedezése napját – […] napját – követően a megelőző
időszakban – […] napja között – rögzített felvételek visszanézésére került sor […] napján,
figyelemmel arra, hogy felmerült a gyanú, miszerint a képek szolgálati időben, a Kötelezett
munkaeszközeinek (számítógép, nyomtató) felhasználásával a térfelügyeleti központ diszpécser-

4

munkaállomásán készültek. A Kötelezett nyilatkozata szerint nem a Kérelmező munkavégzésének,
az internet és az általa használt számítástechnika eszközök ellenőrzésére került sor, hanem a
közszolgálati jogi jogszabályszegés nyomán történt ellenőrzés, amely következtében volt
megfigyelhető a Kérelmező szabálytalan tevékenysége. A Kötelezett nyilatkozata szerint erre a
foglalkoztatottak jogviszonyára vonatkozó jogszabályok alapján került sor, arról külön belső
szabályzat nem készült. Az ellenőrzésről […] napján tájékoztatták a Kérelmezőt. A soron kívüli
ellenőrzést a képek elhelyezésének felfedezésekor – […] napján – rendelték el, melynek
eredményeként a […] napi műszakról készült teljes felvétel alapján megállapították, hogy a
Kérelmező követte el a közszolgálati jogi jogszabályszegésként kifogásolt magatartást. A kérdéses
felvételt a Kötelezett nyilatkozata szerint jelenleg a személyügyi osztályon tárolja a Kérelmező
személyi anyagának részeként, a térfigyelő rendszer kamerafelvételei közül pedig a fentebb
ismertetett rend szerint törölte.
A Kötelezett nyilatkozata – és az általa megküldött dokumentum – szerint a belső kameráról a
térfelügyeleti központ bejárati ajtaján az alábbi szöveges figyelemfelhívást helyezték el: „Zártláncú
vagyonvédelmi kamerarendszerrel megfigyelt terület! Térfigyelő központ. Belépés csak a szolgálatot
teljesítő állomány részére!” Ezen túlmenően a nyilatkozat szerint e kamera elhelyezéséről és céljáról
a főosztályvezető szóban is tájékoztatja a térfigyelő központban dolgozó munkavállalókat a
jogviszony létesítésekor, általában már a felvételi eljárás során. A Kötelezett nyilatkozata szerint a
Kérelmező 2017. január 4. napján kapta meg erről a tájékoztatást, mely kiterjedt az adatkezelés
céljára, jogalapjára, és annak további körülményire. A Kötelezett ezen túlmenően akként
nyilatkozott, hogy új adatkezelési tájékoztatót készített, melyet 2019. május 28. napján tett közzé a
térfelügyeleti központ bejárati ajtaján és a Hatóság részére is megküldött. A Kötelezett megküldött
továbbá egy 2018. szeptember 16-án létrehozott, „a térfelügyeleti rendszer kamerái által készített
videofelvételeken rögzített személyes adatok kezelése kapcsán készített hatásvizsgálati
dokumentációt”, amelyhez további magyarázatot nem fűzött.
A Kötelezett további nyilatkozata szerint a közterület-felügyelet férfiöltözőjében nincs és soha nem
is volt kamera felszerelve.
II. Alkalmazott jogszabályi rendelkezések
Az általános adatvédelmi rendelet 2. cikk (1) bekezdése alapján a jelen ügy szerinti adatkezelésre
az általános adatvédelmi rendeletet kell alkalmazni.
Az információs önrendelkezési jogról és az információszabadságról szóló 2011. évi CXII. törvény (a
továbbiakban: Infotv.) 2. § (2) bekezdése szerint az általános adatvédelmi rendeletet az ott megjelölt
rendelkezésekben foglalt kiegészítésekkel kell alkalmazni.
Az Infotv. 60. § (1) bekezdése alapján a személyes adatok védelméhez való jog érvényesülése
érdekében a Hatóság erre irányuló kérelemre adatvédelmi hatósági eljárást indít és hivatalból
adatvédelmi hatósági eljárást indíthat. Az adatvédelmi hatósági eljárásra az általános közigazgatási
rendtartásról szóló 2016. évi CL. törvény (a továbbiakban: Ákr.) szabályait kell alkalmazni az Infotv.ben meghatározott kiegészítésekkel és az általános adatvédelmi rendelet szerinti eltérésekkel.
Az általános adatvédelmi rendelet 4. cikk 12. pontja szerint: „„adatvédelmi incidens”: a biztonság
olyan sérülése, amely a továbbított, tárolt vagy más módon kezelt személyes adatok véletlen vagy
jogellenes megsemmisítését, elvesztését, megváltoztatását, jogosulatlan közlését vagy az azokhoz
való jogosulatlan hozzáférést eredményezi.”
Az általános adatvédelmi rendelet 5. cikk (1) bekezdés a), b), c) és f) pontja alapján: „A személyes
adatok:

5

a) kezelését jogszerűen és tisztességesen, valamint az érintett számára átlátható módon kell
végezni („jogszerűség, tisztességes eljárás és átláthatóság”);
b) gyűjtése csak meghatározott, egyértelmű és jogszerű célból történjen, és azokat ne kezeljék
ezekkel a célokkal össze nem egyeztethető módon; a 89. cikk (1) bekezdésének megfelelően nem
minősül az eredeti céllal össze nem egyeztethetőnek a közérdekű archiválás céljából, tudományos
és történelmi kutatási célból vagy statisztikai célból történő további adatkezelés („célhoz kötöttség”)
c) az adatkezelés céljai szempontjából megfelelőek és relevánsak kell, hogy legyenek, és a
szükségesre kell korlátozódniuk („adattakarékosság”);
[…]
f) kezelését oly módon kell végezni, hogy megfelelő technikai vagy szervezési intézkedések
alkalmazásával biztosítva legyen a személyes adatok megfelelő biztonsága, az adatok jogosulatlan
vagy jogellenes kezelésével, véletlen elvesztésével, megsemmisítésével vagy károsodásával
szembeni védelmet is ideértve („integritás és bizalmas jelleg”).”
Az általános adatvédelmi rendelet 5. cikk (2) bekezdése értelmében: „Az adatkezelő felelős az (1)
bekezdésnek való megfelelésért, továbbá képesnek kell lennie e megfelelés igazolására
(„elszámoltathatóság”).”
Az általános adatvédelmi rendelet 6. cikk (1) bekezdés e) pontja szerint: „A személyes adatok
kezelése kizárólag akkor és annyiban jogszerű, amennyiben legalább az alábbiak egyike teljesül: az
adatkezelés közérdekű vagy az adatkezelőre ruházott közhatalmi jogosítvány gyakorlásának
keretében végzett feladat végrehajtásához szükséges.”
Az általános adatvédelmi rendelet 6. cikk (2) bekezdése alapján: „Az e rendeletben foglalt,
adatkezelésre vonatkozó szabályok alkalmazásának kiigazítása érdekében, a tagállamok az (1)
bekezdés c) és e) pontjának való megfelelés céljából fenntarthatnak vagy bevezethetnek konkrétabb
rendelkezéseket, amelyekben pontosabban meghatározzák az adatkezelésre vonatkozó konkrét
követelményeket, és amelyekben további intézkedéseket tesznek az adatkezelés jogszerűségének
és tisztességességének biztosítására, ideértve a IX. fejezetben meghatározott egyéb konkrét
adatkezelési helyzeteket is.”
Az általános adatvédelmi rendelet 6. cikk (4) bekezdése értelmében: „Ha az adatgyűjtés céljától
eltérő célból történő adatkezelés nem az érintett hozzájárulásán vagy valamely olyan uniós vagy
tagállami jogon alapul, amely szükséges és arányos intézkedésnek minősül egy demokratikus
társadalomban a 23. cikk (1) bekezdésében rögzített célok eléréséhez, annak megállapításához,
hogy az eltérő célú adatkezelés összeegyeztethető-e azzal a céllal, amelyből a személyes adatokat
eredetileg gyűjtötték, az adatkezelő többek között figyelembe veszi:
a) a személyes adatok gyűjtésének céljait és a tervezett további adatkezelés céljai közötti esetleges
kapcsolatokat;
b) a személyes adatok gyűjtésének körülményeit, különös tekintettel az érintettek és az adatkezelő
közötti kapcsolatokra;
c) a személyes adatok jellegét, különösen pedig azt, hogy a 9. cikk szerinti személyes adatok
különleges kategóriáinak kezeléséről van-e szó, illetve, hogy büntetőjogi felelősség megállapítására
és bűncselekményekre vonatkozó adatoknak a 10. cikk szerinti kezeléséről van-e szó;
d) azt, hogy az érintettekre nézve milyen esetleges következményekkel járna az adatok tervezett
további kezelése;
e) megfelelő garanciák meglétét, ami jelenthet titkosítást vagy álnevesítést is.”
Az általános adatvédelmi rendelet 13. cikk (1)–(3) bekezdése alapján: „(1) Ha az érintettre vonatkozó
személyes adatokat az érintettől gyűjtik, az adatkezelő a személyes adatok megszerzésének
időpontjában az érintett rendelkezésére bocsátja a következő információk mindegyikét:
a) az adatkezelőnek és – ha van ilyen – az adatkezelő képviselőjének a kiléte és elérhetőségei;
b) az adatvédelmi tisztviselő elérhetőségei, ha van ilyen;

6

c) a személyes adatok tervezett kezelésének célja, valamint az adatkezelés jogalapja;
d) a 6. cikk (1) bekezdésének f) pontján alapuló adatkezelés esetén, az adatkezelő vagy harmadik
fél jogos érdekei;
e) adott esetben a személyes adatok címzettjei, illetve a címzettek kategóriái, ha van ilyen;
f) adott esetben annak ténye, hogy az adatkezelő harmadik országba vagy nemzetközi szervezet
részére kívánja továbbítani a személyes adatokat, továbbá a Bizottság megfelelőségi határozatának
léte vagy annak hiánya, vagy a 46. cikkben, a 47. cikkben vagy a 49. cikk (1) bekezdésének második
albekezdésében említett adattovábbítás esetén a megfelelő és alkalmas garanciák megjelölése,
valamint az azok másolatának megszerzésére szolgáló módokra vagy az azok elérhetőségére való
hivatkozás.
(2) Az (1) bekezdésben említett információk mellett az adatkezelő a személyes adatok
megszerzésének időpontjában, annak érdekében, hogy a tisztességes és átlátható adatkezelést
biztosítsa, az érintettet a következő kiegészítő információkról tájékoztatja:
a) a személyes adatok tárolásának időtartamáról, vagy ha ez nem lehetséges, ezen időtartam
meghatározásának szempontjairól;
b) az érintett azon jogáról, hogy kérelmezheti az adatkezelőtől a rá vonatkozó személyes adatokhoz
való hozzáférést, azok helyesbítését, törlését vagy kezelésének korlátozását, és tiltakozhat az ilyen
személyes adatok kezelése ellen, valamint az érintett adathordozhatósághoz való jogáról;
c) a 6. cikk (1) bekezdésének a) pontján vagy a 9. cikk (2) bekezdésének a) pontján alapuló
adatkezelés esetén a hozzájárulás bármely időpontban történő visszavonásához való jog, amely
nem érinti a visszavonás előtt a hozzájárulás alapján végrehajtott adatkezelés jogszerűségét;
d) a felügyeleti hatósághoz címzett panasz benyújtásának jogáról;
e) arról, hogy a személyes adat szolgáltatása jogszabályon vagy szerződéses kötelezettségen
alapul vagy szerződés kötésének előfeltétele-e, valamint hogy az érintett köteles-e a személyes
adatokat megadni, továbbá hogy milyen lehetséges következményeikkel járhat az adatszolgáltatás
elmaradása;
f) a 22. cikk (1) és (4) bekezdésében említett automatizált döntéshozatal ténye, ideértve a
profilalkotást is, valamint legalább ezekben az esetekben az alkalmazott logikára és arra
vonatkozóan érthető információk, hogy az ilyen adatkezelés milyen jelentőséggel, és az érintettre
nézve milyen várható következményekkel bír.
(3) Ha az adatkezelő a személyes adatokon a gyűjtésük céljától eltérő célból további adatkezelést
kíván végezni, a további adatkezelést megelőzően tájékoztatnia kell az érintettet erről az eltérő célról
és a (2) bekezdésben említett minden releváns kiegészítő információról.”
Az általános adatvédelmi rendelet 18. cikk (1) bekezdése értelmében: „Az érintett jogosult arra, hogy
kérésére az adatkezelő korlátozza az adatkezelést, ha az alábbiak valamelyike teljesül:
a) az érintett vitatja a személyes adatok pontosságát, ez esetben a korlátozás arra az időtartamra
vonatkozik, amely lehetővé teszi, hogy az adatkezelő ellenőrizze a személyes adatok pontosságát;
b) az adatkezelés jogellenes, és az érintett ellenzi az adatok törlését, és ehelyett kéri azok
felhasználásának korlátozását;
c) az adatkezelőnek már nincs szüksége a személyes adatokra adatkezelés céljából, de az érintett
igényli azokat jogi igények előterjesztéséhez, érvényesítéséhez vagy védelméhez; vagy
d) az érintett a 21. cikk (1) bekezdése szerint tiltakozott az adatkezelés ellen; ez esetben a korlátozás
arra az időtartamra vonatkozik, amíg megállapításra nem kerül, hogy az adatkezelő jogos indokai
elsőbbséget élveznek-e az érintett jogos indokaival szemben.”
Az általános adatvédelmi rendelet 23. cikk (1) bekezdése szerint: „Az adatkezelőre vagy
adatfeldolgozóra alkalmazandó uniós vagy tagállami jog jogalkotási intézkedésekkel korlátozhatja a
12-22. cikkben és a 34. cikkben foglalt, valamint a 12-22. cikkben meghatározott jogokkal és
kötelezettségekkel összhangban lévő rendelkezései tekintetében az 5. cikkben foglalt jogok és
kötelezettségek hatályát, ha a korlátozás tiszteletben tartja az alapvető jogok és szabadságok
lényeges tartalmát, valamint az alábbiak védelméhez szükséges és arányos intézkedés egy
demokratikus társadalomban:

7

a) nemzetbiztonság;
b) honvédelem;
c) közbiztonság;
d) bűncselekmények megelőzése, nyomozása, felderítése vagy a vádeljárás lefolytatása, illetve
büntetőjogi szankciók végrehajtása, beleértve a közbiztonságot fenyegető veszélyekkel szembeni
védelmet és e veszélyek megelőzését;
e) az Unió vagy valamely tagállam egyéb fontos, általános közérdekű célkitűzései, különösen az
Unió vagy valamely tagállam fontos gazdasági vagy pénzügyi érdeke, beleértve a monetáris, a
költségvetési és az adózási kérdéseket, a népegészségügyet és a szociális biztonságot;
f) a bírói függetlenség és a bírósági eljárások védelme;
g) a szabályozott foglalkozások esetében az etikai vétségek megelőzése, kivizsgálása, felderítése
és az ezekkel kapcsolatos eljárások lefolytatása;
h) az a)-e) és a g) pontban említett esetekben – akár alkalmanként – a közhatalmi feladatok
ellátásához kapcsolódó ellenőrzési, vizsgálati vagy szabályozási tevékenység;
i) az érintett védelme vagy mások jogainak és szabadságainak védelme;
j) polgári jogi követelések érvényesítése.”
Az általános adatvédelmi rendelet 58. cikk (2) bekezdése szerint: „A felügyeleti hatóság korrekciós
hatáskörében eljárva:
a) figyelmezteti az adatkezelőt vagy az adatfeldolgozót, hogy egyes tervezett adatkezelési
tevékenységei valószínűsíthetően sértik e rendelet rendelkezéseit;
b) elmarasztalja az adatkezelőt vagy az adatfeldolgozót, ha adatkezelési tevékenysége megsértette
e rendelet rendelkezéseit;
c) utasítja az adatkezelőt vagy az adatfeldolgozót, hogy teljesítse az érintettnek az e rendelet szerinti
jogai gyakorlására vonatkozó kérelmét;
d) utasítja az adatkezelőt vagy az adatfeldolgozót, hogy adatkezelési műveleteit – adott esetben
meghatározott módon és meghatározott időn belül – hozza összhangba e rendelet rendelkezéseivel;
e) utasítja az adatkezelőt, hogy tájékoztassa az érintettet az adatvédelmi incidensről;
f) átmenetileg vagy véglegesen korlátozza az adatkezelést, ideértve az adatkezelés megtiltását is;
g) a 16., 17., illetve a 18. cikkben foglaltaknak megfelelően elrendeli a személyes adatok
helyesbítését, vagy törlését, illetve az adatkezelés korlátozását, valamint a 17. cikk (2)
bekezdésének és a 19. cikknek megfelelően elrendeli azon címzettek erről való értesítését, akikkel
vagy amelyekkel a személyes adatokat közölték;
h) visszavonja a tanúsítványt vagy utasítja a tanúsító szervezetet a 42. és a 43. cikknek megfelelően
kiadott tanúsítvány visszavonására, vagy utasítja a tanúsító szervezetet, hogy ne adja ki a
tanúsítványt, ha a tanúsítás feltételei nem vagy már nem teljesülnek;
i) a 83. cikknek megfelelően közigazgatási bírságot szab ki, az adott eset körülményeitől függően az
e bekezdésben említett intézkedéseken túlmenően vagy azok helyett; és
j) elrendeli a harmadik országbeli címzett vagy nemzetközi szervezet felé irányuló adatáramlás
felfüggesztését.”
Az általános adatvédelmi rendelet 83. cikk (2), (5) és (7) bekezdése alapján: „[…]
(2) A közigazgatási bírságokat az adott eset körülményeitől függően az 58. cikk (2) bekezdésének
a)–h) és j) pontjában említett intézkedések mellett vagy helyett kell kiszabni. Annak eldöntésekor,
hogy szükség van-e közigazgatási bírság kiszabására, illetve a közigazgatási bírság összegének
megállapításakor minden egyes esetben kellőképpen figyelembe kell venni a következőket:
a) a jogsértés jellege, súlyossága és időtartama, figyelembe véve a szóban forgó adatkezelés
jellegét, körét vagy célját, továbbá azon érintettek száma, akiket a jogsértés érint, valamint az általuk
elszenvedett kár mértéke;
b) a jogsértés szándékos vagy gondatlan jellege;
c) az adatkezelő vagy az adatfeldolgozó részéről az érintettek által elszenvedett kár enyhítése
érdekében tett bármely intézkedés;

8

d) az adatkezelő vagy az adatfeldolgozó felelősségének mértéke, figyelembe véve az általa a 25.
és 32. cikk alapján foganatosított technikai és szervezési intézkedéseket;
e) az adatkezelő vagy az adatfeldolgozó által korábban elkövetett releváns jogsértések;
f) a felügyeleti hatósággal a jogsértés orvoslása és a jogsértés esetlegesen negatív hatásainak
enyhítése érdekében folytatott együttműködés mértéke;
g) a jogsértés által érintett személyes adatok kategóriái;
h) az, ahogyan a felügyeleti hatóság tudomást szerzett a jogsértésről, különös tekintettel arra, hogy
az adatkezelő vagy az adatfeldolgozó jelentette-e be a jogsértést, és ha igen, milyen
részletességgel;
i) ha az érintett adatkezelővel vagy adatfeldolgozóval szemben korábban – ugyanabban a tárgyban
– elrendelték az 58. cikk (2) bekezdésében említett intézkedések valamelyikét, a szóban forgó
intézkedéseknek való megfelelés;
j) az, hogy az adatkezelő vagy az adatfeldolgozó tartotta-e magát a 40. cikk szerinti jóváhagyott
magatartási kódexekhez vagy a 42. cikk szerinti jóváhagyott tanúsítási mechanizmusokhoz;
valamint
k) az eset körülményei szempontjából releváns egyéb súlyosbító vagy enyhítő tényezők, például a
jogsértés közvetlen vagy közvetett következményeként szerzett pénzügyi haszon vagy elkerült
veszteség.
[…]
(5) Az alábbi rendelkezések megsértését – a (2) bekezdéssel összhangban – legfeljebb 20 000 000
EUR összegű közigazgatási bírsággal, illetve a vállalkozások esetében az előző pénzügyi év teljes
éves világpiaci forgalmának legfeljebb 4 %-át kitevő összeggel kell sújtani, azzal, hogy a kettő közül
a magasabb összeget kell kiszabni:
a) az adatkezelés elvei – ideértve a hozzájárulás feltételeit – az 5., 6., 7. és 9. cikknek megfelelően;
b) az érintettek jogai a 12–22. cikknek megfelelően;
c) személyes adatoknak harmadik országbeli címzett vagy nemzetközi szervezet részére történő
továbbítása a 44–49. cikknek megfelelően;
d) a IX. fejezet alapján elfogadott tagállami jog szerinti kötelezettségek;
e) a felügyeleti hatóság 58. cikk (2) bekezdése szerinti utasításának, illetve az adatkezelés átmeneti
vagy végleges korlátozására vagy az adatáramlás felfüggesztésére vonatkozó felszólításának be
nem tartása vagy az 58. cikk (1) bekezdését megsértve a hozzáférés biztosításának elmulasztása.
[…]
(7) A felügyeleti hatóságok 58. cikk (2) bekezdése szerinti korrekciós hatáskörének sérelme nélkül,
minden egyes tagállam megállapíthatja az arra vonatkozó szabályokat, hogy az adott tagállami
székhelyű közhatalmi vagy egyéb, közfeladatot ellátó szervvel szemben kiszabható-e közigazgatási
bírság, és ha igen, milyen mértékű.”
Az Infotv. 75/A. § szerint „a Hatóság az általános adatvédelmi rendelet 83. cikk (2)-(6) bekezdésében
foglalt hatásköreit az arányosság elvének figyelembevételével gyakorolja, különösen azzal, hogy a
személyes adatok kezelésére vonatkozó - jogszabályban vagy az Európai Unió kötelező jogi
aktusában meghatározott - előírások első alkalommal történő megsértése esetén a jogsértés
orvoslása iránt - az általános adatvédelmi rendelet 58. cikkével összhangban - elsősorban az
adatkezelő vagy adatfeldolgozó figyelmeztetésével intézkedik.”
Az Infotv. 61. § (2) bekezdés b) pontja alapján a Hatóság elrendelheti határozatának - az adatkezelő,
illetve az adatfeldolgozó azonosító adatainak közzétételével történő - nyilvánosságra hozatalát, ha
azt közfeladatot ellátó szerv tevékenységével összefüggésben hozta.
Az Infotv. 61. § (4) bekezdés b) pontja szerint: „A bírság mértéke százezertől húszmillió forintig
terjedhet, ha az adatvédelmi hatósági eljárásban hozott határozatban kiszabott bírság megfizetésére
kötelezett költségvetési szerv, az általános adatvédelmi rendelet 83. cikke szerint kiszabott bírság
esetén.”

9

A Kftv. 7/A. § (1) bekezdése szerint: „A felügyelet a felvétel kezelése során köteles megtenni az
ahhoz szükséges szervezési, technikai és egyéb adatbiztonsági intézkedéseket, hogy az érintett
személy személyes adatait, így különösen magántitkait és magánéletének körülményeit illetéktelen
személy tudomására jutásától megóvja. A felügyeletnek biztosítani kell továbbá, hogy a felvételen
szereplő személy – a felvétel törlésének időpontjáig – megtekinthesse a róla készült felvételt.”
A közszolgálati tisztviselőkről szóló 2011. évi CXCIX. törvény (a továbbiakban: Kttv.) 11. § (2)
bekezdése értelmében: „A közszolgálati tisztviselő személyiségi joga akkor korlátozható, ha a
korlátozás a közszolgálat rendeltetésével közvetlenül összefüggő okból feltétlenül szükséges és a
cél elérésével arányos. A személyiségi jog korlátozásának módjáról, feltételeiről és várható
tartamáról a közszolgálati tisztviselőt előzetesen tájékoztatni kell.”
A Kttv. 12. § (2)-(3) bekezdése értelmében: „(2) A munkáltató a közszolgálati tisztviselőt csak a
közszolgálattal összefüggő magatartása körében ellenőrizheti. A munkáltató ellenőrzése és az
annak során alkalmazott eszközök, módszerek nem járhatnak az emberi méltóság megsértésével.
A közszolgálati tisztviselő magánélete nem ellenőrizhető.
(3) A munkáltató előzetesen tájékoztatja a közszolgálati tisztviselőt azoknak a technikai
eszközöknek az alkalmazásáról, amelyek a közszolgálati tisztviselő ellenőrzésére szolgálnak.”
A Kttv. 76. § (1) bekezdés a) pontja alapján: „A kormánytisztviselő köteles feladatait a köz érdekében
a jogszabályoknak, a hivatásetikai elveknek és a vezetői döntéseknek megfelelően, az általában
elvárható szakértelemmel és gondossággal, pártatlanul és igazságosan, a kulturált ügyintézés
szabályai szerint ellátni.”
Az Ákr. 51. § b) pontja alapján, „ha a hatóság az ügyintézési határidőt túllépi – és függő hatályú
döntés meghozatalának nem volt helye – tízezer forintot megfizet a kérelmező ügyfélnek, aki
mentesül az eljárási költségek megfizetése alól is.”
III. Döntés
III. 1. Általános megjegyzések
Az általános adatvédelmi rendelet fogalommeghatározásai alapján egy ember arca, képmása
személyes adatnak, a képfelvétel készítése, valamint az adatokon elvégzett bármely művelet pedig
adatkezelésnek minősül.
Jelen ügyben a Hatóság a közterület-felügyelet térfelügyeleti helyiségében a Kérelmezőt és a
további közszolgálati tisztviselőket folyamatosan megfigyelő és ezzel a munkavégzésük
ellenőrzésére is használt belső kamerát és az azzal összefüggő adatkezelést, illetve a Kérelmező
szabályszegésével kapcsolatban a kamerafelvételek felhasználásával járó adatkezelést vizsgálta.
III. 2. A térfigyelő-központban dolgozó munkatársak kamerás megfigyelése
III. 2. 1. Az adatkezelés célja, és e célra való alkalmassága
A nyilatkozatok, illetve a Hatóság rendelkezésére álló iratok alapján a Kötelezett a belső kamerát a
Kérelmező és a további közszolgálati tisztviselők munkavégzésének, feladatellátásuk
jogszerűségének ellenőrzésére használta, melybe beleértendő annak ellenőrzése is, hogy a
feladataik ellátása során betartják-e az adatbiztonsági követelményeket.

10

A Kttv. értelmében a kormánytisztviselő, illetve közszolgálati tisztviselő – többek között – köteles
feladatait a köz érdekében a jogszabályoknak, a hivatásetikai elveknek és a vezetői döntéseknek
megfelelően, az általában elvárható szakértelemmel és gondossággal, pártatlanul és igazságosan,
a kulturált ügyintézés szabályai szerint ellátni. Ezzel szorosan összefügg, hogy az adatbiztonsági
követelmények megtartása és biztosítása az általános adatvédelmi rendelet 5. cikk (1) bekezdés f)
pontja szerinti integritás és bizalmas jelleg alapelvéből fakadó, minden adatkezelőt és annak
munkatársát terhelő kötelezettség.
E kötelezettségek megtartása végett a jogalkotó a Kttv. alapján lehetőséget biztosít arra, hogy a
munkáltató a közszolgálati tisztviselőt a közszolgálattal összefüggő magatartása körében
ellenőrizze. Ez a jogosultság személyes adatok kezelésével járhat együtt.
A Hatóság a Kötelezett által üzemeltett belső kamera által készített felvételek kapcsán megjelölt
ezen adatkezelési célt mint potenciálisan legitim adatkezelési célt elismeri, azonban az általános
adatvédelmi rendelet 5. cikk (1) bekezdés c) pontja szerinti adattakarékosság elvéből következően
vizsgálni kell, hogy a jogszerű adatkezelési célt egyéb eszközzel észszerű, illetve arányos módon
el lehet-e érni. Ugyanezen preambulumbekezdés továbbá kimondja azt is, hogy a személyes
adatoknak a kezelésük céljára alkalmasaknak és relevánsaknak kell lenniük.
A Kötelezett nyilatkozata szerint a közszolgálati tisztviselők feladata az, hogy figyelemmel kísérjék
a kültéri kamerák által rögzített felvételeket, és amennyiben a kamerák jogszabálysértést észlelnek,
ezt jelezzék a diszpécsernek, aki intézkedik a közterület-felügyelők helyszínre irányítása érdekében.
A Hatóság álláspontja szerint azonban a közszolgálati tisztviselők ezen feladatainak ellenőrzésére
a belső kamera jelen formájában nem alkalmas, mivel a felvételek alapján csupán az állapítható
meg, hogy az adott közszolgálati tisztviselő a monitort nézi-e, azt azonban nem mutatja meg, hogy
valójában mit néz a monitoron, és milyen tevékenységet végez a számítógépén. A Hatóság
álláspontja szerint az ellenőrzés ebben az esetben megvalósulhat például gyakoribb, személyes
ellenőrzéssel a vezető részéről, vagy úgynevezett csoportvezető kinevezésével, akinek
feladatkörébe tartozna a munkatársak feladatellátásának ellenőrzése.
Az adatbiztonsági követelmények betartása kapcsán a Hatóság álláspontja szerint a térfelügyeleti
rendszer védelme szintén megvalósítható hatékonyabban más módszerekkel, kamerák nélkül is. Így
például megfelelő számítástechnikai védelmi fejlesztésekkel, melyek megakadályozzák azt, hogy a
munkaállomásokról adatokat mentsenek le, mint például az adatvesztés megakadályozását
szolgáló eszközökkel, újgenerációs tűzfalakkal és egyesített fenyegetéskezelő rendszerekkel, illetve
különféle biztonsági alkalmazásokkal és intézkedésekkel, mint az internet korlátozásával, tiltásával,
a külső adathordozók (például pendrive) csatlakoztatásának letiltásával, illetve a kép-, illetve
hangrögzítésre alkalmas eszköz bevitelének hatékony kiszűrésével.
Annak megakadályozására, hogy a közszolgálati tisztviselők a térfelügyeleti helyiségbe bevigyék
kép-, illetve hangrögzítésre alkalmas eszközeiket, a Hatóság álláspontja szerint a Kötelezettnek
szintén a rendelkezésére áll más módszer, mint például gyakoribb, személyes ellenőrzés a vezető
részéről, vagy erre az esetre is kinevezhető csoportvezető, akinek feladatkörébe tartozna a
munkatársak ellenőrzése annak érdekében is, hogy megakadályozzák a felvételkészítést.
A Hatóságnak megküldött videofelvétel alapján továbbá a közszolgálati tisztviselőket a kamera
akként figyeli meg, hogy a felvétel alapján nem is feltétlenül állapítható meg minden esetben, hogy
az adott közszolgálati tisztviselő használja-e a kép-, illetve hangrögzítésre alkalmas eszközét, vagy
azzal készít-e felvételt a munkaeszközéről, illetve annak monitoráról, amiből következően az adott
kamera ilyen célra egyébként sem feltétlenül alkalmas.

11

Mindebből következően a Hatóság tehát, bár az adatkezelés célját legitim adatkezelési célként
elismeri ugyan, azonban az adatkezelés e cél megvalósításához való szükségességét,
arányosságát, illetve költséghatékonyságát a Kötelezett nem támasztotta alá. A Kötelezett nem
igazolta továbbá, hogy más – az érintettek magánszférához való jogát kevésbé sértő – módszerek
ne lettek volna alkalmasak az általa megjelölt cél elérésére. Ebből következően a Hatóság
megállapítja, hogy a Kötelezett megsértette az általános adatvédelmi rendelet 5. cikk (1) bekezdés
c) pontja szerinti adattakarékosság elvét.
III. 2. 2. Az adatkezelés jogalapja
A Kötelezett mint közfeladatot ellátó szerv a térfigyelő központban elhelyezett belső kamerával
összefüggő adatkezelése jogalapjaként az általános adatvédelmi rendelet 6. cikk (1) bekezdés e)
pontjára és a Kftv. 7/A. §-ára hivatkozott, tekintettel arra is, hogy nyilatkozata szerint e kamera a
térfelügyeleti rendszer részeként, abba integráltan működik.
Ezzel kapcsolatban figyelembe kell venni, hogy az általános adatvédelmi rendelet 6. cikk (3)
bekezdése alapján a 6. cikk (1) bekezdés e) pontja szerinti jogalapra hivatkozás esetén az
adatkezelés jogalapját uniós jognak vagy tagállami jognak kell megállapítania.
A Hatóság álláspontja szerint ugyanakkor figyelembe kell venni, hogy a térfigyelő központban
elhelyezett belső kamera elkülönül, illetve minden, adatvédelmi szempontból releváns jellemzőjét,
így például az adatkezelés jogalapját, célját, az érintettek körét tekintve megkülönböztetendő a
Kötelezett közterületen közbiztonsági, illetve bűnmegelőzési célból üzemeltetett kameráitól, így nem
fogadható el a Kötelezett azon megközelítése, miszerint a kérdéses kamera és az azzal folytatott
megfigyelés is a közterületet felügyelő kamerarendszer része lenne.
Ilyen módon a Kötelezett által hivatkozott Kftv. 7/A. §-a közvetlenül nem alapozhatja meg a kérdéses
adatkezelést. Az a vizsgált kamerás megfigyelés tekintetében legfeljebb közvetetten, a közterületen
üzemelő kamerák által rögzített felvételek és személyes adatok védelme és biztonsága esetében
lehet releváns, ám erre – ahogyan az fentebb kifejtésre került – nem alkalmas, így a 6. cikk (1)
bekezdés e) pontjában rögzített, az adatkezelés szükségességére vonatkozó követelmény nem
teljesül, ezért erre a jogszabályhelyre az adatkezelés jogalapjaként eredményesen nem lehet
hivatkozni.
A Kötelezett tekintetében az általános adatvédelmi rendelet 6. cikk (1) bekezdés e) pontja
alkalmazására alapot adó jogszabályi kötelezettségként elviekben felmerülhetne a Kttv. 12. § (2)
bekezdése, ám a jelen ügyben ezen jogalap alkalmazása esetében sem igazolt az, hogy az adott
adatkezelés szükséges, illetve arányos lenne.
A Hatóság mindebből következően megállapítja, hogy a Kötelezett által adatkezelési jogalapként
hivatkozott Kftv.-beli rendelkezések a belső kamerával történő megfigyeléssel összefüggő
adatkezelés esetében nem alkalmazhatóak a Kérelmező és a közszolgálati tisztviselők ellenőrzése
tekintetében, ezért a Kötelezett – megfelelő jogalap hiányában – megsértette az általános
adatvédelmi rendelet 6. cikk (1) bekezdését.
III. 2. 3. A megfelelő előzetes tájékoztatás követelménye
A munkahelyi kamerás megfigyeléssel összefüggő adatkezelés esetében lényeges követelmény,
hogy a Kérelmező mint érintett az adatkezelésről megfelelő, átlátható és könnyen értelmezhető
tájékoztatást kapjon. Mind a Kttv., mind az általános adatvédelmi rendelet előírja azt, hogy az
érintetteket tájékoztatni kell az adatkezeléssel kapcsolatos körülményekről. A Kttv. 12. § (3)
bekezdésében megfogalmazott általános tájékoztatási kötelezettséget a személyes adatok
kezelése tekintetében az általános adatvédelmi rendelet előírásait is figyelembe véve kell teljesíteni,

12

azaz mintegy az általános adatvédelmi rendelet tölti meg tartalommal, meghatározva azon
körülményeket, melyekről e tekintetben a munkáltatónak tájékoztatnia kell a közszolgálati
tisztviselőket. Az adatkezelőnek a tájékoztatást tömör, átlátható, érthető és könnyen hozzáférhető
formában, világosan és közérthetően megfogalmazva kell nyújtania, írásban vagy más módon –
ideértve adott esetben az elektronikus utat is. A Hatóság ugyanakkor minden esetben az írásbeli
formát javasolja azon okból, hogy – az általános adatvédelmi rendelet 5. cikk (2) bekezdése szerinti
elszámoltathatóság elvéből is következően – az adatkezelőnek, a munkáltatónak kell bizonyítania,
igazolnia a megfelelő előzetes tájékoztatás megtörténtét, amely adatkezelői kötelezettség
teljesítése a szóbeli tájékoztatás nyújtása esetén arra alkalmas eszközökkel nem lehetetlen ugyan,
de jelen esetben nem történt meg.
A Kötelezett nyilatkozata szerint a belső kameráról a térfelügyeleti központ bejárati ajtaján helyeztek
el szöveges tájékoztatót, amely felhívja a figyelmet a technikai eszközzel történő megfigyelésre,
illetve arra, hogy a helyiségben csak az arra jogosultak tartózkodhatnak. A tájékoztató szerint:
„Zártláncú vagyonvédelmi kamerarendszerrel megfigyelt terület! Térfigyelő központ. Belépés csak a
szolgálatot teljesítő állomány részére!”
Ezen túlmenően a Kötelezett mellékelt egy – más forrásból nem megerősített – főosztályvezetői
nyilatkozatot, mely szerint 2017. január 4. napján a térfelügyeleti rendszer jelenlegi székhelyén
történő beüzemelésekor szóban tájékoztatta a Kérelmezőt a kamera működéséről az adatkezelés
céljáról és jogalapjáról.
Mindezek alapján a Hatóság álláspontja az adatkezelésről szóló tájékoztatással kapcsolatban az,
hogy a térfelügyeleti központ ajtaján elhelyezett rövid írásbeli tájékoztatás semmilyen információt
nem tartalmaz az általános adatvédelmi rendelet által előírt információkról. A Kötelezett által
megküldött egyetlen dokumentum, belső szabályzat sem tartalmaz az adatkezelésről tájékoztatást,
és más írásbeli tájékoztatás sem történt. Mindez összhangban van a Kérelmező azon
nyilatkozatával, hogy nem kapott tájékoztatást. Megjegyzi a Hatóság, hogy a hivatkozott rövid
figyelemfelhívó szöveg tartalma ellentmond az adatkezelés célja kapcsán a Kötelezett által
megjelölteknek, amennyiben „vagyonvédelmi” kamerarendszerre utal a szöveg.
Az esetleges szóbeli tájékoztatás – melyre Kötelezett nyilatkozata szerint 2017. január 4. napján
került sor – az általános adatvédelmi rendelet alkalmazásának kezdőnapját megelőző időpontot
jelent, és annak tartalma nem bizonyított. Ugyanakkor 2018. május 25. napjától az adatkezelésre az
általános adatvédelmi rendelet szabályait kell alkalmazni, és e rendelet 99. cikkének rendelkezésére
tekintettel – amelyet a rendelet (171) preambulumbekezdése is megerősít – az adatkezelőknek a
rendelet alkalmazásának időpontja előtt megkezdett adatkezeléseiket a rendelet hatálybalépésének
időpontjától – 2016. május 24. napjától – számított két éven belül összhangba kellett hoznia a
rendelettel. Tekintettel arra, hogy a Hatóság rendelkezésére álló információk szerint erre nem került
sor a tájékoztató kapcsán, és a Kérelmező soha nem kapott az általános adatvédelmi rendelet
szabályainak megfelelő tájékoztatást az elektronikus megfigyelőrendszerrel összefüggő
adatkezelésről, a Hatóság megállapítja, hogy a Kötelezett megsértette az általános adatvédelmi
rendelet 13. cikk (1)-(2) bekezdését. Az a körülmény, hogy a Kötelezett az adatvédelmi hatósági
eljárás során módosította adatkezelési tájékoztatóját, a jogsértés miatti jogkövetkezmények
meghatározásakor vehető figyelembe.
A Hatóság megjegyzi, hogy a Kötelezett által az eljárás során becsatolt, 2018 szeptemberében
készült – a térfigyelőrendszer egészére, nem kifejezetten a munkatársakat megfigyelő kamerára
vonatkozó – hatásvizsgálati dokumentációként hivatkozott dokumentum is csak utal az érintettek
későbbi szóbeli tájékoztatására, amelynek megtörténtét a Kötelezett semmilyen módon nem
igazolta, és az […] honlapon lévő, ott hivatkozott írásbeli tájékoztató sem tartalmaz semmilyen
releváns információt.

13

III. 2. 4. Tisztességes adatkezelés
Az adatkezelés tisztességes volta az emberi méltóság védelmével áll szoros kapcsolatban, a
tisztességtelen adatkezelési magatartás az érintetteket nemcsak a személyes adatok védelméhez,
de az emberi méltósághoz fűződő jogában is súlyosan sértheti. Ebből kifolyólag a kamerás
megfigyelés abszolút korlátját jelenti az emberi méltóság tiszteletben tartása, ezért kamerákat nem
lehet működtetni a közszolgálati tisztviselők és az általuk végzett tevékenység állandó jellegű
megfigyelésére. Jogellenesnek és tisztességtelennek tekinthető az olyan elektronikus
megfigyelőrendszer alkalmazása, amelynek célja a közszolgálati tisztviselők munkahelyi
viselkedésének a befolyásolása, a közszolgálati tisztviselők kamerákkal történő folyamatos
megfigyelése, ellenőrzése. Az Alkotmánybíróság a 36/2005. számú határozatában kimondta, hogy
„az elektronikus úton történő megfigyelés tehát alkalmas arra, hogy a magánszférába behatoljon,
intim (szenzitív) élethelyzeteket rögzítsen akár olyképpen, hogy az érintett nem is tud a felvételről,
vagy nincs abban a helyzetben, hogy mérlegelhesse az ilyen felvételek megengedhetőségét és azok
következményeit. Az így végzett megfigyelés a magánélethez való jog sérelmén túl – szélesebb és
mélyebb értelemben – az emberi méltósághoz való jogot általában is érintheti. A magánszféra
lényegi fogalmi eleme éppen az, hogy az érintett akarata ellenére mások oda ne hatolhassanak be,
illetőleg be se tekinthessenek. Ha a nem kívánt betekintés mégis megtörténik, akkor nemcsak
önmagában a magánélethez való jog, hanem az emberi méltóság körébe tartozó egyéb jogosultsági
elemek, mint pl. az önrendelkezési szabadság vagy a testi-személyi integritáshoz való jog is
sérülhet.”
Jelen ügyben mindezzel ellentétben a Kötelezett a vizsgált kamera üzemeltetésével a közszolgálati
tisztviselőket és a Kérelmezőt folyamatos kontroll, illetve totális megfigyelés alatt tartva – és a
határozat III. 2. 3. pontja szerint megfelelő előzetes tájékoztatás nélkül – figyeli és figyelte meg egész
napos tevékenységüket. Ez a megfigyelés a fent kifejtettek miatt ellentétes a tisztességes
adatkezelés elvével, ezért a Hatóság megállapítja, hogy a Kötelezett megsértette az általános
adatvédelmi rendelet 5. cikk (1) bekezdés a) pontja szerinti tisztességes adatkezelés elvét.
III. 2. 5. Az adatkezelés korlátozása, illetve megtiltása iránti kérelem elutasítása
A Hatóság a kérelem azon részét, amelyben a Kérelmező kérte a Hatóságot, hogy átmenetileg vagy
véglegesen korlátozza az adatkezelést, ideértve az adatkezelés megtiltását is, a térfigyelőközpontban dolgozó munkatársak kamerás megfigyelésével összefüggő adatkezelés tekintetében
elutasította, mert a tényállás tisztázása során nem merült fel olyan körülmény, amely arra utalt, hogy
a Kérelmező jogviszonyának megszüntetését követően a Kötelezett kezelne kamerafelvételeket a
Kérelmezőre vonatozóan. Ez a megállapítás nem érinti a […] képek kifüggesztésével összefüggő
szabályszegéssel kapcsolatosan kezelt kamerafelvételeket, amelyekről az alábbi III. 3. részben fejti
ki a Hatóság az álláspontját.
III. 3. A […] képek kifüggesztésével összefüggő szabályszegés kivizsgálása
III. 3. 1. Az adatkezelés célja és jogszerűsége
A Kötelezett nyilatkozata szerint az észlelt közszolgálati jogi jogszabályszegés nyomán indult eseti
ellenőrzés során került sor a felvételek megtekintésére.
Jelen ügyben tehát a Kötelezett a személyes adatok gyűjtését megalapozó adatkezelési céltól
egyértelműen eltérő – és adatvédelmi szempontból attól eltérő jogi követelmények alkalmazása
kötelezettségét eredményező – célra is felhasználta a belső kamera által rögzített felvételeket, hogy
feltárja, mely közszolgálati tisztviselő helyezte el az öltözőben a […] képeket, mely munkatárs

14

követte el a szabályszegést. A Kötelezett a felvételek megtekintésének eredményeként állapította
meg, hogy valószínűsíthetően a Kérelmező nyomtatta ki és helyezte el a képeket az öltözőben,
amelyet aztán a Kérelmező részben el is ismert.
Ezen eltérő célú felhasználás – úgynevezett további adatkezelés – az általános adatvédelmi
rendelet 5. cikk (1) bekezdés b) pontja és 6. cikk (4) bekezdése alapján csak akkor lehet jogszerű –
a közérdekű archiválás céljából, tudományos és történelmi kutatási célból vagy statisztikai célból
történő adatkezelés kivételével –, ha arra az érintett hozzájárulása, a rendelet 23. cikk (1) bekezdése
szerinti legitim közérdekű célokat érvényesítő uniós vagy tagállami jog alapján kerül sor, vagy ha az
egyébként összeegyeztethető a személyes adat gyűjtését megalapozó eredeti céllal. A jelen
esetben, a személyes adatoknak az érintett méltatlansági szabályszegésével kapcsolatos
felhasználása mint további adatkezelés tekintetében az érintett hozzájárulására nem került sor, és
az általános adatvédelmi rendelet 23. cikk (1) bekezdése szerinti célnak megfelelő, az adatkezelés
jogszerűségét megalapozó uniós vagy magyar jogszabályi rendelkezés sem azonosítható (a
méltatlanság megállapítását és ez alapján a köztisztviselő felmentését megalapozó, illetve a
Kötelezett által hivatkozott Kttv.-beli szabályok önmagukban ilyennek nem tekinthetők). A Hatóság
álláspontja szerint e további adatkezelés nem is tekinthető összeegyeztethetőnek az adatkezelés
eredeti céljaként a Kötelezett által megjelölt, a térfigyelő kamerák üzemeltetésére vonatkozó
jogszabályi kötelezettségek betartásának ellenőrzésére vonatkozó céllal. E vonatkozásban a
Hatóság utal különösen arra, hogy az érintettek – még ha jogszerűen került is volna sor ilyen jellegű
megfigyelésükre – észszerűen nem láthatták előre az ilyen felvételeknek a teljesen más – valójában
a munkavégzésen kívüli – tevékenységeikkel kapcsolatos felhasználását, másrészt az érintettre
vonatkozó esetleges jogkövetkezmények és az azok alkalmazásához vezető eljárások során
érvényesülő garanciák eltérő jellegére (fegyelmi felelősség és eljárás, illetve méltatlanság
kimondása).
Mindezekre tekintettel a Hatóság úgy ítélte meg, hogy a kamerafelvételeknek az érintett
méltatlansági szabályszegésével kapcsolatos felhasználása az általános adatvédelmi rendelt 5. cikk
(1) bekezdés b) pontjába – a célhoz kötöttség alapelvébe – ütközik, és mint ilyen, jogellenes. Végül
ezen adatkezeléssel kapcsolatban a Kötelezett szintén megsértette az általános adatvédelmi
rendelet 13. cikk (4) bekezdését, hiszen ezen újabb adatkezelésről szintén nem tájékoztatta
előzetesen a Kérelmezőt.
A Hatóság megjegyzi végül, hogy a fentieket akkor is megállapíthatónak tartja, ha az eredeti
adatkezelésre egyébként teljesen jogszerűen kerül sor. Ha ugyanakkor az eredeti adatkezelés maga
is jogszerűtlen, úgy még nyilvánvalóbb, hogy nem lehetséges az általános adatvédelmi rendelet
rendelkezéseinek olyan értelmezése, amely alapján egy alapvetően jogszerűtlen adatkezelés
céljából gyűjtött személyes adat később – bármilyen legitim célból – jogszerűen legyen
felhasználható, ha arra – az általános rendeletben említett legitim, egy demokratikus társadalomban
szükséges és arányos korlátozásként értékelhető tételes jogi szabály nem ad alapot.
III. 3. 2. Az adatkezelés korlátozása, illetve megtiltása iránti kérelem elutasítása
A Hatóság a fentiek alapján figyelemmel arra, hogy az eredeti adatkezelés maga is, és az abból
származó személyes adat felhasználása is jogszerűtlen, a Hatóság elutasította a kérelem azon
részét, mely arra irányult, hogy a Hatóság átmenetileg vagy véglegesen korlátozza a Kérelmező
szabályszegésével kapcsolatban, a Kötelezett által őrzött kamerafelvételek kezelését, mivel azzal,
hogy a Hatóság elrendelte a Kérelmező szabályszegésével kapcsolatban őrzött felvételek törlését,
az adatkezelés korlátozása okafogyottá vált.

15

III. 4. A figyelmeztetés alkalmazására, illetve incidensről való tájékoztatásra irányuló kérelmek
elutasítása
A Hatóság elutasította a kérelem azon részét, melyben a Kérelmező kérte a Hatóságot, hogy
figyelmeztesse a Kötelezettet, hogy adatkezelési tevékenységei valószínűsíthetően sértik az
általános adatvédelmi rendelet rendelkezéseit, mivel ez, az általános adatvédelmi rendelet 58. cikk
(2) bekezdés a) pontja szerinti jogkövetkezmény nem alkalmazható a Kötelezett esetében, csupán
tervezett adatkezelések esetében, a Hatóság azonban folyamatban lévő, már megvalósult
adatkezelést vizsgált.
A Hatóság elutasította továbbá a kérelem azon részét is, melyben a Kérelmező kérte a Hatóságot,
hogy utasítsa az adatkezelőt, hogy tájékoztassa az érintettet az adatvédelmi incidensről, mivel az
általános adatvédelmi rendelet 4. cikk 12. pontja szerinti adatvédelmi incidens fogalmi elemei nem
teljesültek. Jelen ügyben nem került sor a biztonság olyan sérülésére, amely a továbbított, tárolt
vagy más módon kezelt személyes adatok véletlen vagy jogellenes megsemmisítését, elvesztését,
megváltoztatását, jogosulatlan közlését vagy az azokhoz való jogosulatlan hozzáférést
eredményezte volna.
III. 5. A térfigyelő-központban dolgozó munkatársak kamerás megfigyelésével összefüggő
adatkezelés megtiltása
A Hatóság bár elutasította a kérelem azon részét, melyben a Kérelmező kérte a Hatóságot, hogy
átmenetileg vagy véglegesen korlátozza a kamerafelvételekkel kapcsolatos adatkezelést, hivatalból
megvizsgálta, hogy indokolt-e a Kötelezett által folytatott, a térfigyelő-központban dolgozó
munkatársak kamerás megfigyelésével összefüggő adatkezelés megtiltása. E körben a Hatóság
mérlegelte az ügy összes körülményét, és megállapította, hogy a Kérelmezőn kívül más
személyeket is érint a Hatóság megállapításai szerint jogellenes adatkezelés, továbbá hogy a fenti
III. 2. pontban kifejtettek szerint a belső kamerával összefüggő adatkezelés nem szükséges és nem
is arányos, nem felel meg az általános adatvédelmi rendelet 5. cikk szerinti alapelvi
követelményeknek.
A Hatóság álláspontja szerint ezért a Kötelezettnek az alapelvi követelményeket sértő adatkezelése
alkalmatlan az általa megjelölt célok elérésére, ezért az általános adatvédelmi rendelet 58. cikk (2)
bekezdés f) pontja alapján a Hatóság megtiltja a Kötelezett által jogellenesen üzemeltetett
kamerával összefüggő adatkezelést és elrendeli annak megszüntetését a jövőre vonatkozóan.
III. 6. Bírság
A Hatóság hivatalból megvizsgálta, hogy indokolt-e a Kötelezettel szemben adatvédelmi bírság
kiszabása. E körben a Hatóság az általános adatvédelmi rendelet 83. cikk (2) bekezdése, az Infotv.
61. § (4) bekezdés b) pontja és az Infotv. 75/A. §-a alapján mérlegelte az ügy összes körülményét,
és megállapította, hogy a jelen eljárás során feltárt jogsértés esetében a figyelmeztetés se nem
arányos, se nem visszatartó erejű szankció, ezért bírság kiszabása szükséges. E körben
mindenekelőtt az adatkezelés tisztességtelen volta miatt tartotta szükségesnek a bírságszankció
alkalmazását annak ellenére, hogy az adatkezelővel szemben korábban még nem került
adatvédelmi jogsértés megállapításra.
A Hatóság a bírság összegének meghatározása során figyelembe vette, hogy a Kötelezett által
elkövetett jogsértések az általános adatvédelmi rendelet 83. cikk (5) bekezdés b) pontja szerint a
magasabb összegű bírságkategóriába tartozó jogsértésnek minősülnek.

16

A Hatóság a bírság kiszabása során az alábbi tényezőket tekintette a bírság kiszabására is kiható
módon relevánsnak és azokat az alábbiak szerint vette figyelembe:
-

a tisztességtelen, szükségesség és adattakarékosság elvét sértő adatkezelés a Kérelmező
magánszféráját jelentősen érintette;

-

a jogellenes adatkezelés hosszú ideje, a rendszer beüzemelésétől, […] napjától tart;

-

súlyosító tényezőként azt, hogy a felvételek Kötelezett általi felhasználása a Kérelmezőnek
– munkahelyének elvesztésével – sérelmet okozott;

-

a megfelelő tájékoztatás nélküli adatkezelés miatt az érintettek és így a Kérelmező nem
rendelkezett semmilyen információval személyes adatai kezeléséről.

A Hatóság ugyanakkor enyhítő körülményként értékelte azt, hogy a Kötelezett az adatvédelmi
hatósági eljárás során módosította adatkezelési tájékoztatóját, amelyet – a tájékoztató tartalmának
értékelése nélkül – a Hatóság a Kötelezett együttműködő, jogszerűségre törekvő magatartásának
jeleként értékelt.
A Hatóság enyhítő körülményként értékelte azt is, hogy a Kötelezett által elkövetett jogsértés nem
szándékos téves jogértelmezésből eredő helytelen adatkezelési gyakorlat eredménye, mivel
tévesen a Kftv. szabályaira alapozva üzemeltet kamerát a térfigyelő-központban.
A Hatóság továbbá – noha az adatvédelmi bírság helyett figyelmeztetés alkalmazására nem látott
alapot –, azt a tényt, hogy Kötelezett elmarasztalására sem az Infotv., sem az általános adatvédelmi
rendelet megsértése miatt még nem került sor, szintén enyhítő körülményként vette figyelembe.
Ezzel kapcsolatban szükséges ugyanakkor megjegyezni, hogy mivel a jogszerű magatartás
folytatása minden jogalkalmazóval szembeni alapvető elvárás, önmagában az a tény, hogy
jogszerűtlenség elkövetését valakivel szemben még nem állapította meg a Hatóság, nem ad alapot
enyhítő körülménykénti értékelésre.
A fentiekre, valamint arra tekintettel, hogy a Kötelezett 2018. évi konszolidált beszámolója szerinti
saját bevételeinek összege nagyságrendileg […] forint volt. A kiszabott adatvédelmi bírság alacsony
összegű és nem lépi túl a kiszabható bírság maximumát.
III. 7. Ügyintézési határidő túllépése
A hatóság az eljárás során túllépte az Infotv. 60/A.§ (1) bekezdése szerinti százhúsz napos
ügyintézési határidőt, ezért az Ákr. 51. § b) pontja alapján tízezer forintot fizet a Kérelmezőnek.
IV. Egyéb kérdések:
A Hatóság hatáskörét az Infotv. 38. § (2) és (2a) bekezdése határozza meg, illetékessége az ország
egész területére kiterjed.
A határozat az Ákr. 80-81. §-án és az Infotv. 61. § (1) bekezdésén alapul. A határozat az Ákr. 82. §
(1) bekezdése alapján a közlésével véglegessé válik. Az Ákr. 112. §-a, és 116. § (1) bekezdése,
illetve a 114. § (1) bekezdése alapján a határozattal szemben közigazgatási per útján van helye
jogorvoslatnak.
***

17

Az Ákr. 135. § (1) bekezdés a) pontja szerint a kötelezett a törvényes kamatnak megfelelő mértékű
késedelmi pótlékot köteles fizetni, ha pénzfizetési kötelezettségének határidőben nem tesz eleget.
A Ptk. 6:48. § (1) bekezdése alapján pénztartozás esetén a kötelezett a késedelembe esés
időpontjától kezdődően a késedelemmel érintett naptári félév első napján érvényes jegybanki
alapkamattal megegyező mértékű késedelmi kamatot köteles fizetni.
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság döntésével
szembeni közigazgatási per törvényszéki hatáskörbe tartozik, a perre a Kp. 13. § (11) bekezdése
alapján a Fővárosi Törvényszék kizárólagosan illetékes. A polgári perrendtartásról szóló 2016. évi
CXXX. törvénynek (a továbbiakban: Pp.) – a Kp. 26. § (1) bekezdése alapján alkalmazandó – 72. §a alapján a törvényszék hatáskörébe tartozó perben a jogi képviselet kötelező. A Kp. 39. § (6)
bekezdése szerint – ha törvény eltérően nem rendelkezik – a keresetlevél benyújtásának a
közigazgatási cselekmény hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9. § (1) bekezdés b) pontja szerint az ügyfél jogi képviselője
elektronikus kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A tárgyalás
tartása iránti kérelem lehetőségéről szóló tájékoztatás a Kp. 77. § (1)-(2) bekezdésén alapul. A
közigazgatási per illetékének mértékét az illetékekről szóló 1990. évi XCIII. törvény (továbbiakban:
Itv.) 45/A. § (1) bekezdése határozza meg. Az illeték előzetes megfizetése alól az Itv. 59. § (1)
bekezdése és 62. § (1) bekezdés h) pontja mentesíti az eljárást kezdeményező felet.
Ha az előírt kötelezettsége teljesítését a Kötelezett megfelelő módon nem igazolja, a Hatóság úgy
tekinti, hogy a kötelezettséget határidőben nem teljesítette. Az Ákr. 132. §-a szerint, ha a Kötelezett
a hatóság végleges döntésében foglalt kötelezésnek nem tett eleget, az végrehajtható. A Hatóság
határozata az Ákr. 82. § (1) bekezdése szerint a közléssel véglegessé válik. Az Ákr. 133. §-a
értelmében a végrehajtást – ha törvény vagy kormányrendelet másként nem rendelkezik – a döntést
hozó hatóság rendeli el. Az Ákr. 134. §-a értelmében a végrehajtást – ha törvény, kormányrendelet
vagy önkormányzati hatósági ügyben helyi önkormányzat rendelete másként nem rendelkezik – az
állami adóhatóság foganatosítja. Az Infotv. 61. § (7) bekezdése alapján a Hatóság határozatában
foglalt, meghatározott cselekmény elvégzésére, meghatározott magatartásra, tűrésre vagy
abbahagyásra irányuló kötelezés vonatkozásában a határozat végrehajtását a Hatóság
foganatosítja.
Budapest, 2019. augusztus 2.
Dr. Péterfalvi Attila
elnök
c. egyetemi tanár

