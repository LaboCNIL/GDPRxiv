Ügyiratszám: NAIH/2020/166/5.
Előzmény: NAIH/2019/7637.

Tárgy: kérelemnek részben helyt adó határozat
HATÁROZAT

A Nemzeti Adatvédelmi és Információszabadság Hatóság (a továbbiakban: Hatóság) előtt […]
kérelmező (a továbbiakban: Kérelmező) meghatalmazással igazolt jogi képviselő útján benyújtott
kérelme alapján 2019. október 29. napján adatvédelmi hatósági eljárás indult a Kérelmező
személyes adatainak kölcsönszerződéssel összefüggő jogellenes kezelése tárgyában az […] -vel
(a továbbiakban: Kérelmezett) szemben. Az ügyben a Hatóság az alábbi döntéseket hozza:
I.1. A Hatóság a Kérelmező kérelmének részben
helyt ad
és
I.2. megállapítja, hogy a Kérelmezett jogalap nélkül kezelte a Kérelmező személyes adatait,
továbbá megsértette az általános adatvédelmi rendelet célhoz kötöttség elvét.
I.3. A Hatóság a Kérelmező kérelmét a Kérelmezett tájékoztatási kötelezettsége megsértésének
megállapítására irányuló részében
elutasítja.
II. A Hatóság a Kérelmezettet az általa végzett jogellenes adatkezelés miatt hivatalból

1.000.000 Ft, azaz egymillió forint
adatvédelmi bírság
megfizetésére kötelezi.
A hatósági eljárás során eljárási költség nem merült fel, ezért annak viseléséről nem
rendelkezett a Hatóság.
Az adatvédelmi bírságot a bírósági felülvizsgálat kezdeményezésére irányadó keresetindítási
határidő lejártát, illetve felülvizsgálat kezdeményezése esetén a bíróság döntését követő 15 napon
belül a Hatóság központosított bevételek beszedése célelszámolási forintszámlája (1003200001040425-00000000 Központosított beszedési számla IBAN: HU83 1003 2000 0104 0425 0000
0000) javára kell megfizetni. Az összeg átutalásakor a NAIH/2020/166. BÍRS. számra kell
hivatkozni.
Ha a Kérelmezett a bírságfizetési kötelezettségének határidőben nem tesz eleget, késedelmi
pótlékot köteles fizetni. A késedelmi pótlék mértéke a törvényes kamat, amely a késedelemmel
érintett naptári félév első napján érvényes jegybanki alapkamattal egyezik meg. A bírság és a
késedelmi pótlék meg nem fizetése esetén a Hatóság elrendeli a határozat végrehajtását.
A határozattal szemben közigazgatási úton jogorvoslatnak nincs helye, de az a közléstől számított
30 napon belül a Fővárosi Törvényszékhez címzett keresetlevéllel közigazgatási perben
megtámadható. A keresetlevelet a Hatósághoz kell benyújtania elektronikusan, amely azt az ügy
irataival együtt továbbítja a bíróságnak. A tárgyalás tartása iránti kérelmet a keresetben jelezni kell.
A teljes személyes illetékmentességben nem részesülők számára a közigazgatási per illetéke 30

000 Ft, a per tárgyi illetékfeljegyzési jog alá esik. A Fővárosi Törvényszék előtti eljárásban a jogi
képviselet kötelező.

INDOKOLÁS

I. Az eljárás menete és a tényállás tisztázása
I.1.A Kérelmező meghatalmazással igazolt jogi képviselő […] útján 2019. október 28. napján
kérelmet nyújtott be, melyben adatvédelmi hatósági eljárás lefolytatását kezdeményezte, és kérte
a Kérelmezett adatkezelésének kivizsgálását, a jogellenes adatkezelés tényének a megállapítását.
A Kérelmező erre irányuló kérelmére az információs önrendelkezési jogról és az
információszabadságról szóló 2011. évi CXII. törvény (a továbbiakban: Infotv.) 60. § (1) bekezdése
alapján adatvédelmi hatósági eljárás indult.
A Kérelmező előadta, hogy semmilyen kölcsönszerződést vagy hitelszerződést nem kötött a
Kérelmezettel, ennek ellenére a Kérelmezett nyilvántartásában egy hitelügyletnél adóstársként
került rögzítésre, és ezzel összefüggésben jogalap nélkül a Központi Hitelinformációs Rendszerbe
(a továbbiakban: KHR) is továbbították a személyes adatait. A Kérelmező akkor szerzett tudomást
arról, hogy a személyes adatait jogellenesen kezelik, amikor egy másik pénzintézettel kötött volna
kölcsönszerződést, azonban azt visszautasították arra hivatkozással, hogy a személyes adatai a
KHR-ben szerepelnek egy kölcsönügylettel kapcsolatban, ezért nem kaphat vagy nem akkora
összegű kölcsönt kaphat, amekkorát igényelt. A Kérelmező nyilatkozata szerint ezzel „súlyos
erkölcsi károkat okozott” a Kérelmezett a Kérelmezőnek.
A Kérelmező panaszt tett a Kérelmezettnél, továbbá tájékoztatást kért 2019. augusztus 30-án a
Kérelmezett hajdúböszörményi bankfiókjában, de állítása szerint nem kapott megfelelő
tájékoztatást.
A Kérelmező az alábbi dokumentumok másolatát csatolta be:
-

KHR-ből 2019.08.30. napján lekért „Személy saját hiteljelentés”,
A Kérelmezett a Kérelmezőnek küldött – […] ikt sz. – levele, melyben arról küldött értesítést a
Kérelmezett,
hogy a KHR-ben a Kérelmezővel összefüggésben nyilvántartott
referenciaadatokban történt változást a KHR-t kezelő pénzügyi vállalkozás részére továbbította
2019.10.02. napján. Ebben a levélben az szerepel, hogy a Kérelmezettnél kötött – […] sz. szerződés vonatkozásában a Kérelmező adóstárs.

I.2 A Kérelmezett eljárás során tett nyilatkozatai
A Hatóság a Kérelmezettet a NAIH/2019/7637/4. számú végzésében hívta fel nyilatkozattételre a
tényállás tisztázása érdekében, melyre a Kérelmezett az alábbiakat nyilatkozta.
A korábban kezelt személyes adatok forrása a KHR volt. A Kérelmezett a személyes adatokat
jogszabályi kötelezettség alapján, a központi hitelinformációs rendszerről szóló 2011. évi CXXII.
törvény (a továbbiakban: KHR törvény) 5. § (2) és (7) bekezdése alapján kezelte, az adatkezelés
jogalapjául a természetes személyeknek a személyes adatok kezelése tekintetében történő
védelméről és az ilyen adatok szabad áramlásáról, valamint a 95/46/EK irányelv hatályon kívül
2

helyezéséről szóló 2016/679 (EU) rendelet (a továbbiakban: általános adatvédelmi rendelet) 6.
cikk (1) bekezdés c) pontja szolgált.
A Kérelmező korábban a Kérelmezett ügyfele volt, 2002. december 11-től 2005. február 21- ig tartó
időtartamban […] típusú folyószámlával rendelkezett a Kérelmezettnél. A szerződése megszűnése
után a szerződésre irányadó megőrzési határidőben jogszerűen tárolta a Kérelmezett a Kérelmező
személyes adatait.
A Kérelmező első panaszát 2019. szeptember 18-án, a Kérelmezett hajdúböszörményi fiókjában
adta elő. A bankfióki ügyintéző rögzítette a panaszt a Kérelmezett központi panaszkezelő
rendszerében, amelynek hatására belső vizsgálatot indított a Kérelmezett. A vizsgálat során
megállapításra került, hogy a Kérelmező a KHR-ben tévesen volt rögzítve egy hitelszerződéshez,
melyet ügyfélszám tévesztés miatt manuális rögzítési hiba okozott. Mivel a Kérelmező a panaszát
szóban tette, és az eljárás során fény derült rá, hogy nem a Kérelmezett ügyfele, a
hajdúböszörményi ügyintéző 2019. október 10-én telefonon tájékoztatta a lefolytatott eljárás
eredményéről és a KHR rendszerből történő törlésről.
A Kérelmezett a KHR-be 2019. október 3-án továbbította a Kérelmező adatait, melyről a Kérelmezőt
postai úton értesítette. A levél tárgya adatváltozás a KHR-be történő átadása, a levél e körben
azokat a változásokat mutatja, amelyekre vonatkozóan a törlés megtörtént. A KHR törvény 17. § (5)
bekezdése írja elő az érintett értesítését a KHR-ben történő adatváltozásokról. A levél szerint a […]
szerződésszámú szerződéshez kerültek rögzítésre a Kérelmező személyes adatai (neve, születési
neve, anyja születési neve, születési helye és ideje, személyazonosító okmány száma, lakcíme,
levelezési címe).
A Kérelmezett nyilatkozata szerint a Kérelmező ügyfélszáma […] volt, a szerződés valódi adósának
az ügyfélszáma […]. A Kérelmezett továbbá arról is nyilatkozott, hogy a Kérelmezőt rögzítették be
tévedésből a szerződés valódi adósának a hitelszerződéséhez.
A Kérelmezett állítása szerint a Kérelmező kérelmét megfelelően teljesítették, telefonon értesítették
a megtett intézkedésekről.
A Kérelmezett továbbá becsatolta a Kérelmezőnek küldött – 2019. október 3-án - „Tájékoztatás
adatváltozás KHR-be történt átadásról (természetes személyeknek)” tárgyú levelét, melyben arról
nyújtott tájékoztatást, hogy „…a törvényi kötelezettségének eleget téve (2011.évi CXXII. törvény –
KHR tv. – 15.§ (6) bekezdés) a […] számú szerződésével kapcsolatosan a Központi Hitelinformációs
Rendszerben (KHR) nyilvántartott referenciaadataiban történt változást a KHR-t kezelő pénzügyi
vállalkozás (BISZ Zrt.) részére 2019-10-02 napján továbbította.
Bankunknál lévő […] számú szerződéséről az alábbi adatok szerepelnek a Központi Hitelinformációs
Rendszerben. […]” A levélben a továbbiakban a Kérelmező személyes adatai szerepelnek, továbbá
a Kérelmező vonatkozásában tévesen rögzített szerződéses adatok, azonban arra nincs utalás a
levélben, hogy ezek az adtok tévesek, illetve ezek törlésre kerülnek.
A Kérelmező második panasza 2019. október 28-án érkezett a Kérelmezetthez, melyben a
Kérelmező 700 000 Ft sérelemdíjat kért a Kérelmezett jogellenes adatkezelésére hivatkozással. A
Kérelmező levelére 2019. november 12-én postai úton válaszoltak, melyben ismételten elismerték,
hogy hibáztak, ugyanakkor a követelt sérelemdíj összegét túlzónak tartotta a Kérelmezett. A
Kérelmezőt ért sérelmet figyelembe véve 200 000 Ft azonnali „kártérítés”-t ítélt meg a Kérelmezett,
melyet a Kérelmező számlaszámára átutalt. A Kérelmezett becsatolta a Kérelmező meghatalmazott
jogi képviselőjének küldött – 2019. november 12-én kelt – levele másolatát, melyben a téves adatok
törlésére irányuló érintetti kérelemmel kapcsolatban az alábbi tájékoztatás szerepelt:

3

„[…] Panaszát kivizsgáltuk, és kivizsgálásunk eredményeképpen megállapításra került, hogy a
panaszában megjelölt adatkezelés adminisztrációs hibából eredően történt, melyet haladéktalanul
korrigáltunk miután az a tudomásunkra jutott, így Ügyfelét anyagi kár nem érhette. A javítást
követően teljes értékű hitelre jogosult. Az adott ügyletben Ügyfelét nem tartjuk nyilván ügyleti
szereplőként, ezt jelen levelünk útján igazoljuk.
Itt kívánjuk megjegyezni, hogy a panaszok megválaszolására nyitva álló határidő 30 nap. A kérelem
megválaszolásához természetesen a Banknak is meg kell vizsgálnia, hogy az Ügyfél valóban
szerepel-e az adott kötelemben, ha pedig nem, akkor hogyan került bele. Ennek kivizsgálása
hosszabb időt vesz igénybe, azonban a Bankunk szándékosan nem késlekedett a kivizsgálással és
a panasz rendezésével. Miután Ügyfele írásbeli panaszt nem nyújtott be korábban Bankunkhoz,
csak szóban jelezte a hajdúböszörményi bankfiókban 2019. szeptember 18-án kifogását, Bankunk
nem küldött részére írásbeli választ. A kivizsgálás eredményéről azonban a rendezést követően
haladéktalanul tájékoztatta a hajdúböszörményi bankfiók az Ügyfelét.[…]”
II. Az ügyben alkalmazandó jogszabályok
A természetes személyeknek a személyes adatok kezelése tekintetében történő védelméről és
az ilyen adatok szabad áramlásáról, valamint a 95/46/EK irányelv hatályon kívül helyezéséről
szóló 2016/679 (EU) rendelet (a továbbiakban: általános adatvédelmi rendelet) 2. cikk (1)
bekezdése szerint a rendeletet kell alkalmazni a személyes adatok részben vagy egészben
automatizált módon történő kezelésére, valamint azoknak az adatoknak a nem automatizált
kezelésére, amelyek valamely nyilvántartási rendszer részét képezik, vagy amelyeket egy
nyilvántartási rendszer részévé kívánnak tenni.
Az általános adatvédelmi rendelet 4. cikk 1. pont „személyes adat”: azonosított vagy azonosítható
természetes személyre („érintett”) vonatkozó bármely információ; azonosítható az a természetes
személy, aki közvetlen vagy közvetett módon, különösen valamely azonosító, például név, szám,
helymeghatározó adat, online azonosító vagy a természetes személy testi, fiziológiai, genetikai,
szellemi, gazdasági, kulturális vagy szociális azonosságára vonatkozó egy vagy több tényező alapján
azonosítható.
Az általános adatvédelmi rendelet 5. cikk (1) bekezdés b) pont alapján a személyes adatok
gyűjtése csak meghatározott, egyértelmű és jogszerű célból történjen, és azokat ne kezeljék
ezekkel a célokkal össze nem egyeztethető módon; („célhoz kötöttség”)
Az általános adatvédelmi rendelet 6. cikk (1) bekezdése alapján a személyes adatok kezelése
kizárólag akkor és annyiban jogszerű, amennyiben legalább az alábbiak egyike teljesül:
a) az érintett hozzájárulását adta személyes adatainak egy vagy több konkrét célból történő
kezeléséhez;
b) az adatkezelés olyan szerződés teljesítéséhez szükséges, amelyben az érintett az egyik fél,
vagy az a szerződés megkötését megelőzően az érintett kérésére történő lépések megtételéhez
szükséges;
c) az adatkezelés az adatkezelőre vonatkozó jogi kötelezettség teljesítéséhez szükséges;
d) az adatkezelés az érintett vagy egy másik természetes személy létfontosságú érdekeinek
védelme miatt szükséges;
e) az adatkezelés közérdekű vagy az adatkezelőre ruházott közhatalmi jogosítvány
gyakorlásának keretében végzett feladat végrehajtásához szükséges;
f) az adatkezelés az adatkezelő vagy egy harmadik fél jogos érdekeinek érvényesítéséhez
szükséges, kivéve, ha ezen érdekekkel szemben elsőbbséget élveznek az érintett olyan érdekei
vagy alapvető jogai és szabadságai, amelyek személyes adatok védelmét teszik szükségessé,
különösen, ha az érintett gyermek.
4

Az első albekezdés f) pontja nem alkalmazható a közhatalmi szervek által feladataik ellátása
során végzett adatkezelésre.
Az általános adatvédelmi rendelet 15. cikk (1) bekezdés alapján az érintett jogosult arra,
hogy az adatkezelőtől visszajelzést kapjon arra vonatkozóan, hogy személyes adatainak kezelése
folyamatban van-e, és ha ilyen adatkezelés folyamatban van, jogosult arra, hogy a személyes
adatokhoz és a következő információkhoz hozzáférést kapjon:
a) az adatkezelés céljai;
b) az érintett személyes adatok kategóriái;
c) azon címzettek vagy címzettek kategóriái, akikkel, illetve amelyekkel a személyes adatokat
közölték vagy közölni fogják, ideértve különösen a harmadik országbeli címzetteket, illetve a
nemzetközi szervezeteket;
d) adott esetben a személyes adatok tárolásának tervezett időtartama, vagy ha ez nem
lehetséges, ezen időtartam meghatározásának szempontjai;
e) az érintett azon joga, hogy kérelmezheti az adatkezelőtől a rá vonatkozó személyes adatok
helyesbítését, törlését vagy kezelésének korlátozását, és tiltakozhat az ilyen személyes adatok
kezelése ellen;
f) a valamely felügyeleti hatósághoz címzett panasz benyújtásának joga;
g) ha az adatokat nem az érintettől gyűjtötték, a forrásukra vonatkozó minden elérhető információ;
h) a 22. cikk (1) és (4) bekezdésében említett automatizált döntéshozatal ténye, ideértve a
profilalkotást is, valamint legalább ezekben az esetekben az alkalmazott logikára és arra
vonatkozó érthető információk, hogy az ilyen adatkezelés milyen jelentőséggel bír, és az érintettre
nézve milyen várható következményekkel jár.
Az általános adatvédelmi rendelet 17. cikk (1) bekezdés b) pontja alapján az érintett jogosult
arra, hogy kérésére az adatkezelő indokolatlan késedelem nélkül törölje a rá vonatkozó személyes
adatokat, az adatkezelő pedig köteles arra, hogy az érintettre vonatkozó személyes adatokat
indokolatlan késedelem nélkül törölje, ha az érintett visszavonja a 6. cikk (1) bekezdésének a)
pontja értelmében az adatkezelés jogalapját képező hozzájárulását, és az adatkezelésnek nincs
más jogalapja.
Az általános adatvédelmi rendelet 25. cikke:
(1) Az adatkezelő a tudomány és technológia állása és a megvalósítás költségei, továbbá az
adatkezelés jellege, hatóköre, körülményei és céljai, valamint a természetes személyek jogaira és
szabadságaira jelentett, változó valószínűségű és súlyosságú kockázat figyelembevételével mind
az adatkezelés módjának meghatározásakor, mind pedig az adatkezelés során olyan megfelelő
technikai és szervezési intézkedéseket - például álnevesítést - hajt végre, amelyek célja egyrészt
az adatvédelmi elvek, például az adattakarékosság hatékony megvalósítása, másrészt az e
rendeletben foglalt követelmények teljesítéséhez és az érintettek jogainak védelméhez szükséges
garanciák beépítése az adatkezelés folyamatába.
(2) Az adatkezelő megfelelő technikai és szervezési intézkedéseket hajt végre annak
biztosítására, hogy alapértelmezés szerint kizárólag olyan személyes adatok kezelésére kerüljön
sor, amelyek az adott konkrét adatkezelési cél szempontjából szükségesek. Ez a kötelezettség
vonatkozik a gyűjtött személyes adatok mennyiségére, kezelésük mértékére, tárolásuk
időtartamára és hozzáférhetőségükre. Ezek az intézkedések különösen azt kell, hogy biztosítsák,
hogy a személyes adatok alapértelmezés szerint a természetes személy beavatkozása nélkül ne
válhassanak hozzáférhetővé meghatározatlan számú személy számára.
(3) A 42. cikk szerinti jóváhagyott tanúsítási mechanizmus felhasználható annak bizonyítása
részeként, hogy az adatkezelő teljesíti az e cikk (1) és (2) bekezdésében előírt követelményeket.

5

Az általános adatvédelmi rendelet 58. cikk (2) bekezdés b), c) és i) pont alapján a felügyeleti
hatóság korrekciós hatáskörében eljárva:
b) elmarasztalja az adatkezelőt vagy az adatfeldolgozót, ha adatkezelési tevékenysége
megsértette e rendelet rendelkezéseit;
c) utasítja az adatkezelőt vagy az adatfeldolgozót, hogy teljesítse az érintettnek az e rendelet
szerinti jogai gyakorlására vonatkozó kérelmét;
i) a 83. cikknek megfelelően közigazgatási bírságot szab ki, az adott eset körülményeitől
függően az e bekezdésben említett intézkedéseken túlmenően vagy azok helyett.
Az általános adatvédelmi rendelet 83. cikk (1) bekezdés alapján valamennyi felügyeleti hatóság
biztosítja, hogy e rendeletnek a (4), (5), (6) bekezdésben említett megsértése miatt az e cikk
alapján kiszabott közigazgatási bírságok minden egyes esetben hatékonyak, arányosak és
visszatartó erejűek legyenek.
Az általános adatvédelmi rendelet 83. cikk (2) bekezdés alapján a közigazgatási bírságokat az
adott eset körülményeitől függően az 58. cikk (2) bekezdésének a)-h) és j) pontjában említett
intézkedések mellett vagy helyett kell kiszabni. Annak eldöntésekor, hogy szükség van-e
közigazgatási bírság kiszabására, illetve a közigazgatási bírság összegének megállapításakor
minden egyes esetben kellőképpen figyelembe kell venni a következőket:
a) a jogsértés jellege, súlyossága és időtartama, figyelembe véve a szóban forgó adatkezelés
jellegét, körét vagy célját, továbbá azon érintettek száma, akiket a jogsértés érint, valamint az
általuk elszenvedett kár mértéke;
b) a jogsértés szándékos vagy gondatlan jellege;
c) az adatkezelő vagy az adatfeldolgozó részéről az érintettek által elszenvedett kár enyhítése
érdekében tett bármely intézkedés;
d) az adatkezelő vagy az adatfeldolgozó felelősségének mértéke, figyelembe véve az általa a
25. és 32. cikk alapján foganatosított technikai és szervezési intézkedéseket;
e) az adatkezelő vagy az adatfeldolgozó által korábban elkövetett releváns jogsértések;
f) a felügyeleti hatósággal a jogsértés orvoslása és a jogsértés esetlegesen negatív hatásainak
enyhítése érdekében folytatott együttműködés mértéke;
g) a jogsértés által érintett személyes adatok kategóriái;
h) az, ahogyan a felügyeleti hatóság tudomást szerzett a jogsértésről, különös tekintettel arra,
hogy az adatkezelő vagy az adatfeldolgozó jelentette-e be a jogsértést, és ha igen, milyen
részletességgel;
i) ha az érintett adatkezelővel vagy adatfeldolgozóval szemben korábban - ugyanabban a
tárgyban - elrendelték az 58. cikk (2) bekezdésében említett intézkedések valamelyikét, a szóban
forgó intézkedéseknek való megfelelés;
j) az, hogy az adatkezelő vagy az adatfeldolgozó tartotta-e magát a 40. cikk szerinti jóváhagyott
magatartási kódexekhez vagy a 42. cikk szerinti jóváhagyott tanúsítási mechanizmusokhoz;
valamint
k) az eset körülményei szempontjából releváns egyéb súlyosbító vagy enyhítő tényezők,
például a jogsértés közvetlen vagy közvetett következményeként szerzett pénzügyi haszon vagy
elkerült veszteség.
Az általános adatvédelmi rendelet 18. cikk (2) bekezdés alapján, ha az adatkezelés az (1)
bekezdés alapján korlátozás alá esik, az ilyen személyes adatokat a tárolás kivételével csak az
érintett hozzájárulásával, vagy jogi igények előterjesztéséhez, érvényesítéséhez vagy
védelméhez, vagy más természetes vagy jogi személy jogainak védelme érdekében, vagy az
Unió, illetve valamely tagállam fontos közérdekéből lehet kezelni.

6

Az általános adatvédelmi rendelet 83. cikk (5) bekezdés alapján az alábbi rendelkezések
megsértését - a (2) bekezdéssel összhangban - legfeljebb 20 000 000 EUR összegű közigazgatási
bírsággal, illetve a vállalkozások esetében az előző pénzügyi év teljes éves világpiaci forgalmának
legfeljebb 4%-át kitevő összeggel kell sújtani, azzal, hogy a kettő közül a magasabb összeget kell
kiszabni:
a) az adatkezelés elvei - ideértve a hozzájárulás feltételeit - az 5., 6., 7. és 9. cikknek
megfelelően;
b) az érintettek jogai a 12-22. cikknek megfelelően.
Az Infotv. 2. § (2) bekezdés alapján személyes adatoknak az (EU) 2016/679 európai parlamenti
és tanácsi rendelet (a továbbiakban: általános adatvédelmi rendelet) hatálya alá tartozó
kezelésére az általános adatvédelmi rendeletet a III-V. és a VI/A. Fejezetben, valamint a 3. § 3., 4.,
6., 11., 12., 13., 16., 17., 21., 23-24. pontjában, a 4. § (5) bekezdésében, az 5. § (3)-(5), (7) és (8)
bekezdésében, a 13. § (2) bekezdésében, a 23. §-ban, a 25. §-ban, a 25/G. § (3), (4) és (6)
bekezdésében, a 25/H. § (2) bekezdésében, a 25/M. § (2) bekezdésében, a 25/N. §-ban, az 51/A.
§ (1) bekezdésében, az 52-54. §-ban, az 55. § (1)-(2) bekezdésében, az 56-60. §-ban, a 60/A. §
(1)-(3) és (6) bekezdésében, a 61. § (1) bekezdés a) és c) pontjában, a 61. § (2) és (3)
bekezdésében, (4) bekezdés b) pontjában és (6)-(10) bekezdésében, a 62-71. §-ban, a 72. §-ban,
a 75. § (1)-(5) bekezdésében, a 75/A. §-ban és az 1. mellékletben meghatározott kiegészítésekkel
kell alkalmazni.
A központi hitelinformációs rendszerről szóló 2011. évi CXXII. törvény (a továbbiakban: KHR
törvény) 5. § (2) bekezdés alapján a referenciaadat-szolgáltató a pénzügyi szolgáltatásra
vonatkozó szerződés, a befektetési hitel nyújtására vonatkozó szerződés, valamint az értékpapírkölcsönzésre vonatkozó szerződés, továbbá a jogszabályban meghatározott hallgatói
hitelszerződés (a továbbiakban együtt: az adatszolgáltatás tárgyát képező szerződés) megkötését
követően írásban átadja a KHR részére
a) a természetes személynek a melléklet II. fejezetének 1.1 pontja és 1.2 pontjának a)-d) és k)
alpontja szerinti referenciaadatait,
b) a vállalkozásoknak a melléklet II. fejezetének 2.1 pontja és 2.2 pontja a)-d) és l) alpontja
szerinti referenciaadatait.
A KHR törvény 5. § (7) bekezdés alapján az adatszolgáltatás tárgyát képező szerződés
megkötését megelőzően a referenciaadat-szolgáltató a KHR-t kezelő pénzügyi vállalkozástól
átveszi:
a) természetes személy ügyfél esetében - ha a (3) bekezdés szerinti írásbeli nyilatkozatában
ahhoz hozzájárult - a (2) bekezdés szerinti, a melléklet II. fejezetének 1.1 -1.4 és 1.6 pontjai
szerinti referenciaadatokat,
b) természetes személy ügyfél esetében - ha a (3) bekezdés szerinti írásbeli nyilatkozatában
nem járult hozzá adatai lekérdezéséhez - a melléklet II. fejezetének 1.5 pontja szerinti, továbbá a
11-13/A. §-ban foglaltak alapján a KHR-ben nyilvántartott referenciaadatokat [melléklet II. fejezet
1.1, 1.2 pont e)-g) alpont, 1.3-1.4 pont, 1.6 pont],
c) vállalkozások esetén a melléklet II. fejezetének 2.1-2.4 pontjai szerinti referenciaadatokat.
A KHR törvény 15. § (6) bekezdés alapján a referenciaadat-szolgáltató a 6. § (5) bekezdés
szerinti referenciaadatot kivéve, valamennyi e törvény szerinti, a KHR-t kezelő pénzügyi
vállalkozás részére történő adatátadását követő legfeljebb öt munkanapon belül írásban
tájékoztatja a nyilvántartott természetes személyt az adatátadás megtörténtéről.
III. Hatóság döntése
III.1.A Kérelmezett adatkezelése
7

A Kérelmezett a Kérelmező alábbi személyes adatait kezeli a kifogásolt esetben: név, születési
név, születési hely és idő, személyazonosító okmány száma, lakcím, ügyfélszám.
A Hatóság a Kérelmezett nyilatkozatai alapján megállapította, hogy az adatkezelési folyamata
során a Kérelmezett jogellenes adatkezelését a téves adatrögzítés okozta.
A Kérelmezett nyilatkozata szerint nem szándékos magatartás okozta a jogellenes adatkezelést,
hanem adminisztrációs hibára vezethető az vissza. A Hatóság álláspontja szerint ez az érvelés
nem mentesíti a Kérelmezettet az adatkezelői felelősség alól, tekintettel arra, hogy az általános
adatvédelmi rendelet 4. cikk 7. pontja értelmében a Kérelmezett minősül adatkezelőnek és nem a
munkavállalói. A Kérelmezett az, aki megszervezi az adatkezelés folyamatát és kialakítja annak
körülményeit, nem pedig az ügyintézők. Az adatkezelő legfontosabb jellemzője az, hogy érdemi
döntéshozatali jogkörrel rendelkezik, és felelősséggel tartozik az adatkezelés valamennyi, az
általános adatvédelmi rendeletben rögzített kötelezettség teljesítéséért.
Az Adatvédelmi Irányelv 29. cikke szerint létrehozott Adatvédelmi Munkacsoport (a továbbiakban:
Adatvédelmi Munkacsoport) az „adatkezelő” és az „adatfeldolgozó” fogalmáról szóló 1/2010.
számú véleményében szintén kifejtette, hogy „Végső soron a vállalatot vagy szervet kell felelősnek
tekinteni az adatfeldolgozásért és az adatvédelmi jogszabályokból eredő kötelezettségekért,
kivéve, ha egyértelmű elemek utalnak arra, hogy egy természetes személy a felelős. […] Azonban
az ilyen esetekben is, amikor konkrét természetes személyt neveznek ki, hogy biztosítsa az
adatvédelmi elvek betartását vagy hogy személyes adatokat dolgozzon fel, ez a személy nem lesz
adatkezelő, hanem annak a jogi személynek (vállalatnak vagy köztestületnek) a nevében jár el,
amely adatkezelői minőségében továbbra is felelős az alapelvek megsértése esetén.” Az
ügyintéző által végrehajtott téves adatrögzítés ténye tehát nem minősül kimentési oknak, ebben az
esetben is az adatkezelő viseli a felelősséget.
Mindezek alapján e határozat szerinti jogsértés a Kérelmezett, mint adatkezelő felelősségi körébe
esik. Az általános adatvédelmi rendelet 25. cikke megköveteli, hogy az adatkezelő az adatkezelés
teljes folyamata során megfelelő technikai és szervezési intézkedéseket hajtson végre annak
biztosítására, hogy alapértelmezés szerint kizárólag olyan személyes adatok kezelésére kerüljön
sor, amelyek az adott konkrét adatkezelési cél szempontjából szükségesek.
III.2. Az adatkezelés jogalapja
Az iratokból megállapíthatóan a Kérelmező sem az adott ügylettel összefüggésben, sem egyéb
ügylettel kapcsolatban nem volt a Kérelmezett adósa, ügyfele, jogviszony nem állt fenn közöttük
2005. február 21-e óta, azaz a folyószámla-szerződése megszűnése óta.
Az ügyfélszám hibás rögzítése okán a Kérelmezett úgy tartotta nyilván a Kérelmező adatait, hogy
azok egy másik személy hitelügyletéhez kapcsolódtak, továbbá emiatt a korábbi folyószámaszerződésével összefüggésben a megőrzési kötelezettség lejárta után a Kérelmezett azokat más
szerződés teljesítésével kapcsolatos céllal – tévedésből - felhasználta.
A Hatóság megállapította, hogy a Kérelmezett téves adatrögzítése által megvalósított
adatkezelésével megsértette az általános adatvédelmi rendelet 6. cikk (1) bekezdését, mivel nem
volt jogalapja az adatkezelésre.
III.3. A célhoz kötöttség elve
A Kérelmezett – ügyfélszámot érintő - elírása miatt a Kérelmezőt berögzítette adóstársként
tévedésből egy olyan szerződés ügyfélszámához, melyben a Kérelmező nem volt érinett, tehát a
Kérelmező személyes adatait egy olyan szerződésben használta fel, melyben a Kérelmező nem
szerepelt félként.

8

A Kérelmező személyes adatai kezelésének eredeti célja a Kérelmező folyószámla-szerződésének
teljesítésével, majd a megszűnése után a személyes adatok kötelező tárolásával függött össze.
Azzal, hogy a Kérelmező – folyószámla-szerződésével összefüggésben kezelt - személyes adatait
egy olyan hitelszerződéshez kapcsolták, melyben a Kérelmező sem adósként, sem egyéb
kötelezettként nem szerepel, a Kérelmezett a Kérelmező személyes adatait az adatkezelés eredeti
céljától eltérő céllal kezelte.
A fentiek miatt a Hatóság megállapította, hogy a Kérelmezett megsértette az általános adatvédelmi
rendelet 5. cikk (1) bekezdés b) pontjában írt célhoz kötöttség elvét.
III. 4. A Kérelmezett tájékoztatási kötelezettsége
III.4.1. A Kérelmező szóbeli panaszának panaszbeadványi minősége
A Kérelmező a Kérelmezettnél – a Kérelmező állítása szerint 2019. augusztus 30-án, a
Kérelmezett nyilatkozata szerint 2019. szeptember 18-án - szóban előadott panaszában azt
kifogásolta, hogy nem adós a Kérelmezett által a KHR-be továbbított szerződéssel kapcsolatban.
A Kérelmezett a becsatolt iratok és a nyilatkozata szerint a kifogást fogyasztói
panaszbeadványnak minősítette.
A panaszában a Kérelmező az adósi minőségével kapcsolatos kifogását fogalmazta meg, továbbá
ezzel kapcsolatban semmi utalást nem tett arra nézve, hogy érintetti kérelemmel is fordul a
Kérelmezetthez.
A Hatóság álláspontja szerint a Kérelmező szóbeli kifogása annak tartalma alapján a fentiek miatt
nem minősül érintetti joggyakorlásra irányuló kérelemnek, és ebből következően a Kérelmezőt
érintetti minőségében jogsérelem nem érte.
A Kérelmező ezen panaszának elbírálásával összefüggésben a Hatóság nem foglalhat állást,
mivel a fogyasztói panasz elintézésnek kivizsgálása az Infotv. 38. § (2)-(2a) bekezdése értelmében
nem tartozik a hatáskörébe, az a Magyar Nemzeti Bank hatásköre.
III.4.2. A Kérelmező érintetti kérelme
A Kérelmező második panasza, mely érintetti kérelemnek is minősül, 2019. október 28-án érkezett a
Kérelmezetthez. Ebben a Kérelmező sérelemdíjat kért a Kérelmezett jogellenes adatkezelésére
hivatkozással. A Kérelmezett 2019. november 12. napján küldött tájékoztatást az érintetti
kérelemmel kapcsolatban, melyben az általános adatvédelmi rendelet 12. cikk (1) bekezdésében
írtaknak megfelelően egyértelműen tájékoztatja a megtett intézkedésekről a Kérelmezőt.
Az általános adatvédelmi rendelet 12. cikk (3) bekezdése alapján egy hónapon belül kell választ
adni az érintetti kérelemre, azaz tájékoztatást nyújtani adatkezelőnek a megtett intézkedéseivel
kapcsolatban.
Tekintettel arra, hogy a Kérelmezett a 2019. október 28-án előterjesztett kérelmet igazoltan 2019.
november 12-én megválaszolta az általános adatvédelmi rendelet 12. cikk (1) bekezdésében
írtaknak megfelelően, ezért a Hatóság megállapította, hogy a Kérelmezett nem sértette meg az
általános adatvédelmi rendelet 12. cikk (3) bekezdésében írtakat.
III.5. Jogkövetkezmények

9

A Hatóság a Kérelmező kérelmének helyt ad és az általános adatvédelmi rendelet 58. cikk (2)
bekezdés b) pontja alapján elmarasztalja a Kérelmezettet az általános adatvédelmi rendelet 6. cikk
(1) bekezdése, az általános adatvédelmi rendelet 5. cikk (1) bekezdés b) pontja megsértése miatt.
A Hatóság hivatalból megvizsgálta, hogy indokolt-e a Kérelmezettel szemben adatvédelmi bírság
kiszabása. E körben a Hatóság az általános adatvédelmi rendelet 83. cikk (2) bekezdése és az
Infotv.75/A. §-a alapján hivatalból mérlegelte az ügy összes körülményét és megállapította, hogy a
jelen eljárás során feltárt jogsértés esetében a figyelmeztetés se nem arányos, se nem visszatartó
erejű szankció, ezért bírság kiszabása szükséges.
A Hatóság a bírság kiszabása során az alábbi tényezőket súlyosító körülményként vette
figyelembe:
-

A Kérelmezett jogalap nélküli adatkezelése a Kérelmező magánszféráját jelentősen
érintette, mivel a Kérelmező személyes adatait egy olyan szerződéssel kapcsolatban
rögzítette, melyben nem is volt adós. Egy természetes személy számára a hitelhez való
hozzáférés alapvető egzisztenciális igény. A Kérelmezett belső eljárásrendje nem
küszöbölte ki, hogy a Kérelmező, akinek az adatkezelésről tudomása sem volt, az
érdekeit súlyosan sértő helyzetbe kerüljön, és neki magának kelljen a jogsértés
elhárítása érdekében lépéseket tennie. (általános adatvédelmi rendelet 83. cikk (2)
bekezdés a) pont)

-

A jogsértés súlyos, mert a Kérelmezett az adatkezelésével az általános adatvédelmi
rendelet több cikkét is megsértette, továbbá úgy kezelte a Kérelmező személyes
adatait, hogy tévesen a megőrzési kötelezettséggel érintett – passzív státuszban levő adatai aktívan felhasználásra - rögzítésre - kerültek egy másik ügyletben. (általános
adatvédelmi rendelet 83. cikk (2) bekezdés a) pont)

-

A Kérelmezett elmarasztalására az általános adatvédelmi rendelet megsértése miatt
már sor került a NAIH/2018/5573/6/H. számú határozatában, melyben a Hatóság
megállapította, hogy egy jelzáloghitel szerződéssel összefüggésben kezelte egy
érintett személyes adatait, és tévedésből kötelezettként jelölte meg a szerződésben,
annak ellenére, hogy az érintett nem szerepelt sem félként, sem egyéb kötelezettként
abban a szerződésben, melyhez a rendszerében a Kérelmezett őt rögzítette, majd
emiatt a kérelmező személyes adatait tévedésből jogellenesen a szerződés adósa
rendelkezésére bocsátotta. Ebben az ügyben bírság kiszabására nem került sor.
(általános adatvédelmi rendelet 83. cikk (2) bekezdés e) és i) pont)

A Hatóság a bírság kiszabása során az alábbi tényezőket enyhítő körülményként vette figyelembe:
-

A Kérelmezett jogellenes adatkezelése egy személyt érintett és a hiba észlelése után
rövid időn belül orvosolta a helyzetet. (általános adatvédelmi rendelet 83. cikk (2)
bekezdés a) pont).

-

A Kérelmezett jogellenes adatkezelése nem szándékos magatartására vezethető
vissza. (általános adatvédelmi rendelet 83. cikk (2) bekezdés b) pont).

-

A Kérelmezett a Kérelmezőt ért sérelmet figyelembe véve 200 000 Ft azonnali
„kártérítés”-t ítélt meg, melyet a Kérelmező számlaszámára átutalt. (általános
adatvédelmi rendelet 83. cikk (2) bekezdés c) pont)

10

A jogsértés jellege alapján – adatkezelés elveinek a megsértése – a kiszabható bírság felső határa
az általános adatvédelmi rendelet 83. cikk (5) bekezdés a) pont alapján 20 000 000 EUR, illetve az
előző pénzügyi év teljes világpiaci forgalmának legfeljebb 4%-a. (általános adatvédelmi rendelet
83. cikk (5) bekezdés a) pont)
A Kérelmezett 2018. évi eredménykimutatása alapján az adózás előtti eredménye […] millió Ft
volt. A kiszabott adatvédelmi bírság nem lépi túl a kiszabható bírság maximumát, mivel az az […]
millió Ft 0,00847 %-a. (általános adatvédelmi rendelet 83. cikk (5) bekezdés a) pont)
A Hatóság a bírság kiszabása tekintetében az általános adatvédelmi rendelet 83. cikk (2)
bekezdésének a következő rendelkezéseit nem vette figyelembe, mert a mérlegelése szerint a
tárgyi ügyben nem voltak relevánsak: d) pont, f) pont, h) pont és k) pont.
A bírságkiszabással a Hatóság speciális prevenciós célja az, hogy ösztönözze a Kérelmezettet
arra, hogy vizsgálja meg az ügyfeleivel kötött szerződésekkel összefüggésben kezelt személyes
adatokkal kapcsolatos gyakorlatát. A Hatóság a kiszabott bírságösszeg meghatározásakor a
sepciális perevenciós cél mellett figyelemmel volt a bírsággal elérni kívánt generálpreventív célra
is, mellyel - a Kérelmezett újabb jogsértéstől való visszatartása mellett - valamennyi piaci szereplő
adatkezelési gyakorlatának a jogszerűség irányába való mozdulását kívánja elérni.
IV. Egyéb kérdések
A Hatóság hatáskörét az Infotv. 38. § (2) és (2a) bekezdése határozza meg, illetékessége az egész
ország területére kiterjed.
Az Ákr. 112. §-a, és a 116. § (1) bekezdése, illetve a 114. § (1) bekezdése alapján a határozattal
szemben közigazgatási per útján van helye jogorvoslatnak.
***
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság
döntésével szembeni közigazgatási per törvényszéki hatáskörbe tartozik, a perre a Kp. 13. § (11)
bekezdése alapján a Fővárosi Törvényszék kizárólagosan illetékes. A Kp. 27. § (1) bekezdése
alapján a törvényszék hatáskörébe tartozó perben a jogi képviselet kötelező. Kp. 39. § (6)
bekezdése szerint – ha törvény eltérően nem rendelkezik – a keresetlevél benyújtásának a
közigazgatási cselekmény hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény 9. §
(1) bekezdés b) pontja szerint az ügyfél jogi képviselője elektronikus kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A
tárgyalás tartása iránti kérelem lehetőségéről szóló tájékoztatás a Kp. 77. § (1)-(2) bekezdésén
alapul. A közigazgatási per illetékének mértékét az illetékekről szóló 1990. évi XCIII. törvény
(továbbiakban: Itv.) 45/A. § (1) bekezdése határozza meg. Az illeték előzetes megfizetése alól az
Itv. 59. § (1) bekezdése és 62. § (1) bekezdés h) pontja mentesíti az eljárást kezdeményező felet.
Ha az előírt kötelezettségek teljesítését a Kérelmezett megfelelő módon nem igazolja, a
Hatóság úgy tekinti, hogy a kötelezettségeket határidőben nem teljesítette. Az Ákr. 132. §-a
szerint, ha a Kérelmezett a Hatóság végleges döntésében foglalt kötelezésének nem tesz eleget,
az végrehajtható. A Hatóság határozata az Ákr. 82. § (1) bekezdése szerint a közléssel véglegessé
válik. Az Ákr. 133. §-a értelmében a végrehajtást – ha törvény vagy kormányrendelet másként nem
11

rendelkezik – a döntést hozó hatóság rendeli el. Az Ákr. 134. § -a értelmében a végrehajtást – ha
törvény, kormányrendelet vagy önkormányzati hatósági ügyben helyi önkormányzat rendelete
másként nem rendelkezik – az állami adóhatóság foganatosítja.
Budapest, 2020. március 26.

Dr. Péterfalvi Attila
elnök
c. egyetemi tanár

12

