Ügyszám: NAIH/2020/2545/3.
Előzmény ügyszám: NAIH/2019/7897.

Tárgy: kérelmet elutasító határozat

HATÁROZAT

A Nemzeti Adatvédelmi és Információszabadság Hatóság (a továbbiakban: Hatóság) előtt […]
kérelmezőnek (a továbbiakban: Kérelmező) a képviselője, […] (a továbbiakban: Képviselő) által a
hozzáférési joggyakorlásra irányuló kérelmének az […] (a továbbiakban: Kérelmezett) általi nem
megfelelő teljesítése tárgyában benyújtott, a Hatósághoz 2019. november 11-én érkezett kérelme
nyomán indult adatvédelmi hatósági eljárásban a Kérelmező valamennyi kérelmét
elutasítja.
***
A jelen határozattal szemben közigazgatási úton jogorvoslatnak nincs helye, de az a közléstől számított
30 napon belül a Fővárosi Törvényszékhez címzett keresetlevéllel közigazgatási perben megtámadható.
A keresetlevelet a Hatósághoz kell benyújtani, elektronikusan, amely azt az ügy irataival együtt továbbítja
a bíróságnak. A veszélyhelyzet a keresetindítási határidőt nem érinti. A tárgyalás tartása iránti kérelmet
a keresetlevélben jelezni kell. A veszélyhelyzet ideje alatt a bíróság tárgyaláson kívül jár el. A teljes
személyes illetékmentességben nem részesülők számára a közigazgatási per illetéke 30 000 Ft, a per
tárgyi illetékfeljegyzési jog alá esik. A Fővárosi Törvényszék előtti eljárásban a jogi képviselet kötelező.
INDOKOLÁS
I. Az eljárás menete és a tényállás tisztázása
I.1. A Kérelmező a Hatósághoz 2019. november 11. napján érkezett kérelmében adatvédelmi hatósági
eljárás megindítását kezdeményezte a Kérelmezettel szemben.
A kérelem szerint a Kérelmező 2019. szeptember 17-én hozzáférési joggyakorlásra irányuló kérelmet
nyújtott be a Kérelmezetthez.
A valószínűsített jogsértés körében kizárólag ezen kérelme 1.2., 1.3. és 2.3. pontjainak Kérelmező általi
nem megfelelő teljesítését jelölte meg.
A hozzáférési kérelem 1.2. pontjában a Kérelmező hivatkozott a számvitelről szóló 2000. évi C. törvény
(a továbbiakban: Szvt.) 159. §-ra, miszerint a kettős könyvvitelt vezető gazdálkodó a kezelésében, a
használatában, illetve a tulajdonában lévő eszközökről és azok forrásairól, továbbá a gazdasági
műveletekről olyan könyvviteli nyilvántartást köteles vezetni, amely az eszközökben (aktívákban) és a
forrásokban (passzívákban) bekövetkezett változásokat a valóságnak megfelelően, folyamatosan, zárt
rendszerben, áttekinthetően mutatja. Azt kérte, hogy a Kérelmezett küldje meg tételesen és teljeskörűen
azokat a gazdasági műveleteket, gazdasági eseményeket, amelyek a […] számú ügyletre (a
továbbiakban: ügylet) vonatkoznak, azzal kapcsolatba hozhatók és a Kérelmező személyes adatának
minősülnek. Ennek kapcsán kifejtette, hogy álláspontja szerint a teljesítés akkor teljeskörű, ha minden,
az ügylettel kapcsolatos, az ügyletre vonatkozó gazdasági esemény megismerhetővé válik számára.
A Kérelmező a hozzáférési kérelem 1.3. pontjában tájékoztatást kért az engedményes részére átadott
követelés valós értékéről. Valós érték alatt az Sztv. 3. § (9) bekezdés 12. pontja szerinti meghatározást
értette a Kérelmező. Kérte továbbá, hogy a Kérelmezett küldje meg a részére az engedményezési
okiratot, az engedményezési okirattal kapcsolatban az engedményes részére átadott személyes
adatokat teljes terjedelemben, hiánytalanul, szükség esetén kitakarva azt a tartalmat, amely nem minősül
a személyes adatának.

2

A Kérelmező kérte továbbá, hogy amennyiben az engedményezési szerződés nem tartalmazza a
személyes adatait, akkor a Kérelmezett adja meg, hogy „az engedményes” milyen adatok alapján
határozza meg a követelés értékét, annak megállapításakor milyen iratokra, adatokra, információkra
támaszkodik.
A hozzáférési kérelem 2.3. pontjában tájékoztatást kért a Kérelmező a Kérelmezettől arról, hogy az ügylet
létrejöttekor keletkezett és a számviteli nyilvántartásban rögzített követelés milyen pénzügyi eszközön
alapult, és kérte ezen pénzügyi eszköz részleteinek bemutatását. Tájékoztatást kért továbbá arról is,
hogy ezen követelésnek mi volt a pénzneme, illetve a követelés „milyen tételeken keresztül került
rögzítésre”.
A kérelem 1.2. („Ügylet nyilvántartási tételeinek megismerése”) és 2.3. („Ügylethez kapcsolódó követelés
forrásának meghatározása”) pontjában foglalt adatkérésekkel kapcsolatban a Kérelmezett arról
tájékoztatta a Kérelmezőt, hogy ezen adatok nem minősülnek a személyes adatának, valamint az üzleti
titkát képezik. Az 1.3. pontban foglalt kérelemmel kapcsolatban („Engedményezés részleteinek
megismerése”) a Kérelmezett kifejtette, hogy az engedményezési szerződés az üzleti titkát képezi, így
azt nem bocsáthatja a Kérelmező rendelkezésére.
A Kérelmező álláspontja szerint a Kérelmezett „olyan alaptörvényi és Infotv.-beli hivatkozást nem
mutatott be, amelyre hivatkozással az adatkérelem teljesítése megtagadható lenne.”
A Kérelmező álláspontja szerint minden általa kért adat a személyes adatának minősül, azok vele
összefüggésbe hozhatók és azok rendelkezésére bocsátása nem okozna jogsérelmet a Kérelmezett
számára.
A Kérelmező kérelmében kifejtette, hogy véleménye szerint az engedményezés minden olyan adata,
amely kapcsolatba hozható az engedményezett követelés kötelezettjével, az általa megismerhető, így
különösen az, hogy a követelés az engedményező és az engedményes között milyen összegért cserélt
gazdát.
A Kérelmező kérte a Hatóságtól, hogy kötelezze a Kérelmezőt a 2019. szeptember 17-én kelt hozzáférési
joggyakorlásra irányuló kérelme hiánytalan teljesítésére.
Párhuzamos kérelemként terjesztette elő, hogy amennyiben a Kérelmezett üzleti titokra hivatkozással
korlátozhatja a hozzáférési jogát, akkor a Hatóság kötelezze a Kérelmezettet arra, hogy indokolja és
igazolja, az ügylet nyilvántartási tételeinek megismerésére vonatkozó kérés miért nem érinti a Kérelmező
személyes adatainak Kérelmezett általi kezelését, valamint térjen ki arra is, hogy az ügylet nyilvántartási
tételei miért nem minősülnek a személyes adatának. A Kérelmező kérte továbbá, hogy a Hatóság
kötelezze a Kérelmezettet annak indokolására, milyen szempontból érintené hátrányosan a Kérelmezett
jogait a Kérelmező hozzáférési kérelmének a teljesítése, személyes adatainak a rendelkezésére
bocsátása.
A Kérelmező 2019. november 11-én érkezett kérelmére az Infotv. 60. § (1) bekezdése alapján a
NAIH/2019/7897. ügyszámon 2019. november 12-én adatvédelmi hatósági eljárás indult.
I.2. A Hatóság a tényállás tisztázása érdekében nyilatkozattételre hívta fel a Kérelmezettet, amely
felhívásnak a Kérelmezett 2019. december 10-én kelt válaszlevelével tett eleget.
A Kérelmezett elöljáróban tájékoztatta a Hatóságot, hogy a Kérelmezővel szemben fennálló követelését
2014-ben értékesítette, az engedményezést követően az adattároláson kívül más adatkezelési műveletet
nem hajtott végre a Kérelmező személyes adataival összefüggésben.
A Kérelmezett nyilatkozatában tájékoztatta a Hatóságot, hogy a Kérelmező által használt „Ügylet
nyilvántartási tételei” definíció nem banki definíció, a Kérelmezett ilyen meghatározást nem használ. A
Kérelmező a 2019. június 28-án kelt hozzáférési kérelmének 1.2. pontjában már kérte az „Ügylet
nyilvántartási tételeinek” megismerését, melyre válaszul a kérelem tartalma alapján a Kérelmezett
megküldte részére az ügyletre vonatkozó részletes forgalmi kimutatást, amely tartalmazta a
kölcsönügylettel kapcsolatos tranzakciós adatokat (esedékesség; befizetés összege, jogcíme; stb.)

3

A Kérelmezett álláspontja szerint az ügylet mögött lévő eszközök és források nem tartalmaznak
semmilyen személyes adatot, az pedig az üzleti titkát képezi, hogy a folyósított lízing összegéhez
szükséges forrásokat milyen forrásokból szerzi be (pl. refinanszírozásból, banki kölcsönből, stb.).
A Kérelmezett kifejtette, hogy az üzletpolitikájára, gazdálkodására és működésére vonatkozó minden
olyan tény, információ, megoldás vagy adat, amelyet még nem hozott nyilvánosságra, valamint a nem
ügyfelekkel kötött szerződésekre vonatkozó tény, információ, megoldás, adat az üzleti titkának minősül.
Ez utóbbi tárgykörbe tartozik a követelésvásárlóval kötött engedményezési szerződés is.
Az engedményezési szerződés tartalmazza többek között az értékesített követelések darabszámát,
típusát, a követelés átruházásának ellenértékét, a fizetési ütemezést, a Kérelmezett és a
követelésvásárló közötti elszámolás rendjét, stb. Ezek az információk azért képezik a Kérelmezett üzleti
titkát, mivel nyilvánosságra kerülésük rontaná a Kérelmezett jövőbeni alkupozícióját a
követelésértékesítési tevékenysége során, így a Kérelmezett alapvető érdeke, hogy ezek az információk
ne váljanak közismertté. Emellett ezek az információk Kérelmezett szervezeti rendszerén belül is csak
szűk munkatársi csoport számára hozzáférhetők.
A Kérelmezett a 2019. május 8-án és 2019. szeptember 5-én kelt válaszlevelében a Kérelmező
rendelkezésére bocsátotta az engedményezés során átadott és a Kérelmezett által kezelt személyes
adatokat, valamint a személyes adatokat tartalmazó dokumentumokat. Az adatszolgáltatást megelőzően
a Kérelmezett kérte a Kérelmezőt, hogy pontosítsa a kérelmét, hogy az engedményezési szerződés
megismerése milyen módon érinti a személyes adatai kezelését.
Az „Ügylethez kapcsolódó követelés forrása” definíció szintén nem banki fogalom, annak
jelentéstartalmát a Kérelmezett nem tudta megállapítani. Amennyiben az a kihelyezett kölcsön forrására
irányul, akkor megállapítható, hogy az a személyes adatok kezelése szempontjából nem releváns
információ, valamint az üzleti titkát képezi, ahogyan azt az „Ügylet nyilvántartási tételei” fogalomnál is
kifejtette.
II. Az ügyben alkalmazandó jogszabályi rendelkezések
A természetes személyeknek a személyes adatok kezelése tekintetében történő védelméről és az ilyen
adatok szabad áramlásáról, valamint a 95/46/EK irányelv hatályon kívül helyezéséről szóló 2016/679
(EU) rendelet (a továbbiakban: GDPR) 2. cikk (1) bekezdése alapján a jelen ügy szerinti adatkezelésre
a GDPR-t kell alkalmazni.
A GDPR jelen ügyben releváns rendelkezései a következők:
GDPR (63) preambulumbekezdés: Az érintett jogosult, hogy hozzáférjen a rá vonatkozóan gyűjtött
adatokhoz, valamint arra, hogy egyszerűen és észszerű időközönként, az adatkezelés jogszerűségének
megállapítása és ellenőrzése érdekében gyakorolja e jogát. Ez magában foglalja az érintett jogát arra,
hogy az egészségi állapotára vonatkozó személyes adatokhoz – mint például a diagnózis, a vizsgálati
leletek, a kezelőorvosok véleményei, valamint a kezeléseket és a beavatkozásokat tartalmazó
egészségügyi dokumentációk – hozzáférjen. Ezért minden érintett számára biztosítani kell a jogot arra,
hogy megismerje különösen a személyes adatok kezelésének céljait, továbbá ha lehetséges, azt, hogy
a személyes adatok kezelése milyen időtartamra vonatkozik, a személyes adatok címzettjeit, azt, hogy a
személyes adatok automatizált kezelése milyen logika alapján történt, valamint azt, hogy az adatkezelés
– legalább abban az esetben, amikor az profilalkotásra épül – milyen következményekkel járhat, továbbá
hogy minderről tájékoztatást kapjon. Ha lehetséges, az adatkezelő távoli hozzáférést biztosíthat egy
biztonságos rendszerhez, amelyen keresztül az érintett a saját személyes adataihoz közvetlenül
hozzáférhet. Ez a jog nem érintheti hátrányosan mások jogait és szabadságait, beleértve az üzleti titkokat
vagy a szellemi tulajdont, és különösen a szoftverek védelmét biztosító szerzői jogokat. Ezek a
megfontolások mindazonáltal nem eredményezhetik azt, hogy az érintettől minden információt
megtagadnak. Ha az adatkezelő nagy mennyiségű információt kezel az érintettre vonatkozóan, kérheti
az érintettet, hogy az információk közlését megelőzően pontosítsa, hogy kérése mely információkra vagy
mely adatkezelési tevékenységekre vonatkozik.

4

GDPR 4. cikk 1. pont: „személyes adat”: azonosított vagy azonosítható természetes személyre
(„érintett”) vonatkozó bármely információ; azonosítható az a természetes személy, aki közvetlen vagy
közvetett módon, különösen valamely azonosító, például név, szám, helymeghatározó adat, online
azonosító vagy a természetes személy testi, fiziológiai, genetikai, szellemi, gazdasági, kulturális vagy
szociális azonosságára vonatkozó egy vagy több tényező alapján azonosítható.
GDPR 15. cikk: (1) Az érintett jogosult arra, hogy az adatkezelőtől visszajelzést kapjon arra vonatkozóan,
hogy személyes adatainak kezelése folyamatban van-e, és ha ilyen adatkezelés folyamatban van,
jogosult arra, hogy a személyes adatokhoz és a következő információkhoz hozzáférést kapjon:
a) az adatkezelés céljai;
b) az érintett személyes adatok kategóriái;
c) azon címzettek vagy címzettek kategóriái, akikkel, illetve amelyekkel a személyes adatokat közölték
vagy közölni fogják, ideértve különösen a harmadik országbeli címzetteket, illetve a nemzetközi
szervezeteket;
d) adott esetben a személyes adatok tárolásának tervezett időtartama, vagy ha ez nem lehetséges, ezen
időtartam meghatározásának szempontjai;
e) az érintett azon joga, hogy kérelmezheti az adatkezelőtől a rá vonatkozó személyes adatok
helyesbítését, törlését vagy kezelésének korlátozását, és tiltakozhat az ilyen személyes adatok kezelése
ellen;
f) a valamely felügyeleti hatósághoz címzett panasz benyújtásának joga;
g) ha az adatokat nem az érintettől gyűjtötték, a forrásukra vonatkozó minden elérhető információ;
h) a 22. cikk (1) és (4) bekezdésében említett automatizált döntéshozatal ténye, ideértve a profilalkotást
is, valamint legalább ezekben az esetekben az alkalmazott logikára és arra vonatkozó érthető
információk, hogy az ilyen adatkezelés milyen jelentőséggel bír, és az érintettre nézve milyen várható
következményekkel jár.
(3) Az adatkezelő az adatkezelés tárgyát képező személyes adatok másolatát az érintett rendelkezésére
bocsátja. Az érintett által kért további másolatokért az adatkezelő az adminisztratív költségeken alapuló,
észszerű mértékű díjat számíthat fel. Ha az érintett elektronikus úton nyújtotta be a kérelmet, az
információkat széles körben használt elektronikus formátumban kell rendelkezésre bocsátani, kivéve, ha
az érintett másként kéri.
(4) A (3) bekezdésben említett, másolat igénylésére vonatkozó jog nem érintheti hátrányosan mások
jogait és szabadságait.
GDPR 77. cikk (1) bekezdés: Az egyéb közigazgatási vagy bírósági jogorvoslatok sérelme nélkül, minden
érintett jogosult arra, hogy panaszt tegyen egy felügyeleti hatóságnál – különösen a szokásos
tartózkodási helye, a munkahelye vagy a feltételezett jogsértés helye szerinti tagállamban –, ha az érintett
megítélése szerint a rá vonatkozó személyes adatok kezelése megsérti e rendeletet.
Az Infotv. 2. § (2) bekezdés: Személyes adatoknak az (EU) 2016/679 európai parlamenti és tanácsi
rendelet (a továbbiakban: általános adatvédelmi rendelet) hatálya alá tartozó kezelésére az általános
adatvédelmi rendeletet a III-V. és a VI/A. Fejezetben, valamint a 3. § 3., 4., 6., 11., 12., 13., 16., 17., 21.,
23-24. pontjában, a 4. § (5) bekezdésében, az 5. § (3)-(5), (7) és (8) bekezdésében, a 13. § (2)
bekezdésében, a 23. §-ban, a 25. §-ban, a 25/G. § (3), (4) és (6) bekezdésében, a 25/H. § (2)
bekezdésében, a 25/M. § (2) bekezdésében, a 25/N. §-ban, az 51/A. § (1) bekezdésében, az 52-54. §ban, az 55. § (1)-(2) bekezdésében, az 56-60. §-ban, a 60/A. § (1)-(3) és (6) bekezdésében, a 61. § (1)
bekezdés a) és c) pontjában, a 61. § (2) és (3) bekezdésében, (4) bekezdés b) pontjában és (6)-(10)
bekezdésében, a 62-71. §-ban, a 72. §-ban, a 75. § (1)-(5) bekezdésében, a 75/A. §-ban és az 1.
mellékletben meghatározott kiegészítésekkel kell alkalmazni.
Az Infotv. 60. § (1) bekezdése alapján a személyes adatok védelméhez való jog érvényesülése
érdekében a Hatóság hivatalból adatvédelmi hatósági eljárást indíthat. Az adatvédelmi hatósági eljárásra
az általános közigazgatási rendtartásról szóló 2016. évi CL. törvény (a továbbiakban: Ákr.) szabályait kell
alkalmazni az Infotv.-ben meghatározott kiegészítésekkel és az általános adatvédelmi rendelet szerinti
eltérésekkel.

5

Az adatvédelmi hatósági eljárásra az általános közigazgatási rendtartásról szóló 2016. évi CL. törvény
(a továbbiakban: Ákr.) szabályait kell alkalmazni az Infotv.-ben meghatározott kiegészítésekkel és az
általános adatvédelmi rendelet szerinti eltérésekkel.
Az üzleti titok védelméről szóló 2018. évi LIV. törvény (a továbbiakban: Ütvtv.) 1. § (1) bekezdés: Üzleti
titok a gazdasági tevékenységhez kapcsolódó, titkos - egészben, vagy elemeinek összességeként nem
közismert vagy az érintett gazdasági tevékenységet végző személyek számára nem könnyen
hozzáférhető -, ennélfogva vagyoni értékkel bíró olyan tény, tájékoztatás, egyéb adat és az azokból
készült összeállítás, amelynek a titokban tartása érdekében a titok jogosultja az adott helyzetben
általában elvárható magatartást tanúsítja.
III. Döntés
A Kérelmező hozzáférési kérelmének teljesítése
III.1.1. Az ügylet nyilvántartási tételei
A Kérelmező a fenti cím alatt olyan gazdasági eseményekről, műveletekről kért tájékoztatást, amelyek
az ügyletre vonatkoznak és álláspontja szerint a személyes adatának minősülnek.
A számviteli szabályozás célja, hogy a vállalkozások vagyoni, pénzügyi és jövedelmi helyzetéről és azok
alakulásáról objektív információk álljanak rendelkezésre.
Gazdasági eseménynek azok a műveletek vagy események minősülnek, amelyek a vállalkozás vagyoni
vagy vagyoni és jövedelmi helyzetére hatást gyakorolnak. A kettős könyvviteli elszámolás vezetésének
célja, hogy az eszközökben és a forrásokban bekövetkezett változásokat a valóságnak megfelelően
mutassa be. A kettős könyvvitel szabályai szerint vezetett könyvviteli nyilvántartás a vállalkozás életében
bekövetkező valamennyi gazdasági eseményt tartalmazza, az nem ügyletenként, nem személyhez
kötötten kerül elkészítésre.
A Hatóság álláspontja szerint a Kérelmezett megfelelően járt el, amikor a Kérelmezőnek az ügylettel
összefüggő gazdasági események megismerésére irányuló kérelmére annak tartalma szerint megküldte
részére az ügyletre vonatkozó részletes forgalmi kimutatást 2019. május 8-án kelt levele mellékleteként,
amely tartalmazta a kölcsönügylettel kapcsolatos tranzakciós adatokat (esedékesség; befizetés összege,
jogcíme; stb.).
Az, hogy a könyvviteli nyilvántartásban milyen formában kerül feltüntetésre egy gazdasági esemény és
az milyen hatást gyakorol a Kérelmezett vagyoni helyzetére, nem minősül a Kérelmező személyes
adatának, az vele összefüggésbe nem hozható. Ebből kifolyólag a Hatóság megállapítja, hogy a
Kérelmezett nem sértette meg a GDPR 15. cikkét, amikor nem bocsátott olyan információkat a Kérelmező
rendelkezésére, amelyek nem minősülnek a személyes adatának.
A Hatóság megjegyzi, hogy mivel a Kérelmezett által vezetett könyvviteli nyilvántartás nem minősül a
Kérelmező személyes adatának, ezért ebben a körben a hozzáférési kérelem teljesítése szempontjából
lényegtelen, hogy az a Kérelmezett üzleti titkának minősül-e vagy sem, annak vizsgálata a Hatóság
részéről nem szükséges.
III.1.2. Az engedményezés részletei
a) A Kérelmezett a 2019. október 15-én kelt levelében tájékoztatta a Kérelmezőt az ügyletből származó
engedményezett követelés valós értékéről, miszerint az a teljes banki követelés összege volt, amely
követelés a finanszírozott gépjármű értékesítését követően maradt fenn és összege […] volt kiegészítve
az engedményezés időpontjáig felszámított késedelmi kamattal.
b) A Kérelmező kérte az engedményezési okirat rendelkezésére bocsátását, továbbá hozzáférést kért az
engedményes részére átadott személyes adatokhoz. Ebben a körben fontos megjegyezni, hogy az
engedményezési okirat, az engedményezési értesítő és az engedményezési szerződés nem azonos
fogalmak, és azok alatt különböző dokumentumok értendők.

6

Az engedményezési értesítő az a dokumentum, amelyben az engedményező, azaz a követelés eredeti
jogosultja a kötelezettet az engedményezésről az engedményezés tényét és az engedményezett
követelést megjelölve értesíti.
Az engedményezési okirat az a dokumentum, amelyet az engedményezési értesítőhöz hasonló
tartalommal az engedményező állít ki, kiegészítve az engedményes személyével. Ezt az okiratot
azonban az engedményező nem küldi meg a kötelezettnek, hanem azt az engedményesnek adja át, aki
ezzel az okirattal tudja igazolni, hogy a követelést rá engedményezték.
A Kérelmezett nyilatkozata szerint a Kérelmezőt engedményezési értesítőben tájékoztatta az
engedményezésről. A Kérelmezett és a […] között 2014. június 2-án létrejött engedményezési szerződés
– melynek tárgyát képezte a Kérelmezett Kérelmezővel szembeni követelése – IV.3. pontja szerint az
engedményező, azaz a Kérelmezett az engedményezési okirat jogszabályi feltételeinek megfelelő, közös
nyilatkozatot, értesítő levelet készített el, amelyet a Kérelmezett is aláírt, majd átadott az
engedményesnek. Ezen értesítő levél az engedményezési szerződés szerint tartalmazta az
engedményezés tényét, az engedményezett követelés megjelölését, az engedményes személyét,
székhelyét, telephelyét és bankszámlaszámát, valamint a teljesítési utasítást. Az értesítő leveleket az
engedményes küldte meg a kötelezettek részére.
A Kérelmező a 2019. szeptember 17-én kelt kérelmében nem kérte kifejezetten az engedményezési
szerződéshez való hozzáférés biztosítását. Kérte az engedményezési okirat megküldését, valamint azt,
hogy amennyiben az engedményezési szerződés nem tartalmaz személyes adatokat, akkor a
Kérelmezett arról tájékoztassa, hogy milyen adatok alapján határozza meg a követelés értékét, annak
megállapításakor milyen adatokra, iratokra, információkra támaszkodik. Figyelemmel a kérelem
megfogalmazására, feltételezhető, hogy a Kérelmező az engedményezési szerződéshez is hozzá kívánt
férni.
Az engedményezési szerződés az engedményező és az engedményes közötti megállapodás, melynek
alapján az engedményes a kötelezettel szembeni követelését az engedményesre ruházza, és az
engedményes az engedményező helyébe lép. Az engedményezési szerződés elsődlegesen az
engedményező és az engedményes közti jogviszonyt rendezi, amelynek keretében megállapodnak a
lényeges és a bármelyikük által lényegesnek tartott kérdésekben. Ilyen kérdések lehetnek például a
teljesítési határidők, az átruházott követelések ellenértéke, a felek jogai és kötelezettségei, az egymással
való kapcsolattartás módjai. Ebből kifolyólag az engedményezési szerződés nem minősül az átruházott
követelés kötelezettje személyes adatának.
A Kérelmezett és az engedményes között létrejött engedményezési szerződés mellékletét képezi
azonban az egyes kötelezettekkel szembeni, engedményezett követeléseket tartalmazó táblázat,
megjelölve név szerint a kötelezettet, a fennálló tartozást, illetve, hogy annak mekkora része tőke és
mekkora része kamat. A táblázat azt is tartalmazza, hogy az adott követelésnek mi volt a vételára.
A követelés vételára azonban annak ellenére, hogy a Kérelmező személyes adatának is minősül, egyben
a Kérelmezett üzleti titka is, mivel az a gazdasági tevékenységéhez kapcsolódik, titkos – nem közismert
és az érintett gazdasági tevékenységet végző személyek számára nem könnyen hozzáférhető –,
ennélfogva vagyoni értékkel bíró adat, amelynek titokban tartása érdekében a Kérelmezett az adott
helyzetben általában elvárható magatartást tanúsítja. Ez utóbbit az támasztja alá, hogy a
szervezetrendszerén belül is csak egy szűk kör férhet hozzá azokhoz az adatokhoz, hogy a Kérelmezett
a volt ügyfeleivel szembeni követeléseit milyen vételáron engedményezi a követeléskezelési
tevékenységet végző cégek részére.
A GDPR 15. cikk (4) bekezdése, valamint az azt magyarázó, pontosító GDPR (63)
preambulumbekezdése szerint a hozzáférési jog nem érintheti hátrányosan mások jogait és
szabadságait, beleértve az üzleti titkot. Ebből kifolyólag a Kérelmezett jogszerűen hivatkozik arra, hogy
az engedményezési szerződés, illetve a szerződés mellékeltében található, a követelés vételárára
vonatkozó adat az üzleti titkát képezi, ezért azt nem bocsátja a Kérelmező rendelkezésre, így eljárása
során nem sértette meg a GDPR 15. cikkét.

7

c) A Kérelmező hozzáférési kérelme 1.3. pontjának harmadik bekezdésében nem fogalmazott
egyértelműen, hogy ebben a körben azt kívánja-e megtudni, hogy a vele szembeni, engedményezett
követelés vételára hogyan került meghatározásra (az engedményes szó használata erre enged
következtetni) vagy arra, hogy a törlesztőrészletei, a kamatok, késedelmi kamatok és egyéb költségek
hogyan alakultak, azok mi alapján kerültek meghatározásra.
A kérelmet úgy kezdte a Kérelmező, hogy „amennyiben az engedményezési szerződés nem tartalmaz
személyes adatokat”, továbbá a kérelem arra irányul, hogy „az engedményes milyen adatok alapján
határozza meg a követelés értékét”. Bár a Kérelmező kérelme arra irányult, hogy a Kérelmezett
tájékoztassa arról, az engedményes hogyan határozza meg a követelés értékét, tartalma szerint arra
vonatkozott, hogy a Kérelmezett hogyan határozza meg a követelés értékét, mivel az engedményes az
ügylet során nem a Kérelmezett, hanem a […] volt. A Hatóság a fentiek alapján arra a megállapításra
jutott, hogy a Kérelmező ebben a körben azt kívánta megtudni, hogy a vele szembeni, engedményezett
követelés vételára hogyan került kiszámításra.
Ez a számítási metódus, az azok alapjául szolgáló információk és adatok nem a Kérelmezőre vonatkozó
adatok, azokat a Kérelmezett a Kérelmező személyétől függetlenül határozza meg, így ezen
információkhoz a Kérelmező nem jogosult hozzáférést kapni a GDPR 15. cikke alapján, és a Kérelmezett
nem sértette meg a GDPR rendelkezéseit, amikor ezeket az információkat nem bocsátotta a Kérelmező
rendelkezésére.
III.1.3. Az ügylethez kapcsolódó követelés forrása
Az „ügylethez kapcsolódó követelés forrása” nem banki fogalom, általános, hétköznapi jelentéssel nem
bír, így nehezen értelmezhető, még az általa adott magyarázat mellett is, hogy ezen címszó alatt
pontosan milyen adatokat vagy információkat kívánt megismerni a Kérelmező.
A Kérelmezett Hatóság által is elfogadott értelmezése szerint a kérelem feltehetően a Kérelmező részére
folyósított kölcsön forrására irányult. Az ügylet mögött lévő eszközök és források, amelyek azt mutatják
meg, hogy a Kérelmezett miből finanszírozta (pl. refinanszírozás, banki kölcsön) a Kérelmezőnek nyújtott
kölcsönt, nem tartalmaznak semmilyen személyes adatot, mivel ezen információk nem rá, nem a
személyére vonatkoznak, tisztán pénzügyi adatok, amelyek megismerésére a GDPR hozzáférési jogot
biztosító rendelkezései nem biztosítanak lehetőséget.
Ebből kifolyólag a Hatóság megállapítja, hogy a Kérelmezett nem sértette meg a GDPR 15. cikkét, amikor
nem adott tájékoztatást a Kérelmezőnek a személyes adatának nem minősülő információról.
IV. Egyéb kérdések:
A Hatóság hatáskörét az Infotv. 38. § (2) és (2a) bekezdése határozza meg, illetékessége az ország
egész területére kiterjed.
A jelen döntések az Ákr. 80.-81. §-án és az Infotv. 61. § (1) bekezdésén alapulnak. A határozat és a
végzés az Ákr. 82. § (1) bekezdése alapján a közlésükkel véglegessé válnak. Az Ákr. 112. §-a és a 114.
§ (1) bekezdése alapján a határozattal szemben közigazgatási per útján van helye jogorvoslatnak.
***
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (1) bekezdése és 13. § (3) bekezdés a) pont aa) alpontja
alapján a Hatóság döntésével szembeni közigazgatási per törvényszéki hatáskörbe tartozik, a perre a
Fővárosi Törvényszék kizárólagosan illetékes. A Kp. 27. § (1) bekezdés b) pontja alapján a törvényszék
hatáskörébe tartozó közigazgatási perben a jogi képviselet kötelező. A Kp. 39. § (6) bekezdése szerint a
keresetlevél benyújtásának a közigazgatási cselekmény hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a

8

továbbiakban: E-ügyintézési tv.) 9. § (1) bekezdés b) pontja szerint az ügyfél jogi képviselője elektronikus
kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A tárgyalás
tartása iránti kérelem lehetőségéről szóló tájékoztatás a Kp. 77. § (1)-(2) bekezdésén alapul.
A veszélyhelyzet ideje alatt érvényesülő egyes eljárásjogi intézkedésekről szóló 74/2020. (III. 31.) Korm.
Rendelet (a továbbiakban: Rendelet) 35. §-a szerint, ha e rendelet eltérően nem rendelkezik,
a veszélyhelyzet a határidők folyását nem érinti.
A Rendelet 41. § (1) bekezdés a)-c) pontja szerint a veszélyhelyzet ideje alatt a bíróság tárgyaláson
kívül jár el. Ha a perben a veszélyhelyzet idején kívül tárgyalást kellene tartani, a felperes akkor kérheti,
hogy a bíróság tárgyaláson kívüli elbírálás helyett a tárgyalást a veszélyhelyzet megszűnését követő
időpontra halassza el, ha a) a bíróság a közigazgatás cselekmény halasztó hatályát legalább részben
nem rendelte el, b) a keresetindításnak halasztó hatálya van, és a bíróság halasztó hatály feloldását nem
rendelte el, c) ideiglenes intézkedést nem rendeltek el.
A közigazgatási per illetékének mértékét az illetékekről szóló 1990. évi XCIII. törvény (továbbiakban: Itv.)
45/A. § (1) bekezdése határozza meg. Az illeték előzetes megfizetése alól az Itv. 59. § (1) bekezdése és
62. § (1) bekezdés h) pontja mentesíti az eljárást kezdeményező felet.
Budapest, 2020. április 3.

Dr. Péterfalvi Attila
elnök
c. egyetemi tanár

