Ügyszám:
Előzmény:

NAIH/2019/2668/2
NAIH/2018/5457/V

Tárgy: hivatalból
induló
adatvédelmi hatósági
eljárás lezárása
HAT ÁROZAT

A Nemzeti Adatvédelmi és Információszabadság Hatóság (a továbbiakban: Hatóság) a
Demokratikus Koalíció (székhely: 1132 Budapest, Victor Hugo u. 11-15.) (a továbbiakban: Ügyfél)
adatkezelését érintő adatvédelmi incidenssel kapcsolatban 2018. november 21. napján megindított
adatvédelmi hatósági eljárásban
1) megállapítja, hogy
a) az Ügyfél nem tett eleget az általános adatvédelmi rendelet 33. cikke alapján fennálló
incidensbejelentési kötelezettségének,
b) az Ügyfél nem tett eleget az általános adatvédelmi rendelet 34. cikke alapján fennálló
érintetti tájékoztatási kötelezettségének sem a bekövetkezett adatvédelmi incidenssel
kapcsolatban,
2) utasítja az Ügyfelet, hogy a jelen határozat véglegessé válásától számított 15 napon belül
a) tájékoztassa az érintetteket a bekövetkezett incidens tényéről és körülményeiről, az
érintett személyes adatok köréről és az elhárítás érdekében megtett intézkedésekről,
b) rögzítse az adatvédelmi incidens tényét, annak hatásait és az orvoslására tett
intézkedéseket az általános adatvédelmi rendelet 33. cikk (5) bekezdése alapján vezetett
nyilvántartásában,
3) az 1) pont szerinti jogsértés miatt kötelezi az Ügyfelet, hogy a jelen határozat véglegessé
válásától számított 30 napon belül fizessen meg
11.000.000 Ft adatvédelmi bírságot.
4) elrendeli a végleges határozatnak az adatkezelő azonosító adatainak közzétételével történő
nyilvánosságra hozatalát.
A 2) pontban előírt intézkedések megtételét az Ügyfélnek az intézkedés megtételétől számított 15
napon belül kell írásban – az azt alátámasztó bizonyítékok előterjesztésével együtt – igazolnia a
Hatóság felé.
A bírságot a Hatóság központosított bevételek beszedése célelszámolási forintszámlája
(10032000-01040425-00000000) javára kell megfizetni. Az összeg átutalásakor a
NAIH/2019/2668 BÍRS. számra kell hivatkozni.
Ha az Ügyfél a bírságfizetési kötelezettségének határidőben nem tesz eleget, késedelmi pótlékot
köteles fizetni. A késedelmi pótlék mértéke a törvényes kamat, amely a késedelemmel érintett
naptári félév első napján érvényes jegybanki alapkamattal egyezik meg.
A 2) pont szerinti kötelezettségek, illetve a bírság és a késedelmi pótlék meg nem fizetése esetén
a Hatóság elrendeli a határozat végrehajtását.

2

Jelen határozattal szemben közigazgatási úton jogorvoslatnak nincs helye, de az a közléstől
számított 30 napon belül a Fővárosi Törvényszékhez címzett keresettel közigazgatási perben
megtámadható. A keresetlevelet a Hatósághoz kell benyújtani, elektronikusan, amely azt az ügy
irataival együtt továbbítja a bíróságnak. A tárgyalás tartása iránti kérelmet a keresetben jelezni kell. A
teljes személyes illetékmentességben nem részesülők számára a bírósági felülvizsgálati eljárás
illetéke 30.000 Ft, a per tárgyi illetékfeljegyzési jog alá esik. A Fővárosi Törvényszék előtti eljárásban a
jogi képviselet kötelező.
IND O K O L ÁS
I. t é n y á l l á s , e l ő z m é n y e k
A Hatósághoz 2018. augusztus 23-án közérdekű bejelentés érkezett, amely arra hívja fel a
figyelmet, hogy az Ügyfél által üzemeltetett http://web.dkp.hu honlaphoz köthető, személyes
adatokat tartalmazó felhasználói adatbázis nyilvánosan elérhető az interneten a
https://defuse.ca/b/DIOCGRER7ZE1qVeDyVKpg1 címen.1 Az adatbázis felhasználói e-mail
címeket, felhasználói neveket és titkosított formában a belépéshez szükséges jelszavakat
tartalmaz. Az adatbázis úgy kerülhetett nyilvánosságra, hogy egy ismeretlen támadó, aki erről egy
blogbejegyzésben beszámolt,2 ahhoz a honlap sérülékenységét kihasználva hozzáfért, majd azt
feltöltötte az említett https://defuse.ca/b/DIOCGRER7ZE1qVeDyVKpg1 címre.
A Hatóság a közérdekű bejelentés alapján 2018. szeptember 14-én hatósági ellenőrzést indított
annak ellenőrzése érdekében, hogy az Ügyfél maradéktalanul eleget tett-e az általános
adatvédelmi rendelet 33-34. cikkében foglalt kötelezettségeinek, továbbá az információs
önrendelkezési jogról és az információszabadságról szóló 2011. évi CXII. törvény (a továbbiakban:
Infotv.) hatályos előírásainak, amiről az Ügyfelet értesítette. Az értesítést az Ügyfél a tértivevény
tanúsága alapján 2018. szeptember 19-én vette kézhez. A Hatóság NAIH/2018/5457/3/V., majd
később NAIH/2018/5457/5/V. és NAIH/2018/5457/8/V. számú végzéseiben a tényállás tisztázása
céljából nyilatkozattételre hívta fel az Ügyfelet, amelyre az mindhárom alkalommal határidőben
válaszolt. Az ellenőrzés során tapasztaltak alapján az ügyben az általános adatvédelmi rendelet 9.
cikk (1) bekezdése szerinti különleges adatok (politikai véleményre, pártállásra vonatkozó adatok)
érintettsége miatti valószínű magas kockázat, illetve a rendelet 33. cikk (1) bekezdésének
megfelelő bejelentési kötelezettség elmulasztása miatt – az Infotv. 60. § (1) bekezdésére
tekintettel –, a Hatóság 2018. november 21-én adatvédelmi hatósági eljárást indított, amelyről az
Ügyfelet értesítette. Az eljárás során a tényállás további tisztázása érdekében a Hatóság a
NAIH/2018/5754/11/V számú végzésével az Ügyfél újabb megkereséséről és nyilatkoztatásáról
döntött, amely végzésre az Ügyfél az előírt határidőben válaszolt. A Hatóság később kiterjesztette
az adatvédelmi hatósági eljárás tárgyát az általános adatvédelmi rendelet 33-34. cikkei
megsértésének vizsgálatára is, amelyről az Ügyfelet 2019. március 8-án NAIH/2019/2668
ügyiratszámon értesítette.

1

Az adatbázist a Hatóság lementette, majd az adatbázist tartalmazó „DK adatbázis.xlsx” nevű és
kiterjesztésű fájlról generált hitelesítő kulccsal együtt azt kiírta egy CD lemezre NAIH/2018/5457/7/V.
iktatószám alatt. Erről külön feljegyzés is készült.
2

A támadó által ismertetett módszerek leírása elérhető: https://h4x0rd0t.wordpress.com/2018/08/22/dkpwnelkurtuk-nem-kicsit-nagyon/. A támadó a cikket 2018. augusztus 22-én publikálta. A Hatóság a cikket az ügy
2018/5457/2/V. iktatószámú ügyiratának (információbiztonsági szakértői vélemény) mellékleteként mentette
le és kezeli.

3

A közérdekű bejelentés nyomán megismert adatok, valamint a hatósági ellenőrzés, majd a
hatósági eljárás során, az Ügyfél nyilatkozatai és adatszolgáltatásai alapján a Hatóság az
alábbiakat tárta fel.
A támadást végrehajtó hacker honlapján (a fent hivatkozott blogbejegyzésben) elérhető
információk alapján a támadás egy a honlap beállításaiból adódó adatbázis-sérülékenység miatt
valósulhatott meg, amely abban állt, hogy a támadó képes volt a weboldalon át kapcsolatba lépni
közvetlenül az adatbázissal, így annak utasításokat adhatott.
Az Ügyfél szerint a sérülékenységet, amelyen keresztül hozzá tudott férni a támadó a
tesztadatbázishoz, a honlapot érintő egyik átirányítás hibája okozta. Ennek a hibának a lényege,
hogy az Ügyfél által a honlap üzemeltetésére is használt virtuális hosting3 szolgáltatás (röviden:
vhost) elvárt működése, hogy a dkp.hu (fő)domaint átirányítja a web.dkp.hu aldomainre. Itt a
kiszolgáló szerver redirect (átirányítás) parancsában az incidens bekövetkezésének idején nem
volt megfelelően szabályozva, hogy a dkp.hu domain mögé írt egyéb útvonalak is átirányításra
kerüljenek. A dkp.hu (fő)domain mögé – akár manuálisan – írt egyéb útvonalakra mutató kérések
alapértelmezetten minden esetben a vhost könyvtárra mutattak. A kiszolgáló az ilyen egyéb
kérések teljesítésénél azt vette alapértelmezettnek, ami a listában az első helyen szerepel. A
listában pedig első helyen egy 2013-as tesztrendszer fájljai voltak, benne a felhasználói adatokkal.
Amennyiben tehát egy támadó a dkp.hu (fő)domain mögé egyéb útvonalra mutató kérést írt be,
úgy a hibás beállításnak köszönhetően hozzá tudott férni a nyilvánosságra hozott felhasználói
adatbázist is tartalmazó fájlokhoz.
Az Ügyfél nem tudta azt pontosan meghatározni, hogy maga a sérülékenység mióta állt fent a
rendszerében. A vhost konfigurációs fájljai 2018. augusztus 23-án (azt követően, hogy az Ügyfél
saját maga által is elismerten értesült az incidensről) 09:15-kor kerültek oly módon módosításra,
hogy a fájlokhoz már ne lehessen kívülről hozzáférni. Az Ügyfél nyilatkozata szerint a hiba ezen
javítását követően a szakemberei segítségével átvizsgálta a rendszert, további olyan jellegű hibát,
amely a hacker blogbejegyzésében is ismertetésre került, már nem lehetett a javítást követően
generálni.
A támadónak a sérülékenység miatt sikerült kinyernie az adatbázisszerveren található, a
tesztrendszerben tárolt összes felhasználó adatát. A támadó az általa használt parancsot is
publikálta. A publikált parancs segítségével, egy informatikai szempontból alacsonyan képzett
ember számára is lehetőség nyílt így arra, hogy kihasználhassa ezt a hibát, és az adatbázist
megszerezhesse.
A nyilvánosságra került adatbázis tartalmazza a regisztrált felhasználók teljes nevét, a regisztráció
során megadott felhasználónevét, e-mail címét, illetve – titkosítva – a belépéshez szükséges
jelszót.
A jelszavak az adatbázis szerveren MD5 elnevezésű algoritmussal voltak elkódolva (titkosítva),
amely titkosítás azonban nagyon gyenge védelmet jelent, mivel percek alatt vissza lehet fejteni 1-1
jelszót, akár az interneten bárki számára elérhető, ingyenes weboldalakat és alkalmazásokat
használva, vagy akár erre megírt célprogram segítségével. A Hatóság IT biztonsági szakértője
próbaképpen megkísérelt visszafejteni néhány jelszót a hacker által nyilvánosságra hozott és a

3

A virtuális host (röviden: vhost) szolgáltatás használata képessé tesz egy egyedülálló szervergépet arra,
hogy akár több domain-t is kiszolgálni tudó webszerver legyen.

4

Hatóság által lementett adatbázisból, és kivétel nélkül sikerrel járt. Ezt a Hatóság 2018/5457/2/V.
számú IT biztonsági szakértői véleményben dokumentálta.
Az adatbázis összesen 11 614 darab rekordot tartalmazott. Ezek közül vannak olyan sorok, ahol
nem mindegyik előbbiekben felsorolt adat volt megtalálható, de a sorok többségében szerepel
valamilyen adat ezen adattípusok közül. Az adatok között megtalálhatóak olyan rekordok is,
amelyekből a rendszergazdai felhasználóra lehet következtetni.
Az Ügyfél nyilatkozata szerint a nyilvánosságra került adatbázis nem a web.dkp.hu honlapon
aktuálisan regisztrált felhasználók adatait, hanem egy korábbi, 2013 év végén készült
tesztrendszer adatait tartalmazza, amelyet egy belső nyilvántartó rendszer készítése során, teszt
célból hoztak létre. Ez a nyilvántartó rendszer azonban sohasem készült el teljesen, így végleg
tesztfázisban maradt. Ezt a tesztadatbázist ugyanakkor véletlenszerűen kiválasztott, jogszerűen
gyűjtött valós, természetes személyekhez tartozó adatokkal töltötték fel, és az nem fiktív, kitalált,
véletlenszerűen generált adatokat tartalmaz.
Az Ügyfél tájékoztatta arról is a Hatóságot, hogy a bevezetésre végül nem került tesztrendszer
célja az lett volna, hogy a felhasználóinak a pártban lévő tagsági viszonyukról és azzal kapcsolatos
információkról adott volna tájékoztatást, mint tagdíjegyenlegek, befizetések stb. A
tesztrendszerben a felhasználói fiókok számának maximalizálása érdekében a teszteléséhez
felhasznált adatok az addig jogszerűen, így (jellemzően 2012-ben zajlott) aláírásgyűjtéseken
szerzett kontaktinformációkból lettek véletlenszerűen kiválasztva.
A Hatóság kérésére továbbá az Ügyfél elvégzett a nyilvánosságra került adatbázisban egy
ellenőrzést. Ennek alapján szűkítette az adatok körét és kivette a táblázatból azokat a sorokat,
ahol az e-mail cím üres volt / ékezetes betűt tartalmazott / nem tartalmazott pontot / duplikált volt
(vagyis kétszer szerepelt az adatbázisban). Kivette továbbá azokat a sorokat ahol a név mező üres
volt. Ezek alapján összesen 6987 darab érintett személyes adatai szerepelnek az adatbázisban.
A Hatóság kérésére az Ügyfél a táblázatban azt is megjelölte, hogy melyek azok a személyek, akik
bármikor a múltban vagy jelenleg a pártban
- bármilyen tisztséget töltöttek be,
- a párt országgyűlési képviselői,
- a párt önkormányzati képviselői,
- országgyűlési vagy önkormányzati választások során a párt jelöltjeként indultak, vagy
- bármilyen más okból a párttal való kapcsolatuk miatt nevük közérdekből nyilvános.
A fenti kritériumoknak megfelelően összesen 505 esetben minősültek az Ügyfél szerint az
adatbázisban szereplő személyek nevei körérdekből nyilvánosnak.
A tesztrendszer adatbázisában összesen három kategóriába lehet az adatok forrása alapján az
érintetteket osztani:
- tagok,
- regisztrált támogatók,
- szimpatizánsok.
A tagi és regisztrált támogatói adatbázisba két féle módon kerülnek rögzítésre a személyek:
interneten keresztül vagy papír alapon. Az első esetben a regisztracio.dkp.hu weboldalon az adott
érintett kitölti a kért adatokat és nyilatkozik arról, hogy ő a továbbiakban mint tag vagy mint
regisztrált támogató szeretne belépni a pártba. A regisztrációt kitöltő személyből így lesz tag-,
illetve regisztrált támogató-jelölt. Ezek után az online regisztráció megküldése után az informatikai

5

rendszer automatikusan besorolja az érintettet, így a lakcím szerinti választókerületi elnökhöz kerül
az adott személy regisztrációs kérelme. A választókerületi elnök ezután taggyűlésen terjeszti elő
az új tag felvételét. Végül a választókerületi elnök jelzi az adatkezelői csoport számára az új tag
felvételét, akik őt rögzítik az adatbázisba.
Papír alapon úgy kerültek tagként vagy támogatóként rögzítésre egyes személyek, hogy a tag-,
illetve a regisztrált támogató-jelölt papír alapon, lezárt borítékban küldte meg az adataival kitöltött
jelentkezési lapot a pártnak. Ezek után az adatkezelői csoport dolgozza fel a megadott adatokat és
rögzíti a regisztrációs kérelmet. A kérelem az informatikai rendszer automatikusan besorolása után
a lakcím szerinti választókerületi elnökhöz kerül. A kérelem feldolgozása ezek után ugyanúgy
történik, mint az internetes felületen.
Mindkét esetben a regisztrációs folyamat lezárulása után az érintett egy üdvözlő e-mailt kap.
Ebben az e-mailben található a www.dkp.hu-n lévő felületre a belépéshez szükséges, a rendszer
által automatikusan generált felhasználónév. A belépéshez szükséges jelszót a tag / regisztrált
támogató az első belépés után adja meg. A szimpatizánsok nem tudnak belépni a honlap online
felületére.
Az Ügyfél tájékoztatása szerint a szimpatizánsi adatbázisba a következő három módon lettek
rögzítve a személyek:
-

alairas.dkp.hu oldalon az aláírásgyűjtések közül valamelyiket online felületen történő
aláírás az adatok megadásával,
papír alapú aláírásgyűjtő íven az adatok megadásával és aláírásával az adatkezelésbe
való beleegyezés révén, és
a Robocall, telefonos felmérés során az adott személy által a megfelelő nyomógomb
megnyomásával.

Az adatok önkéntes megadása után kizárólag az adatkezelői csoport rögzíthet szimpatizánsokat
az adatbázisba.
A tesztadatbázisba így a párt fenti módszerrel, a tagoktól, regisztrált támogatóktól és
szimpatizánsoktól gyűjtött adatai kerültek be próbaképpen. Ezek közül sem az összes, hanem
véletlenszerűen kiválasztva azok egy része. Mivel a rendszer sosem élesedett, ezért a
tesztfelhasználóknak sosem volt lehetőségük a rendszerbe belépni.
Az incidens (az adatok illetéktelenek általi elérésének, illetve elérhetőségének lehetősége) konkrét
időpontja nem ismert. Az incidensre vonatkozó blogbejegyzés szerint a sérülékenység észlelése a
blogot vezető hacker által már 2018. áprilisában megtörtént, és erről már akkor értesítette is az
Ügyfelet. Erre vonatkozóan azonban a blogbejegyzésen kívül nem állnak rendelkezésre más
egyértelmű és hitelt érdemlő bizonyítékok. Az Ügyfél azt nyilatkozta, hogy az incidensről az első
jelzést 2018. augusztus 22-én este kapta meg e-mail üzenetben, és ebből értesült a támadás
tényéről. Az üzenet küldőjét az Ügyfél egyebekben nem nevezte meg. Az Ügyfél az incidensről az
érintetteket nem tájékoztatta. Ennek indokaként azt jelölte meg, hogy az érintett adatok régiek,
elavultak, így a párt jelenlegi szimpatizánsainak, tagjainak a párt által tárolt és kezelt adatait
szerinte nem érintette az incidens. Az Ügyfél az incidenst ugyanezen megfontolás miatt nem vette
az általános adatvédelmi rendelet 33. cikk (5) bekezdése alapján nyilvántartásba, arra hivatkozva,
hogy az eset nem érintette az élő adatbázisát.

6

II. A l k a l m a z o t t j o g s z a b á l y i r e n d e l k e z é s e k
Az általános adatvédelmi rendelet 2. cikk (1) bekezdése alapján a bejelentett incidenssel érintett
adatkezelésre az általános adatvédelmi rendeletet kell alkalmazni. Az általános adatvédelmi
rendelet 99. cikk (2) bekezdése alapján a rendelet 2018. május 25-étől alkalmazandó.
Az általános adatvédelmi rendelet 4. cikk 12. pontja alapján „adatvédelmi incidens”: a biztonság
olyan sérülése, amely a továbbított, tárolt vagy más módon kezelt személyes adatok véletlen vagy
jogellenes megsemmisítését, elvesztését, megváltoztatását, jogosulatlan közlését vagy az
azokhoz való jogosulatlan hozzáférést eredményezi.
Az általános adatvédelmi rendelet 33. cikk (1) bekezdése szerint az adatvédelmi incidenst az
adatkezelő indokolatlan késedelem nélkül, és ha lehetséges, legkésőbb 72 órával azután, hogy az
adatvédelmi incidens a tudomására jutott, bejelenti az 55. cikk alapján illetékes felügyeleti
hatóságnak, kivéve, ha az adatvédelmi incidens valószínűsíthetően nem jár kockázattal a
természetes személyek jogaira és szabadságaira nézve. Ha a bejelentés nem történik meg 72
órán belül, mellékelni kell hozzá a késedelem igazolására szolgáló indokokat is. […]. Az általános
adatvédelmi rendelet 33. cikk (5) bekezdése előírja, hogy az adatkezelő nyilvántartja az
adatvédelmi incidenseket, feltüntetve az adatvédelmi incidenshez kapcsolódó tényeket, annak
hatásait és az orvoslására tett intézkedéseket olyan módon, hogy az lehetővé teszi a felügyeleti
hatóságnak, hogy ellenőrizze a 33. cikk követelményeinek való megfelelést.
Az általános adatvédelmi rendelet 34. cikk (1) bekezdése alapján, ha az adatvédelmi incidens
valószínűsíthetően magas kockázattal jár a természetes személyek jogaira és szabadságaira
nézve, az adatkezelő indokolatlan késedelem nélkül tájékoztatja az érintettet az adatvédelmi
incidensről.
Az általános adatvédelmi rendelet 9. cikk (1) bekezdése alapján a politikai véleményre vonatkozó
személyes adat a személyes adatok különleges kategóriájába tartozó, s mint ilyen, magasabb
szintű védelmet igénylő személyes adat (különleges személyes adat), figyelemmel a rendelet (53)
preambulumbekezdésére is figyelemmel.
Az Infotv. 2. § (2) bekezdése szerint az általános adatvédelmi rendeletet az ott megjelölt
rendelkezésekben foglalt kiegészítésekkel kell alkalmazni.
Az Infotv. 60. § (1) bekezdése alapján a személyes adatok védelméhez való jog érvényesülése
érdekében a Hatóság hivatalból adatvédelmi hatósági eljárást indíthat. Az adatvédelmi hatósági
eljárásra az általános közigazgatási rendtartásról szóló 2016. évi CL. törvény (a továbbiakban:
Ákr.) szabályait kell alkalmazni az Infotv.-ben meghatározott kiegészítésekkel és az általános
adatvédelmi rendelet szerinti eltérésekkel.
Az Ákr. 103. § (1) bekezdése alapján a hivatalbóli eljárásokra az Ákr.-nek a kérelemre indult
eljárásokra vonatkozó rendelkezéseit az Ákr. 103 és 104. §-ában foglalt eltérésekkel kell
alkalmazni.
Az Infotv. 61. § (1) bekezdés a) pontja szerint az adatvédelmi hatósági eljárásban hozott
határozatában a Hatóság az Infotv. 2. § (2) bekezdésében meghatározott adatkezelési
műveletekkel összefüggésben az általános adatvédelmi rendeletben meghatározott
jogkövetkezményeket alkalmazhatja. Az általános adatvédelmi rendelet 58. cikk (2) bekezdés b)
pontja szerint a felügyeleti hatóság elmarasztalja az adatkezelőt vagy az adatfeldolgozót, ha

7

adatkezelési tevékenysége megsértette e rendelet rendelkezéseit, illetve ugyanezen bekezdés d)
pontja értelmében a felügyeleti hatóság korrekciós hatáskörében eljárva utasítja az adatkezelőt,
hogy adatkezelési műveleteit – adott esetben meghatározott módon és meghatározott időn belül –
hozza összhangba e rendelet rendelkezéseivel.
Az Infotv. 61. § (2) bekezdése szerint a Hatóság elrendelheti határozatának - az adatkezelő, illetve
az adatfeldolgozó azonosító adatainak közzétételével történő - nyilvánosságra hozatalát, ha a
határozat személyek széles körét érinti, azt közfeladatot ellátó szerv tevékenységével
összefüggésben hozta, vagy a bekövetkezett jogsérelem súlya a nyilvánosságra hozatalt indokolja.
A közigazgatási bírság kiszabására vonatkozó feltételeket az általános adatvédelmi rendelet 83.
cikke tartalmazza. Az általános adatvédelmi rendelet 32–34. cikkének megsértése esetén a
kiszabható bíróság felső határa az általános adatvédelmi rendelet 83. cikk (4) bekezdés a) pontja
alapján a kiszabható legmagasabb bírság 10 000 000 eurónak (EUR) megfelelő összeg.
Az Infotv. 75/A. § - a szerint a Hatóság az általános adatvédelmi rendelet 83. cikk (2)-(6)
bekezdésében foglalt hatásköreit az arányosság elvének figyelembevételével gyakorolja,
különösen azzal, hogy a személyes adatok kezelésére vonatkozó - jogszabályban vagy az Európai
Unió kötelező jogi aktusában meghatározott - előírások első alkalommal történő megsértése
esetén a jogsértés orvoslása iránt – az általános adatvédelmi rendelet 58. cikkével összhangban –
elsősorban az adatkezelő vagy adatfeldolgozó figyelmeztetésével intézkedik.
A határozatra egyebekben az Ákr. 80. és 81. §-át kell alkalmazni.
III. D ö n t é s
a) Az adatvédelmi incidens bejelentésének elmulasztása
Az adatvédelmi incidensről az Ügyfél legkésőbb 2018. augusztus 22-én este szerzett tudomást. Az
incidens bejelentésére a mai napig annak ellenére nem került sor, hogy a Hatóság megindította
hatósági ellenőrzését, majd a jelen hatósági eljárást az Ügyféllel szemben.
Az általános adatvédelmi rendelet 33. cikk (1) bekezdése szerint az adatvédelmi incidenst az
adatkezelő indokolatlan késedelem nélkül, és ha lehetséges, legkésőbb 72 órával azután, hogy az
adatvédelmi incidens a tudomására jutott, köteles bejelenteni a felügyeleti hatóságnak. Az incidens
bejelentése csak akkor mellőzhető, ha az incidens valószínűsíthetően nem jár kockázattal a
természetes személyek jogaira és szabadságaira nézve.
Az Ügyfél a bejelentés elmulasztása indokaként felhozott azon indokolása, miszerint az
adatvédelmi incidens nem jár kockázattal a természetes személyek jogaira és szabadságaira
nézve, nem állja meg a helyét. Az, hogy az adatbázis adott esetben régi, elavult adatokat
tartalmazott, hogy csak egy úgynevezett tesztadatbázis lett volna, illetve hogy az Ügyfél a
jelenlegi, élő adatbázisait nem érintette, azokhoz semmilyen belépési lehetőség nem állt fenn, nem
elfogadható.
Az ügyben az érintettekre jelentett kockázat értékelése szempontjából nincs annak jelentősége,
hogy az adatok mikor keletkeztek és azokat az Ügyfél milyen célból és milyen rendszer részeként
gyűjtötte eredetileg. Az adatkezelő az általa kezelt személyes adatok kezelésére vonatkozó
követelményeknek az adatkezelés teljes időszakában köteles eleget tenni. Az pedig, hogy az adott
incidenssel érintett adatalanyok esetében a kérdéses – egyébként nem vitatottan valós –

8

személyes adat esetleg már nem aktuális, önmagában nem jelenti azt, hogy az akár személyes
adat jellegét, akár különleges adat jellegét elvesztette volna.
Különösen nem állja meg a helyét ez az ügyféli hivatkozás a személyazonosításra alkalmas
adatok (név, e-mail cím, felhasználónév, jelszó) nyilvánosságra kerülése vonatkozásában,
amelyek esetén az érintett magánszférájára jelentett kockázat jellemzően magas. Ezen adatok
birtokában ugyanis könnyen elkövethető személyazonossággal visszaélés.
Az érintettek jogaira jelentett magas kockázati besorolást továbbá önmagában is megalapozza az,
hogy az incidens olyan személyes adatokat érintett, amelyekből az érintett politikai véleményére
vonatkozó következtetést lehet levonni. Nincs annak jelentősége az érintettre jelentett kockázat
megítélése szempontjából, hogy ez a következtetés az adatbázis alapján nem a legpontosabb,
legaktuálisabb, hiszen valamely politikai szervezethez tartozás – még ha esetleg múltbéli is –
mindenképpen az adott személy politikai véleményét tükrözi. Ráadásul az adatbázisból – nem
függetlenül az alább tárgyalt hiányosságtól – semmilyen módon nem derül ki az adatok nem
aktuális vagy nem valós jellege – sőt, az Ügyfél nyilatkozatával megerősítetten az adatok valós
személyek valós adatai voltak. Végül a magas kockázati besorolás mellett szóló érv, hogy ezek a
különleges adatok az érintettek nagy részénél nem voltak más forrásból kideríthetőek, azok
kizárólag jelen incidens kapcsán kerültek nyilvánosságra.
A politikai véleményre vonatkozó adatok az általános adatvédelmi rendelet 9. cikk (1) bekezdése
szerint a személyes adatok különleges kategóriájába tartoznak. Ezen adatok kiemelését a
személyes adatok általános fogalma alól az indokolja, hogy az ilyen információk az érintett
életének érzékenyebb aspektusaira vonatkoznak, ezért azok nyilvánosságra hozatala, illetéktelen
általi megismerése különösen sérelmes lehet az érintett számára. Ezen adatok jogellenes
kezelése negatívan befolyásolhatja az egyén jó hírnevét, magán- és családi életét, hátrányos
megkülönböztetés oka vagy indoka lehet az érintettel szemben.
Az Ügyfél nyilatkozatai alapján az adatvédelmi incidenssel érintett rendszerben kezelt személyes
adatok a párt tagjaitól, regisztrált támogatóitól és szimpatizánsaitól származtak.
A szimpatizánsok politikai véleménynyilvánítással kapcsolatos aláírásgyűjtéseken, illetve telefonos
megkeresések révén kerülhettek be az adatbázisba. Az adatok megadása mindegyik esetben
önkéntes volt, az adatkezelés kifejezetten a párt politikai tevékenységéhez kapcsolódott a
szimpatizánsi adatbázis gyűjtésével. A szimpatizánsok nem tudtak belépni a párt www.dkp.hu
oldalára, esetükben az Ügyfél így nem kezelt felhasználóneveket és jelszavakat.
A párt tagjainak és regisztrált támogatóinak adatait interneten, vagy papír alapon gyűjtötte az
Ügyfél, az adatbázisba történő bekerülés előtt pedig azt minden esetben jóvá kellett hagynia a párt
illetékes választókerületi elnökének. A regisztrációhoz szükséges adatok ezek után kerültek
kiküldésre e-mailben az érintett számára, aki később létre tudta hozni a www.dkp.hu honlapra a
belépéshez szükséges felhasználónév és jelszó párost.
A fenti módon és célból gyűjtött személyes adatok kerültek be később a tesztadatbázisba, amelyet
az adatvédelmi incidens érintett. A hacker által nyilvánosságra hozott adatok politikai véleményre
vonatkozó adatnak minősülnek, mivel az érintett személyek egyértelműen kapcsolatba hozhatóak
a párt tevékenységével, azok a párt szimpatizánsai, támogatói és tagjai voltak. Az adatbázisba
való bekerülés egy bonyolultabb regisztrációs, kiválasztási folyamat része, amely során az
Ügyfélnek közvetlen ráhatása van arra, hogy mely személyek kerülhetnek be az általa üzemeltetett
adatbázisba. Az adatbázisban kezelt személyes adatok bekerülése során fontos a politikai

9

vélemény, a pártpreferencia megléte az érintett részéről. Ezek az adatok ezért kivétel nélkül
különleges személyes adatnak minősülnek.
Az általános adatvédelmi rendelet (75) preambulumbekezdésében foglaltak is alátámasztják, hogy
ha olyan személyes adatok kezelése történik, amelyek politikai véleményre utalnak, úgy az
alapvetően kockázatosnak minősül.
Végül magas kockázatúnak tekinthető az incidens azért is, mert – az alább ismertetettek szerint –
az adatbázisban alkalmazott elavult titkosítási módszerek miatt a felhasználókhoz tartozó, és az
átlagos felhasználók körében meglehetősen gyakori szokás szerint nem kizárhatóan más
(leginkább online, de akár offline) szolgáltatás igénybevétele során is használt felhasználónévjelszó párosok is megismerhetővé válhattak.
Erre tekintettel az Ügyfélnek az incidenst a tudomásszerzést követő 72 órán belül be kellett volna
jelentenie a Hatóságnak. Mivel ezen kötelezettségének nem tett eleget, megsértette az általános
adatvédelmi rendelet 33. cikk (1) bekezdését.
b) Az érintettek tájékoztatásának kötelezettsége és az incidens nyilvántartása
A Hatóság a fentieken túl továbbá úgy ítéli meg, hogy az incidens olyan magas kockázatúnak
minősül, amely indokolja, hogy az általános adatvédelmi rendelet 34. cikk (1) bekezdése alapján
arról az érintetteket is tájékoztassák.
Az incidensről való tájékoztatásra a Hatóság megítélése szerint kifejezetten azért is van szükség,
mivel az érintett magánszférájára jelentett kockázat a személyazonosításra alkalmas adatok (név,
e-mail cím, felhasználónév, jelszó) nyilvánosságra kerülése esetén olyan jellegű (ezen adatok
birtokában elkövethető személyazonossággal visszaélés), amelynek kockázatai csak úgy
mérsékelhetők eredményesen, ha az érintettek erről tudomással bírnak, és megtehetik az általuk
szükségesnek tartott további intézkedéseket. Ezen felül a politikai véleményre vonatkozó
személyes adatok érintettsége is jellemzően magas kockázatú adatvédelmi incidenst eredményez,
mivel ezek ismerete alapot szolgáltathat hátrányos megkülönböztetésre, de akár az érintett
magán- és családi életét is befolyásolhatja, ami miatt szintén indokolt az érintettek tájékoztatása.
A Hatóság felhívja arra a figyelmet, hogy az általános adatvédelmi rendelet 34. cikk (3) bekezdés
c) pontja alapján, ha a tájékoztatás aránytalan erőfeszítést tenne szükségessé, úgy az érintetteket
nyilvánosan közzétett információk útján kell tájékoztatni, vagy olyan hasonló intézkedést kell hozni,
amely biztosítja az érintettek hasonlóan hatékony tájékoztatását.
A Hatóság végül megjegyzi, hogy az általános adatvédelmi rendelet 33. cikk (5) bekezdése alapján
az adatkezelőknek a kockázati besorolástól függetlenül minden adatvédelmi incidenst nyilván kell
tartaniuk. Ebben fel kell tüntetni az adatvédelmi incidenshez kapcsolódó tényeket, annak hatásait
és az orvoslására tett intézkedéseket. Az Ügyfél így nem hivatkozott arra jogszerűen, hogy azért
nem vette nyilvántartásba az incidenst, mivel az elavult adatokat érintett és szerinte ezért az nem
kockázatos.
c) Az adatbiztonsági intézkedésekkel kapcsolatos megállapítások
Az incidens kezelésének, bejelentésének és annak keretében az incidens kockázatának
vizsgálatával összefüggésben feltártak alapján a Hatóság megvizsgálta azt is, hogy az Ügyfél
mennyiben tett eleget az adatbiztonsági követelményeknek. Ennek keretében viszont elsősorban

10

az incidens kezelésével közvetlenül összefüggő adatbiztonsági követelmények érvényesülését
vizsgálta az incidens által jelentett kockázat megítélése céljából.
Az eljárás tárgyát ugyan nem képezte az Ügyfél általános adatvédelmi rendelet 32. cikkében (az
adatkezelés biztonsága) foglaltaknak való megfelelésének vizsgálata, azonban az incidens
kockázati besorolása és a bejelentési kötelezettség indokoltságának vizsgálata miatt
mindenképpen szükséges volt ezen kérdésekre is kitérni. Jelen ügyben ugyanis az incidens
kockázatának értékelése elválaszthatatlanul összefügg bizonyos adatbiztonsági kérdésekkel.
Ezzel kapcsolatban a Hatóság álláspontja, hogy általánosságban adatbiztonsági szempontból
kockázatot csökkentő tényező lehet ugyan, hogy az adatok elavultak és már nem tesznek lehetővé
semmilyen, az adatkezelő által üzemeltetett élő rendszerbe történő belépést, különösen akkor, ha
az adatkezelő megfelelő titkosítást használt azokkal kapcsolatban, ám a jelen esetben nem ez a
helyzet.
Jelen ügyben a jelszavak titkosítása ugyanis egy olyan elavult technológiával történt az Ügyfél
részéről, amelyet a technika jelen állása szerint már egyszerűen, ingyenesen elérhető eszközökkel
is bárki vissza tud fejteni. Az általános adatvédelmi rendelet 32. cikk (1) bekezdésében foglaltak
alapján az adatkezelő a tudomány és technológia állásának megfelelő technikai és szervezési
intézkedéseket kell, hogy végrehajtson a kockázat mértékének megfelelő adatbiztonság
garantálása érdekében. Ide érti a rendelet a 32. cikk (1) bekezdés a) pontja alapján a személyes
adatok megfelelő titkosítását is. Amennyiben az alkalmazott titkosítás különösebb szakértelem, idő
és költségráfordítás nélkül, bárki által visszafejthetővé válik, úgy az már nem felel meg a tudomány
és technológia állásának megfelelő szintnek. Az alkalmazott technológia elavulása értelemszerűen
a titkosított adatokra jelentett kockázat növekedésével jár együtt. Ez egy esetleges incidensnél is
mindenképpen kockázatnövelő tényező.
A felhasználók szempontjából szinte minden esetben magas kockázatú körülményként kell
értékelni a Hatóság megítélése szerint, ha egy rendszerbe történő belépést szolgáló, nem
megfelelően, vagy elavultan titkosított felhasználónév és jelszó páros kerül nyilvánosságra. Ennek
fő oka, hogy a felhasználók ugyanezeket az adatokat esetleg más (leginkább online, de akár
offline) szolgáltatás használata során is használhatják akár a mai napig. A felhasználók jellemzően
nem generálnak minden egyes internetes szolgáltatáshoz önálló felhasználónevet és jelszót,
hanem nagyon sokszor ugyanazokat (vagy bizonyos változatait) használják.
Az Ügyfél által az adatbiztonság garantálására hozott intézkedések az alkalmazott technológia
elavulása miatt ezért az incidensnek az érintettek jogaira és szabadságaira vonatkozó kockázatát
is növelték.
A visszafejtett jelszavakból továbbá egyértelműen kiderült, hogy az adott szerver esetében nem
volt jelszó komplexitást validáló algoritmus. A Hatóság IT biztonsági munkatársa talált olyan
felhasználót, melynek a visszafejtett jelszava csupa kisbetűből állt.4 Adatbiztonsági szempontból a
Hatóság nem tartja megfelelő gyakorlatnak, ha a jelszavakat a felhasználók nem egy előre
meghatározott olyan magasabb biztonsági követelményeket felállító szabályrendszer szerint
kötelesek kitalálni, amelyet az adott rendszer ki is kényszerít a jelszó megadása során (pl. jelszó
kötelező hossza, kötelezően megadandó különleges karakterek stb.). Ennek oka, hogy nem
megfelelően erős jelszóvalidálási rendszer esetén a felhasználók jellemzően minél egyszerűbb és
rövidebb jelszavakat fognak használni. Az egyszerűbb jelszavakat azonban könnyebben tudja egy
külső támadó visszafejteni, vagy kikövetkeztetni. Ezzel kapcsolatban megjegyzi a Hatóság, hogy
4

Lásd: 2018/5457/2/V. iktatószámú ügyiratban megállapítottak (információbiztonsági szakértői vélemény).

11

ha ez a jelszógenerálási és erős jelszavakat nem kikényszerítő gyakorlat az Ügyfél szervezetén
belül más informatikai rendszerekben sincs szabályozva, akkor ennek felülvizsgálata mielőbb
indokolt.
d) Alkalmazott szankció és indokolása
A Hatóság a tényállás tisztázása során megállapította, hogy az Ügyfél megsértette az általános
adatvédelmi rendelet 33. cikk (1) és (5) bekezdéseit, valamint a 34. cikk (1) bekezdését. A
fentiekre tekintettel a rendelkező részben foglaltak szerint a Hatóság utasította az Ügyfelet az
adatvédelmi incidens belső nyilvántartásban történő rögzítésére, továbbá az érintettek
tájékoztatására.
A Hatóság hivatalból vizsgálta az általános adatvédelmi rendelet 58. cikk (2) bekezdés i) pontja
alapján az adatvédelmi bírság kiszabásának szükségességét a rendelet 83. cikkére tekintettel.
Erre tekintettel a Hatóság az Infotv. 61. § (1) bekezdés a) pontja alapján a rendelkező részben
foglaltak szerint döntött, és jelen határozatban az Ügyfelet adatvédelmi bírság megfizetésére is
kötelezte.
Abban a kérdésben, hogy indokolt-e az adatvédelmi bíróság kiszabása, a Hatóság az általános
adatvédelmi rendelet 83. cikk (2) bekezdése alapján mérlegelte az ügy összes körülményeit. A
Hatóság szükségesnek tartja a bírság kiszabását, mivel az Ügyfél nem tett eleget az
incidensbejelentési kötelezettségének egy magas kockázatú, különleges adatokat is érintő
incidenssel összefüggésben és arról az érintetteket sem tájékoztatta, lényegében teljes egészében
mellőzte a vonatkozó jogszabályi követelményekből következő feladatai teljesítését. Erre tekintettel
a Hatóság csupán az Infotv. 75/A. §-a szerinti figyelmeztetés alkalmazását nem tartotta
megfelelőnek.
Az adatvédelmi bírság összegét a Hatóság jogszabályon alapuló mérlegelési jogkörében eljárva
határozta meg.
A Hatóság a bírság kiszabása során figyelembe vette az általános adatvédelmi rendelet 83. cikk
(2) bekezdése szerinti szempontokat és a jogsértés jellegét (adatvédelmi incidens kezelésével
kapcsolatos kötelezettség elmulasztása).
A Hatóság a bírság kiszabása során az alábbi tényezőket vette figyelembe.
Súlyosító körülmények:
-

-

-

Az adatvédelmi incidens kifejezetten magas kockázattal járt: politikai véleményre
vonatkozó, különleges személyes adatokat érintett, nagy számú érintettre vonatkozott, az
érintettek egyéni azonosítását is lehetővé tevő, rájuk nézve további incidensek kockázatát
hordozó adatok váltak megismerhetővé.
Az Ügyfél tudomással bírt az incidensről, az érintett adatok különleges személyes adat
jellege nyilvánvaló, mégsem tette meg a Hatóság részére a bejelentéssel, valamint az
érintettek tájékoztatásával kapcsolatos intézkedéseket, így magatartása kifejezetten magas
fokon felróható.
Az elavult titkosítási technológia az incidensnek az érintettek jogaira és szabadságaira
nézve fennálló kockázatát kifejezetten megnövelte.
Az incidenssel érintettek viszonylag magas száma (összesen több mint hatezer érintett).

12

Enyhítő körülmények:
-

Az adatkezelő által a kockázat enyhítésére tett intézkedések: Az Ügyfél az incidensről való
tudomásszerzést követően azonnal intézkedéseket tett az incidens kiváltó okának
megszüntetése érdekében.

A Hatóság azt a tényt, hogy az eljárás során az Ügyfél a Hatóság adatközlésre felhívó
végzéseinek határidőben eleget tett – figyelemmel arra, hogy e körben az Ügyfél magatartása nem
ment túl a jogszabályi kötelezettségei teljesítésén – önmagában enyhítő körülményként nem
értékelte.
A bírság kiszabása során a Hatóság végül figyelembe vette, hogy az Ügyfélnek 2017 évi
beszámolója szerint 269.361.000 HUF bevétele volt. Az Ügyfél 2018 évi költségvetése szerint
415.000.000 HUF bevételt irányzott előre. A jogsértés súlyára és az Ügyfél gazdálkodási adataira
tekintettel a kiszabott bírság mértéke ezért a Hatóság megítélése szerint arányosnak tekinthető.
IV. E g y é b k é r d é s e k
Az Infotv. 38. § (2) és (2a) bekezdése szerint a Hatóság feladata a személyes adatok védelméhez,
valamint a közérdekű és a közérdekből nyilvános adatok megismeréséhez való jog
érvényesülésének ellenőrzése és elősegítése. Az általános adatvédelmi rendeletben a felügyeleti
hatóság részére megállapított feladat- és hatásköröket a Magyarország joghatósága alá tartozó
jogalanyok tekintetében az általános adatvédelmi rendeletben és az Infotv.-ben meghatározottak
szerint a Hatóság gyakorolja. A Hatóság illetékessége az ország egész területére kiterjed.
Az Ákr. 112. §-a, és 116. § (1) bekezdése, illetve a 114. § (1) bekezdése alapján a határozattal
szemben közigazgatási per útján van helye jogorvoslatnak.
***
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság
döntésével szembeni közigazgatási per törvényszéki hatáskörbe tartozik, a perre a Kp. 13. § (11)
bekezdése alapján a Fővárosi Törvényszék kizárólagosan illetékes. A polgári perrendtartásról
szóló 2016. évi CXXX. törvénynek (a továbbiakban: Pp.) – a Kp. 26. § (1) bekezdése alapján
alkalmazandó – 72. §-a alapján a törvényszék hatáskörébe tartozó perben a jogi képviselet
kötelező. Kp. 39. § (6) bekezdése szerint – ha törvény eltérően nem rendelkezik – a keresetlevél
benyújtásának a közigazgatási cselekmény hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9. § (1) bekezdés b) pontja szerint az ügyfél jogi
képviselője elektronikus kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A
tárgyalás tartása iránti kérelem lehetőségéről szóló tájékoztatás a Kp. 77. § (1)-(2) bekezdésén
alapul. A közigazgatási per illetékének mértékét az illetékekről szóló 1990. évi XCIII. törvény

13

(továbbiakban: Itv.) 44/A. § (1) bekezdése határozza meg. Az illeték előzetes megfizetése alól az
Itv. 59. § (1) bekezdése és 62. § (1) bekezdés h) pontja mentesíti az eljárást kezdeményező felet.
Ha az előírt kötelezettsége teljesítését a Kérelmezett megfelelő módon nem igazolja, a Hatóság
úgy tekinti, hogy a kötelezettséget határidőben nem teljesítette. Az Ákr. 132. §-a szerint, ha a
kötelezett a hatóság végleges döntésében foglalt kötelezésnek nem tett eleget, az végrehajtható.
A Hatóság határozata az Ákr. 82. § (1) bekezdése szerint a közléssel véglegessé válik. Az Ákr.
Az Ákr. 133. §-a értelmében a végrehajtást - ha törvény vagy kormányrendelet másként nem
rendelkezik - a döntést hozó hatóság rendeli el. Az Ákr. 134. §-a értelmében a végrehajtást - ha
törvény, kormányrendelet vagy önkormányzati hatósági ügyben helyi önkormányzat rendelete
másként nem rendelkezik - az állami adóhatóság foganatosítja. Az Infotv. 60. § (7) bekezdése
alapján a Hatóság határozatában foglalt, meghatározott cselekmény elvégzésére, meghatározott
magatartásra, tűrésre vagy abbahagyásra irányuló kötelezés vonatkozásában a határozat
végrehajtását a Hatóság foganatosítja.
Budapest, 2019. március 21.

Dr. Péterfalvi Attila
elnök
c. egyetemi tanár

