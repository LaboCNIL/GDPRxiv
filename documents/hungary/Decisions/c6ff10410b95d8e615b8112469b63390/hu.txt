Ügyszám: NAIH/2020/1149/2.
Előzmény: NAIH/2019/1834.

Tárgy: kérelem elutasítása

A Nemzeti Adatvédelmi és Információszabadság Hatóság (a továbbiakban: Hatóság) előtt […]
kérelmező ([...], a továbbiakban: Kérelmező) kérelmére a [...] Kft-vel ([...]., képviseli: [...]
pszichológus szakértő; a továbbiakban: Kérelmezett) szemben indult adatvédelmi hatósági
eljárásban az alábbi döntéseket hozza.
I. A Hatóság határozatában
I.1. a Kérelmező hozzáférési jogának gyakorlására irányuló kérelmét elutasítja;
I.2. hivatalból megállapítja, hogy a Kérelmezett nem nyújtott megfelelő tájékoztatást a
Kérelmezőnek az érintetti jogai gyakorlásával kapcsolatban és kötelezi, hogy adjon a
Kérelmezőnek megfelelő tájékoztatást személyes adatai kiadására irányuló kérelmének
elutasításáról;
I.3. a I.2. pontban megállapított jogsértés miatt a Kérelmezettet – azzal, hogy újabb adatvédelmi
jogsértés megállapítása esetén a jogkövetkezmények megállapításakor a jelen jogsértést mint
előzményt fokozott súllyal veszi majd figyelembe – hivatalból elmarasztalja és
figyelmeztetésben részesíti.
II. A Hatóság tekintettel arra, hogy túllépte az ügyintézési határidőt, végzéssel elrendeli a Hatóság
részéről 10.000,- Ft, azaz tízezer forint megfizetését a Kérelmezőnek – választása szerint –
bankszámlára utalással vagy postai utalvánnyal.
Az I.2. pontban előírt intézkedés megtételét a Kérelmezettnek az intézkedés megtételétől számított
15 napon belül kell írásban – az azt alátámasztó bizonyítékok előterjesztésével együtt – igazolnia
a Hatóság felé. A kötelezettség nem teljesítése esetén a Hatóság elrendeli a határozat
végrehajtását.
A Hatóság I. pontban foglalt határozatával szemben közigazgatási úton jogorvoslatnak nincs helye,
de az a közléstől számított 30 napon belül a Fővárosi Törvényszékhez címzett keresettel
közigazgatási perben megtámadható. A keresetlevelet a Hatósághoz kell benyújtani,
elektronikusan, amely azt az ügy irataival együtt továbbítja a bíróságnak. A tárgyalás tartása iránti
kérelmet a keresetben jelezni kell. A teljes személyes illetékmentességben nem részesülők
számára a bírósági felülvizsgálati eljárás illetéke 30.000 Ft, a per tárgyi illetékfeljegyzési jog alá
esik. A Fővárosi Törvényszék előtti eljárásban a jogi képviselet kötelező.
A Hatóság II. pont szerinti végzéssel szemben nincs helye önálló jogorvoslatnak, az csak az ügy
érdemében hozott határozat elleni jogorvoslati kérelemben támadható meg.

2
INDOKOLÁS
I. Az eljárás menete és a tényállás tisztázása
I.1. A Kérelmező a Hatósághoz 2019. február 08-án érkezett kérelmében előadta, hogy a Kérelmezett képviseletében […] szakértő a Pesti Központi Kerületi Bíróság (a továbbiakban: PKKB)
előtt […]. számon folyamatban volt eljárásban készített róla pszichológiai szakvéleményt […].
számon. A Kérelmező a szakvéleményt megkapta, azonban az annak alapjául szolgáló vizsgálati
jegyzőkönyvet, illetve a pszichodiagnosztikai adatokat nem.
A Kérelmező megküldte a Hatóságnak a Kérelmezettnek küldött, 2019. január 10-én kelt levelet,
melyben kérte, hogy a Kérelmezett adja ki számára a róla készült, rá vonatkozó jegyzőkönyvet,
hangfelvételt, adatot, valamint tájékoztassa arról, hogy ezen adatokat mikor és kinek a részére
továbbították.
A Kérelmező csatolta továbbá a Kérelmezett 2019. január 30-án kelt válaszlevelét, melyben a Kérelmezett tájékoztatta őt arról, hogy „az igazságügyi szakértőkről szóló 2016. évi XXIX. törvény (a
továbbiakban: Szaktv.) 42. § (1) bekezdése alapján az igazságügyi szakértőnek a kirendelés teljesítése után az általa kezelt személyes adatokat zárolnia kell. A Szaktv. 42. § (2) bekezdése alapján a zárolás célja az igazságügyi szakértő tevékenysége szakmai, módszertani, fegyelmi megfelelőségének, valamint jogszabályszerűségének ellenőrizhetőségének biztosítása, és az adatokat
kizárólag e célokkal összefüggésben adhatja ki.
Ebből következik, hogy az Ön által kért adatokat – a fent megjelölt adatkezelési cél hiányában (hiszen Ön nem jogosult ilyen ellenőrzésre) – Önnek jogszerűen nem adhatom ki.”
Ezen túlmenően a Kérelmezett levelének 2. pontjában tájékoztatta a Kérelmezőt arról is, hogy a
Szaktv. 42. § (5) bekezdése alapján a kirendelő szerv döntésén múlik, hogy az adatkezelési tájékoztatás megadható-e, ezért a Kérelmezett megkeresi a kirendelő PKKB-t. „Mindaddig, amíg a
bíróság e kérdésben nem nyilatkozik, az Ön által kért adatokat Önnek jogszerűen nem adhatom
ki.”
A Kérelmező ezt követően, 2019. február 03-án kelt levelében a Hatósághoz fordult.
A Kérelmező kérelmére az információs önrendelkezési jogról és az információszabadságról szóló
2011. évi CXII. törvény (a továbbiakban: Infotv.) 60. § (1) bekezdése alapján NAIH/2019/1834.
ügyszámon 2019. február 09-én adatvédelmi hatósági eljárás indult.
I.2. A Kérelmező kérelmében nem jelölte meg az azonosításához szükséges természetes személyazonosító adatai közül születési helyét és idejét, nem jelölte meg egyértelműen a feltételezett
jogsértést megvalósító adatkezelőt, nem nyújtott be a Hatóságnak címzett határozott kérelmet,
mert a kérelem címzettje az adatkezelő volt. Ezért a Hatóság a NAIH/2019/1834/2. iktatószámú
végzésében hiánypótlásra hívta fel a Kérelmezőt, melynek határideje 2019. március 06-án járt le.
I.3. A Kérelmező a hiánypótlási felhívásban foglaltaknak 2019. március 12-én érkezett levelében
tett eleget, tájékoztatva a Hatóságot, hogy a levelet csak 2019. március 03-án tudta átvenni és
kérte, hogy a teljesítésre nyitva álló határidő ettől a naptól kerüljön számításra.
A Kérelmezett válaszában arról tájékoztatta a Hatóságot, hogy a „[…]” képviseletében eljáró […]
kéri kötelezni arra, hogy a „nála kezelt SAJÁT személyes adataimat, saját dokumentumokat, azok
másolatát a részemre küldje meg”.
I.4. A Hatóság ezt követően a NAIH/2019/1834/4. számú végzésében felhívta a Kérelmezettet,
hogy küldje meg a Hatóságnak a PKKB-nak küldött megkeresés másolatát, az átvételt igazoló do-

3
kumentumot, valamint amennyiben érkezett válasz, annak másolatát is. Ezen túlmenően kérte a
Kérelmezett arra vonatkozó tájékoztatását, hogy a […]. számú szakvéleményhez kapcsolódóan
milyen egyéb, a Kérelmező személyes adatait tartalmazó dokumentumok készültek.
I.5. A Kérelmezett a felszólításban foglaltaknak 2019. április 15-én érkezett levelében tett eleget.
Ebben tájékoztatta a Hatóságot arról, hogy a Hatóság felhívását követően haladéktalanul megkereste a PKKB-t, amelyre ügyviteli akadály miatt nem került sor korábban és annak elmaradását a
Hatóság felszólításának kézhez vételét követően észlelte. A Kérelmező csatolta a PKKB-hoz benyújtott megkeresés másolatát, mely szerint a megkeresés 2019. április 09-én kelt és 2019. április
10-én került benyújtásra a PKKB-hoz.
A Kérelmezett egyben tájékoztatta a Hatóságot arról, hogy milyen további, a szakvéleményhez
kapcsolódó dokumentumok készültek.
Ezek a következőek:
 visszaigazolás kirendelőnek a kirendelés elfogadásáról,
 a vizsgálandó személyek részére idézés a vizsgálatra,
 a szakvélemény vázlata (a sablonelemeket tartalmazza),
 a vizsgálat jegyzőkönyve (kézzel írott, jegyzetszerű),
 hangfelvétel az explorációról,
 a tesztek jegyzőkönyvei, eredmények,
 a vizsgálat eredményeit leíró, a kimenő szakvéleményhez alapul szolgáló szakértői vélemény,
 kimenő szakértői vélemény,
 díjjegyzék.
A Kérelmezett egyben kifejtette, hogy álláspontja szerint a kirendelés során keletkezett, felsorolt
dokumentumok egy része a szakértő saját személyes adatait is tartalmazzák, másrészt „a Szaktv.
42. § (2) bekezdése teljes mértékben kizárja, hogy a Kérelmező megkapja a szakértői vizsgálat során
kezelt adatokat. A hivatkozott rendelkezés szerint ugyanis a szakértő a zárolt személyes adatokat
kizárólag a szakértői tevékenység szakmai, módszertani, fegyelmi megfelelőségének, valamint
jogszabályszerűségének ellenőrizhetősége céljából tárolja.
A Szaktv. 42. § (5)-(6) bekezdése nem csak azt zárja ki, hogy az érintett a szakértőtől megkaphassa
a szakértő eljárása során kezelt személyes adatait, hanem a személyes adatok kezeléséről szóló
tájékoztatás adását is a kirendelő hatóság engedélyéhez köti.
Ezek alapján álláspontom szerint jogszerűen járt el a […] akkor, amikor a szakértői véleményhez
kapcsolódóan keletkezett dokumentumok átadását megtagadta, és éppen akkor sérült volna
jogszabály, ha az adatokat kiadta volna.
A szakértői tevékenység során keletkezett személyes adatot nem tartalmazó dokumentumok a
Szaktv. 40. § (2) bekezdése, a személyes adatokat tartalmazó dokumentumok a Szaktv. 42. § (2)
bekezdése alapján nem adhatóak ki, illetve ez utóbbiak csak a törvényben meghatározott okból,
célból és az ott meghatározott személyek részére, a jelen esetben pedig ezen követelmények egyike
sem teljesült.”
I.6. A Hatóság a NAIH/2019/1834/6. számú, 2019. április 30-án kelt végzésében felfüggesztette az
eljárást az általános közigazgatási rendtartásról szóló 2016. évi CL. törvény (a továbbiakban: Ákr.)
alapján az előkérdés eldöntéséig, azaz a PKKB döntésének meghozataláig.
I.7. A Kérelmező a felfüggesztés időtartama alatt, 2019. május 06-án érkezett levelében érdeklődött arról, hogy saját személyes adatai vonatkozásában miért ne kaphatna tájékoztatást.
I.8. A PKKB 2019. május 22-én érkezett, [...] számú leveléhez csatolt, [...] számú végzésében a
jogalkotásról szóló 2010. évi CXXX. törvény (a továbbiakban: Jat.) 15. § (2) bekezdése folytán még
alkalmazandó, az igazságügyi szakértői tevékenységről szóló 2005. évi XLVII. törvény (a

4
továbbiakban: Régi Szaktv.) 12/B. § (5) bekezdése alapján azt az utasítást adta, hogy az érintettet
„az információs önrendelkezési jogról és az információszabadságról szóló törvény szerint megillető, a
szakértő által kezelt adatokra (ideértve az átadott adatokat, a vizsgálat alatt keletkezett adatokat, az
adatok forrását, az adatkezelés célját, jogalapját, időtartamát, az adatfeldolgozó nevét, címét és az
adatkezeléssel összefüggő tevékenységét, továbbá – az érintett személyes adatainak továbbítása
esetén – az adattovábbítás jogalapját és címzettjét) vonatkozó tájékoztatás kiadását nem
engedélyezi.”
I.9. A PKKB döntését a Kérelmezett 2019. május 30-án érkezett leveléhez csatoltan szintén megküldte a Hatóság részére.
I.10. A Hatóság a NAIH/2019/1834/10. számú végzésében nyilatkozattételre hívta fel a Kérelmezettet, arra vonatkozóan, hogy a PKKB végzésének kézhezvételét követően a Kérelmezőt a hozzáférés elutasításáról mikor és milyen tartalommal értesítette.
I.11. A Kérelmezett 2019. október 2-án kelt levelében arról tájékoztatta a Hatóságot, hogy álláspontja szerint nem a szakértő feladata „a bírósági végzés kézbesítése a fél felé”, egyben arról is
nyilatkozott, hogy a Kérelmezővel a PKKB végzését nem ismertették, hivatkozva arra, hogy „ilyen
értelmű kitétel” a NAIH/2019/1834/4. végzésében sem szerepelt.
II. Alkalmazott jogszabályi rendelkezések
Az általános adatvédelmi rendelet 2. cikk (1) bekezdése alapján a jelen ügy szerinti adatkezelésre az
általános adatvédelmi rendeletet kell alkalmazni.
Az általános adatvédelmi rendelet 4. cikk 1. pontja szerint személyes adat az „azonosított vagy
azonosítható természetes személyre („érintett”) vonatkozó bármely információ (…)”.
Az általános adatvédelmi rendelet 5. cikk (1) bekezdés a) pontja szerint a „személyes adatok
kezelését jogszerűen és tisztességesen, valamint az érintett számára átlátható módon kell végezni
(„jogszerűség, tisztességes eljárás és átláthatóság”)”.
Az általános adatvédelmi rendelet 12. cikk (3) bekezdése szerint „Az adatkezelő indokolatlan
késedelem nélkül, de mindenféleképpen a kérelem beérkezésétől számított egy hónapon belül
tájékoztatja az érintettet a 15-22. cikk szerinti kérelem nyomán hozott intézkedésekről. Szükség
esetén, figyelembe véve a kérelem összetettségét és a kérelmek számát, ez a határidő további két
hónappal meghosszabbítható. A határidő meghosszabbításáról az adatkezelő a késedelem okainak
megjelölésével a kérelem kézhezvételétől számított egy hónapon belül tájékoztatja az érintettet. Ha
az érintett elektronikus úton nyújtotta be a kérelmet, a tájékoztatást lehetőség szerint elektronikus
úton kell megadni, kivéve, ha az érintett azt másként kéri.“
Az általános adatvédelmi rendelet 12. cikk (4) bekezdése alapján, ha az adatkezelő nem tesz
intézkedéseket az érintett kérelme nyomán, akkor tájékoztatnia kell az érintettet az intézkedés
elmaradásának ténybeli és jogi indokairól, valamint arról, hogy az érintett panaszt nyújthat be
valamely felügyeleti hatóságnál, és élhet bírósági jogorvoslati jogával. A 12. cikk (5) bekezdése
alapján a 13. és 14. cikk szerinti információkat és a 15-22. és 34. cikk szerinti tájékoztatást és
intézkedést díjmentesen kell biztosítani.
Az általános adatvédelmi rendelet (63) preambulumbekezdése szerint „Az érintett jogosult, hogy
hozzáférjen a rá vonatkozóan gyűjtött adatokhoz (…)”
Az általános adatvédelmi rendelet 12. cikk (1), (3) és (4) bekezdései szerint „(1) Az adatkezelő
megfelelő intézkedéseket hoz annak érdekében, hogy az érintett részére a személyes adatok
kezelésére vonatkozó, a 13. és a 14. cikkben említett valamennyi információt és a 15-22. és 34. cikk

5
szerinti minden egyes tájékoztatást tömör, átlátható, érthető és könnyen hozzáférhető formában,
világosan és közérthetően megfogalmazva nyújtsa, különösen a gyermekeknek címzett bármely
információ esetében. Az érintett kérésére szóbeli tájékoztatás is adható, feltéve, hogy más módon
igazolták az érintett személyazonosságát.
(3) Az adatkezelő indokolatlan késedelem nélkül, de mindenféleképpen a kérelem beérkezésétől
számított egy hónapon belül tájékoztatja az érintettet a 15-22. cikk szerinti kérelem nyomán hozott
intézkedésekről. Szükség esetén, figyelembe véve a kérelem összetettségét és a kérelmek számát,
ez a határidő további két hónappal meghosszabbítható. A határidő meghosszabbításáról az
adatkezelő a késedelem okainak megjelölésével a kérelem összetettségét és a kérelmek számát, ez
a határidő további két hónappal meghosszabbítható. A határidő meghosszabbításáról az adatkezelő
a késedelem okainak megjelölésével a kérelem kézhezvételétől számított egy hónapon belül
tájékoztatja az érintettet. Ha az érintett elektronikus úton nyújtotta be a kérelmet, a tájékoztatást
lehetőség szerint elektronikus úton kell megadni, kivéve, ha az érintett azt másként kéri.
(4) Ha az adatkezelő nem tesz intézkedéseket az érintett kérelme nyomán, késedelem nélkül, de
legkésőbb a kérelem beérkezésétől számított egy hónapon belül tájékoztatja az érintettet az
intézkedés elmaradásának okairól, valamint arról, hogy az érintett panaszt nyújthat be valamely
felügyeleti hatóságnál, és élhet bírósági jogorvoslati jogával.”
Az általános adatvédelmi rendelet 15. cikk (1) bekezdés f) pontja szerint „az érintett jogosult arra,
hogy az adatkezelőtől visszajelzést kapjon arra vonatkozóan, hogy személyes adatainak kezelése
folyamatban van-e, és ha ilyen adatkezelés folyamatban, jogosult arra, hogy a személyes adatokhoz
és a következő információkhoz hozzáférést kapjon:
f) a valamely felügyeleti hatósághoz címzett panasz benyújtásának joga”.
Az általános adatvédelmi rendelet 15. cikkének (3) bekezdése szerint az adatkezelő az adatkezelés
tárgyát képező személyes adatok másolatát az érintett rendelkezésére bocsátja. Az érintett által kért
további másolatokért az adatkezelő az adminisztratív költségen alapuló, ésszerű mértékű díjat
számíthat fel.
Az általános adatvédelmi rendelet 23. cikk (1) bekezdés i) pontja szerint „Az adatkezelőre vagy
adatfeldolgozóra alkalmazandó uniós vagy tagállami jog jogalkotási intézkedésekkel korlátozhatja a
12-22. cikkben és a 34. cikkben foglalt, valamint a 12-22. cikkben meghatározott jogokkal és
kötelezettségekkel összhangban lévő rendelkezései tekintetében az 5. cikkben foglalt jogok és
kötelezettségek hatályát, ha a korlátozás tiszteletben tartja az alapvető jogok és szabadságok
lényeges tartalmát, valamint az alábbiak védelméhez szükséges és arányos intézkedés egy
demokratikus társadalomban: az érintett védelme vagy mások jogainak és szabadságainak
védelme”.
Az általános adatvédelmi rendelet 58. cikk (2) bekezdése szerint: „A felügyeleti hatóság korrekciós
hatáskörében eljárva:
a) figyelmezteti az adatkezelőt vagy az adatfeldolgozót, hogy egyes tervezett adatkezelési tevékenységei valószínűsíthetően sértik e rendelet rendelkezéseit;
d) utasítja az adatkezelőt vagy az adatfeldolgozót, hogy adatkezelési műveleteit – adott esetben
meghatározott módon és meghatározott időn belül – hozza összhangba e rendelet rendelkezéseivel;”
Az általános adatvédelmi rendelet 77. cikk (1) bekezdése szerint „az egyéb közigazgatási vagy
bírósági jogorvoslatok sérelme nélkül, minden érintett jogosult arra, hogy panaszt tegyen egy felügyeleti hatóságnál (…), ha az érintett megítélése szerint a rá vonatkozó személyes adatok kezelése megsérti e rendeletet”.
Az Infotv. 2. § (2) bekezdése szerint „az általános adatvédelmi rendeletet az ott megjelölt rendelkezésekben foglalt kiegészítésekkel kell alkalmazni”.

6
Az Infotv. 60. § (1) bekezdése szerint „a személyes adatok védelméhez való jog érvényesülése
érdekében a Hatóság az érintett erre irányuló kérelmére adatvédelmi hatósági eljárást indít és hivatalból adatvédelmi hatósági eljárást indíthat.
Az általános adatvédelmi rendelet eltérő rendelkezése hiányában a kérelemre indult adatvédelmi
hatósági eljárásra az általános közigazgatási rendtartásról szóló 2016. évi CL. törvény (a továbbiakban: Ákr.) rendelkezéseit kell alkalmazni az Infotv-ben meghatározott eltérésekkel”.
Az Infotv. 60. § (2) bekezdése szerint „Az adatvédelmi hatósági eljárás megindítási iránti kérelem
az általános adatvédelmi rendelet 77. cikk (1) bekezdésében, valamint a 22. § b) pontjában meghatározott esetben nyújtható be”. Az Infotv. 22. § b) pontja szerint „jogainak érvényesítése érdekében az érintett a VI. Fejezetben meghatározottak szerint a Hatóság adatvédelmi hatósági eljárásának lefolytatását kérelmezheti, ha megítélése szerint személyes adatainak kezelése során az
adatkezelő, illetve az általa megbízott vagy rendelkezése alapján eljáró adatfeldolgozó megsérti a
személyes adatok kezelésére vonatkozó, jogszabályban vagy az Európai Unió kötelező jogi aktusában meghatározott előírásokat.”
A Hatóság az Infotv. 61. § (1) bekezdés a) pontjára tekintettel az általános adatvédelmi rendelet
58. cikk (2) bekezdése szerinti jogkövetkezményeket alkalmazhatja.
Az Infotv. 75/A. § szerint a Hatóság az általános adatvédelmi rendelet 83. cikk (2)-(6) bekezdésében foglalt hatásköreit az arányosság elvének figyelembevételével gyakorolja, különösen azzal,
hogy a személyes adatok kezelésére vonatkozó - jogszabályban vagy az Európai Unió kötelező
jogi aktusában meghatározott - előírások első alkalommal történő megsértése esetén a jogsértés
orvoslása iránt - az általános adatvédelmi rendelet 58. cikkével összhangban - elsősorban az
adatkezelő vagy adatfeldolgozó figyelmeztetésével intézkedik.
Az Infotv. 71/A. §-a szerint „(1) A bírósági döntés meghozatalára irányuló peres és nemperes eljárásokban (a továbbiakban: alapügy), az azokra vonatkozó előírások alapján a bíróságok által végzett adatkezelési műveletekkel kapcsolatban a személyes adatok védelméhez való jog érvényesülésének ellenőrzésére adatvédelmi kifogás (a továbbiakban: kifogás) útján kerül sor.
(3) A kifogást az alapügyben eljáró bíróságnál írásban lehet előterjeszteni, a kifogás elbírálására
hatáskörrel rendelkező bírósághoz címezve.
(4) A kifogás előterjesztésére a fél, a vádlott és az eljárás egyéb résztvevője – különösen a sértett,
a magánfél, a tanú és a szakértő – és az jogosult, aki jogi érdekét a kifogás előterjesztésével egyidejűleg valószínűsíti.”
Az igazságügyi szakértőkről szóló 2016. évi XXIX. törvény (a továbbiakban: Szaktv.) a Kérelmező
Kérelmezettnek küldött kérelmének benyújtásának időpontjában hatályos 42. §-a szerint:
„(1) A szakértő a tevékenysége során általa kezelt személyes adatokat - ha törvény másképp nem
rendelkezik - a kirendelés befejezését vagy megbízás teljesítését követően haladéktalanul zárolja.
(2) A befejezett kirendelést vagy megbízást követően a szakértő az általa kezelt és az (1)
bekezdés szerint zárolt személyes adatokat tevékenysége szakmai, módszertani, fegyelmi
megfelelőségének, valamint jogszabályszerűségének ellenőrizhetősége céljából a zárolástól
számított tíz évig tárolja, és azokat kizárólag a hatóság, a megbízó, az igazságügyi szakértőkkel
szembeni fegyelmi eljárás, valamint az igazságügyi szakértő értékelését megalapozó eljárás
lefolytatására jogosult, valamint a személyes adatok kezelésére jogosult más szerv vagy személy
részére továbbíthatja.
(5) A szakértő az információs önrendelkezési jogról és az információszabadságról szóló törvény
szerint az érintettet megillető, a szakértő által kezelt adatokra vonatkozó tájékoztatás kiadását
megtagadja a kirendelő vagy megbízó bűncselekmények megelőzése vagy üldözése, továbbá az
érintett vagy mások jogainak védelmének érdekében tett utasítására.
(6) Az (5) bekezdés szerinti adatnak minősül a szakértőnek átadott adat, a vizsgálat alatt

7
keletkezett adat, az adatok forrása, az adatkezelés célja, jogalapja, időtartama, az adatfeldolgozó
neve, címe és az adatkezeléssel összefüggő tevékenység, továbbá - az érintett személyes
adatainak továbbítása esetén - az adattovábbítás jogalapja és címzettje”.
A Szaktv. 2019. április 26-tól hatályos, a GDPR rendelkezéseivel összhangba hozott 42. §-a
szerint:
„(1) A szakértő a tevékenysége során általa kezelt személyes adatok kezelését - ha törvény
másképp nem rendelkezik - a kirendelés befejezését vagy megbízás teljesítését követően
haladéktalanul korlátozza.
(2) A befejezett kirendelést vagy megbízást követően a szakértő az általa az (1) bekezdés szerint
korlátozottan kezelt személyes adatokat tevékenysége szakmai, módszertani, fegyelmi
megfelelőségének, valamint jogszabályszerűségének ellenőrizhetősége céljából a korlátozástól
számított tíz évig tárolja, és azokat kizárólag a hatóság, a megbízó, az igazságügyi szakértőkkel
szembeni fegyelmi eljárás, valamint az igazságügyi szakértő értékelését megalapozó eljárás
lefolytatására jogosult, valamint a személyes adatok kezelésére jogosult más szerv vagy személy
részére továbbíthatja.
(5) A szakértő az általa kezelt adatok tekintetében érintett személyes adataihoz való hozzáférési
jogának gyakorlását megtagadja a kirendelő vagy megbízó bűncselekmények megelőzése vagy
üldözése, továbbá az érintett vagy mások jogainak védelmének érdekében tett utasítására.
(6) Az (5) bekezdés szerinti adatnak minősül a szakértőnek átadott adat, a vizsgálat alatt
keletkezett adat, az adatok forrása, az adatkezelés célja, jogalapja, időtartama, az adatfeldolgozó
neve, címe és az adatkezeléssel összefüggő tevékenység, továbbá - az érintett személyes
adatainak továbbítása esetén - az adattovábbítás jogalapja és címzettje.”
A Jat. 15. § (2) bekezdése szerint „A jogszabályi rendelkezést – ha jogszabály eltérően nem
rendelkezik – a hatálya alatt
a) keletkezett tényekre és jogviszonyokra, valamint
b) megkezdett eljárási cselekményekre
a jogszabályi rendelkezés hatályvesztését követően is alkalmazni kell.”
Az igazságügyi szakértői tevékenységről szóló 2005. évi XLVII. törvény (a továbbiakban: Régi
Szaktv.) 12/B. § (5) bekezdése szerint „A szakértő az érintettet az információs önrendelkezési
jogról és az információszabadságról szóló törvény (a továbbiakban: Info tv.) szerint megillető, a
szakértő által kezelt adatokra (ideértve az átadott adatokat, a vizsgálat alatt keletkezett adatokat,
az adatok forrását, az adatkezelés célját, jogalapját, időtartamát, az adatfeldolgozó nevét, címét és
az adatkezeléssel összefüggő tevékenységét, továbbá - az érintett személyes adatainak
továbbítása esetén - az adattovábbítás jogalapját és címzettjét) vonatkozó tájékoztatás kiadását a kirendelő vagy megbízó bűncselekmények megelőzése vagy üldözése, továbbá az érintett vagy
mások jogainak védelme érdekében tett utasítására - megtagadja.”
A Régi Szaktv. 13. § (1) bekezdésének l) pontja szerint a „kirendelésnek tartalmaznia kell - indokolt
esetben – a kirendelő arra vonatkozó utasítását, hogy a szakértő az érintett részére az általa
kezelt adatokra vonatkozó, az Infotv. szerinti tájékoztatást megtagadni köteles”.
Az Ákr. 51. § b) pontja alapján, „ha a hatóság az ügyintézési határidőt túllépi – és függő hatályú
döntés meghozatalának nem volt helye – tízezer forintot megfizet a kérelmező ügyfélnek, aki
mentesül az eljárási költségek megfizetése alól is.”
III. Döntés
III.1. A Kérelmező személyes adatainak kiadására irányuló kérelem elutasítása
A Kérelmező 2019. január 10-én kelt levelében kérte a Kérelmezettet, hogy adja ki számára a róla
készült, rá vonatkozó jegyzőkönyvet, hangfelvételt, adatot, valamint tájékoztassa a személyes

8
adataira vonatkozóan az adattovábbításról. A Kérelmezett tájékoztatta a Kérelmezőt 2019. január 30án kelt válaszlevelében, hogy a PKKB-hoz, mint kirendelő szervhez fordult a Szaktv. 42. § (5)
bekezdése alapján a hozzáférési kérelme teljesítése érdekében.
A Hatóság felhívására megküldött határozott kérelmében a Kérelmező a Kérelmezett utasítását kérte
személyes adatai kiadására.
A Kérelmezett a kérés teljesítését az őt kirendelő PKKB megkeresésétől és a PKKB válaszától tette
függővé a Szaktv. 42. § (5) bekezdésének megfelelően, melyről az előírt határidőn belül tájékoztatta
a Kérelmezőt, ugyanakkor levelében nem igazolta a Kérelmező felé, hogy a PKKB részére elküldte a
megkeresést. A Kérelmező a PKKB válaszát nem várta meg, hanem a Hatósághoz fordult. A
Kérelmezett a Hatóság felszólítására válaszolva arról adott tájékoztatást, hogy a PKKB
megkeresésére ügyviteli akadály miatt nem került sor, a mulasztást a Hatóság felszólításának
kézhezvételét követően észlelték és haladéktalanul pótolták.
A PKKB a [...] számú végzésében Jat. 15. § (2) bekezdésére hivatkozva a Régi Szaktv. 12/B. § (5)
bekezdése alapján utasítást adott a tájékoztatás kiadásának megtagadására, amely az általános
adatvédelmi rendelet 23. cikkében foglalt korlátozó tagállami jogalkotási intézkedéseknek
megfeleltethető.
A Hatóság ezért a Kérelmező személyes adatainak kiadására irányuló kérelmét a rendelkező
részben foglaltak szerint elutasítja.
A Hatóság ugyanakkor felhívja a Kérelmező figyelmét az Infotv. 71/A. §-ban található adatvédelmi
kifogás intézményére, mely alapján a bíróságok által végzett adatkezelési műveletekkel
kapcsolatban az alapügyben eljáró bírósághoz lehet fordulni.
III.2. A Kérelmező tájékoztatása
A Hatóság hivatalból megvizsgálta, hogy a Kérelmezett megfelelő tájékoztatást nyújtott-e a
Kérelmezőnek a személyes adatairól készült másolat kiadásának megtagadása során.
Az általános adatvédelmi rendelet 12. cikke szerint az adatkezelőnek tájékoztatnia kell az érintettet a
15-22. cikk szerinti kérelem nyomán hozott intézkedésekről, illetve ha nem tesz intézkedéseket, akkor
az intézkedés elmaradásának okairól, valamint a jogorvoslati lehetőségekről.
A Kérelmező 2019. január 10-én kelt levelében fordult a Kérelmezetthez, a Kérelmezett válasza
2019. január 30-án kelt és a Kérelmező 2019. február 03-i dátummal fordult a Hatósághoz.
A fentiek alapján a Kérelmezett ugyan ekkor nem lépte túl az általános adatvédelmi rendeletben
meghatározott 30 napos határidőt, azonban valótlan tartalmú tájékoztatást adott a Kérelmezőnek,
amikor kérésének haladéktalan teljesítését arra hivatkozva utasította el, hogy megkereste az adatok
kiadhatósága tekintetében a PKKB-t. A PKKB megkeresésére ugyanis csak 2019. április 10-én, a
hatósági eljárás megindulását követően került sor és az ekkor már túllépett 30 napos határidő
ellenére sem kapott tájékoztatást a Kérelmező a jogorvoslathoz való jogairól.
A Hatóság a fentiek alapján hivatalból megállapította, hogy a Kérelmezett nem nyújtott megfelelő
tájékoztatást a Kérelmezőnek érintetti jogai gyakorlásával összefüggésben, amikor válaszában
valótlanul állította, hogy az őt kirendelő hatóságot, azaz a PKKB-t megkereste, illetve nem
tájékoztatta a Kérelmezőt a jogorvoslathoz való jogáról sem.
A Hatóság tájékoztatást kért a Kérelmezettől arra vonatkozóan, hogy az adatok kiadására irányuló
kérelme megtagadásáról – a PKKB döntésének birtokában és ismeretében – tájékoztatta-e a

9
Kérelmezőt. A Kérelmezett arról tájékoztatta a Hatóságot, hogy „a NAIH-nak megküldött
tájékoztatáson túl, más irányba a PKKB végzését nem ismertettük.” „Egyebekben ilyen értelmű kitétel
– miszerint a […]nek a Kérelmezőt értesítenie kell a PKKB végzésében foglaltakról – a
NAIH/2019/1834/4. végzésében sem szerepelt”.
A Hatóság a hivatkozott végzésében nem a PKKB végzésének Kérelmező részére történő
megküldéséről, vagy annak tartalmáról szóló tájékoztatás megadásáról kért tájékoztatást, hanem az
általános adatvédelmi rendelet 12. cikkében foglalt érintetti kérelmek megválaszolására vonatkozó
előírások teljesüléséről. Az általános adatvédelmi rendelet 12. cikke előírja, hogy az adatkezelő a
hozzá benyújtott érintetti kérelemre köteles válaszolni, amennyiben nem tesz intézkedéseket, akkor
tájékoztatnia kell az érintettet többek között az intézkedés elmaradásának jelen esetben a
hozzáférési kérelem elutasításáról és ennek okairól. Ennek a jogszabályban foglalt kötelezettségének
– melyre a Hatóságnak az adatkezelőt nem kell külön felhívnia - a Kérelmezett nem tett eleget.
A Hatóság a fentiek alapján megállapította, hogy a Kérelmezett megsértette a valótlan tartalmú
tájékoztatás adásával az általános adatvédelmi rendelet 5. cikk (1) bekezdés a) pontjában foglalt
jogszerűség, tisztességes eljárás és átláthatóság elvét és azzal, hogy a Kérelmezettet nem
tájékoztatta a jogorvoslathoz való jogáról, illetve a PKKB végzésének birtokában a kérelme
teljesítésének megtagadásáról az általános adatvédelmi rendelet 12. cikk (4) bekezdésében foglaltak
alapján.
III.3. Hivatalból alkalmazott szankció és indokolása
A III.2. pontban részletezett, hivatalból megállapított jogsértés miatt jogkövetkezmény megállapítása
vált szükségessé, amelyet a Hatóság jogszabályon alapuló mérlegelési jogkörben eljárva határozott
meg.
A Hatóság hivatalból megvizsgálta, hogy indokolt-e a Kérelmezettel szemben adatvédelmi bírság
kiszabása. E körben a Hatóság az általános adatvédelmi rendelet 83. cikk (2) bekezdése, az Infotv.
61. § (4) bekezdés b) pontja és az Infotv. 75/A. §-a alapján mérlegelte az ügy összes körülményét.
A Hatóság megállapította, hogy a Kérelmezett adatkezelése megsértette az általános adatvédelmi
rendelet 5. cikk (1) bekezdés a) pontjában foglalt jogszerűség, tisztességes eljárás és átláthatóság
elvét, valamint a 12. cikk (4) bekezdését.
A Hatóság az ügy körülményeire tekintettel megállapította, hogy a jelen eljárás során feltárt
jogsértés esetében a figyelmeztetés arányos és a jövőbeli hasonló jogsértés elkövetésétől
visszatartó erejű szankció, ezért az általános adatvédelmi rendeletnek való jövőbeni megfelelést
biztosító intézkedések meghozatalára, végrehajtására és betartására utasítás mellett – bírság helyett
- figyelmeztetést alkalmazott.
A Hatóság az eljárás során túllépte az Infotv. 60/A. § (1) bekezdése szerinti százhúsz napos
ügyintézési határidőt, ezért az Ákr. 51. § b) pontja alapján tízezer forintot fizet a Kérelmezőnek.
IV. Egyéb kérdések
A Hatóság hatáskörét az Infotv. 38. § (2) és (2a) bekezdése határozza meg, illetékessége az
egész ország területére kiterjed.
A határozat az Ákr. 80-81. §-án és az Infotv. 61. § (1) bekezdésén alapul. A határozat az Ákr. 82. §
(1) bekezdése alapján a közlésével véglegessé válik. Az Ákr. 112. §-a, és 116. § (1) bekezdése,
illetve a 114. § (1) bekezdése alapján a határozattal szemben közigazgatási per útján van helye
jogorvoslatnak.

10

A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság
döntésével szembeni közigazgatási per törvényszéki hatáskörbe tartozik, a perre a Kp. 13. § (11)
bekezdése alapján a Fővárosi Törvényszék kizárólagosan illetékes. A polgári perrendtartásról
szóló 2016. évi CXXX. törvénynek (a továbbiakban: Pp.) – a Kp. 26. § (1) bekezdése alapján
alkalmazandó – 72. §-a alapján a törvényszék hatáskörébe tartozó perben a jogi képviselet
kötelező. Kp. 39. § (6) bekezdése szerint – ha törvény eltérően nem rendelkezik – a keresetlevél
benyújtásának a közigazgatási cselekmény hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény 9. §
(1) bekezdés b) pontja szerint az ügyfél jogi képviselője elektronikus kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A
tárgyalás tartása iránti kérelem lehetőségéről szóló tájékoztatás a Kp. 77. § (1)-(2) bekezdésén
alapul. A közigazgatási per illetékének mértékét az illetékekről szóló 1990. évi XCIII. törvény
(továbbiakban: Itv.) 45/A. § (1) bekezdése határozza meg. Az illeték előzetes megfizetése alól az
Itv. 59. § (1) bekezdése és 62. § (1) bekezdés h) pontja mentesíti az eljárást kezdeményező felet.
Ha az előírt kötelezettségek teljesítését a kötelezett ügyfél megfelelő módon nem igazolja, a
Hatóság úgy tekinti, hogy a kötelezettségeket határidőben nem teljesítette. Az Ákr. 132. §-a
szerint, ha a kötelezett a hatóság végleges döntésében foglalt kötelezésnek nem tett eleget, az
végrehajtható. A Hatóság határozata az Ákr. 82. § (1) bekezdése szerint a közléssel véglegessé
válik. Az Ákr. 133. §-a értelmében a végrehajtást - ha törvény vagy kormányrendelet másként nem
rendelkezik - a döntést hozó hatóság rendeli el. Az Infotv. 60. § (7) bekezdése alapján a Hatóság
határozatában foglalt, meghatározott cselekmény elvégzésére, meghatározott magatartásra,
tűrésre vagy abbahagyásra irányuló kötelezés vonatkozásában a határozat végrehajtását a
Hatóság foganatosítja.
Budapest, 2020. március 11.
Dr. Péterfalvi Attila
elnök
c. egyetemi tanár

