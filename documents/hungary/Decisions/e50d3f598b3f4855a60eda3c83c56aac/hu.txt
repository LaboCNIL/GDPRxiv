Ügyszám: NAIH/2020/1892/9.

Tárgy: kérelemnek részben helyt adó határozat
és megszüntető végzés
és

A Nemzeti Adatvédelmi és Információszabadság Hatóság (a továbbiakban: Hatóság) […] (lakóhely:
[…]) kérelmező (a továbbiakban: Kérelmező) által a […] Közös Önkormányzati Hivatallal ([…]) (a
továbbiakban: Kérelmezett) szemben a Kérelmező hozzáférési joga megsértése tárgyában benyújtott
kérelme nyomán 2020. február 21. napján indult adatvédelmi hatósági eljárásban az alábbi döntéseket
hozza:

I. A Hatóság határozatában a Kérelmező kérelmének
részben hely t ad és
a)

megállap ítja, hogy a Kérelmezett nem megfelelően teljesítette a Kérelmező 2020. február 3án kelt hozzáférési joga gyakorlására irányuló kérelmét és ezzel megsértette a Kérelmező GDPR
15. cikk (1) bekezdés szerinti hozzáférési jogát, továbbá a természetes személyeknek a
személyes adatok kezelése tekintetében történő védelméről és az ilyen adatok szabad
áramlásáról, valamint a 95/46/EK irányelv hatályon kívül helyezéséről szóló 2016/679 (EU)
rendelet (a továbbiakban: GDPR) 5. cikk (1) bekezdés a) pontja szerinti átlátható adatkezelés
elvét;

b)

kötelez i a Kérelmezettet, hogy jelen határozat kézhezvételétől számított 15 napon belül
teljesítse a Kérelmező hozzáférési jog gyakorlására irányuló kérelmét. Az előírt intézkedés
megtételét a Kérelmezettnek az intézkedés megtételétől számított 8 napon belül kell írásban – az
azt alátámasztó bizonyítékok előterjesztésével együtt – igazolnia a Hatóság felé, így a
Kérelmezőnek adott tájékoztatásnak (teljes terjedelemben) és az annak feladását igazoló
postakönyvmásolatnak a Hatóság részére való megküldésével.

II. A Hatóság határozatában a Kérelmező kérelmének arra irányuló részét, hogy a Hatóság állapítsa
meg, hogy a Kérelmezett nem nyújtott kellő tájékoztatást a GDPR 32. cikkében foglaltakra
vonatkozóan,
elutas ítja.
III. A Hatóság végzésében az adatvédelmi hatósági eljárást a Kérelmező kérelmének I. és II. pontokban
nem említett részei tekintetében
megszünteti.

A jelen döntés I. és II. pontja szerinti határozattal és jelen döntés III. pontja szerinti végzéssel szemben
közigazgatási úton jogorvoslatnak nincs helye, de azok a közléstől számított 30 napon belül a Fővárosi
Törvényszékhez címzett keresetlevéllel közigazgatási perben megtámadhatók. A keresetlevelet a
Hatósághoz kell benyújtani, elektronikusan, amely azt az ügy irataival együtt továbbítja a bíróságnak. A
tárgyalás tartása iránti kérelmet a keresetlevélben jelezni kell. A végzést érintően a bíróság
egyszerűsített perben tárgyaláson kívül jár el. A teljes személyes illetékmentességben nem részesülők
számára a közigazgatási per illetéke 30 000 Ft, a per tárgyi illetékfeljegyzési jog alá esik. A Fővárosi
Törvényszék előtti eljárásban a jogi képviselet kötelező.

2

INDOKOLÁS

I. Az eljárás menete és a tényállás tisztázása
I.1. A Kérelmező a Hatósághoz 2020. február 20. napján érkezett kérelmében adatvédelmi hatósági
eljárás megindítását kezdeményezte a Kérelmezettel szemben.
A kérelem szerint a Kérelmezett nem teljesítette a Kérelmező […] e-mail-címéről 2020. február 3-án
küldött, hozzáférési joggyakorlásra irányuló kérelmében foglaltakat, a kért adatokhoz nem biztosított
számára hozzáférést.
A hozzáférési kérelemben a Kérelmező arról kért tájékoztatást a Kérelmezettől, hogy mely személyes
adatait kezelik, milyen célból (célonként kérve a személyes adatok elkülönítve történő feltüntetését),
milyen jogalappal, továbbították-e a személyes adatait (ha igen, a továbbítás pontos ideje és címzettje
feltüntetésével), a személyes adatok tárolására milyen adatbiztonsági (fizikai, logikai) garanciákat
biztosít a Kérelmezett, továbbá pontosan kik (munkatársak beosztás szerint, adatfeldolgozók) kezelik a
személyes adatait.
A Kérelmezett 2020. február 18-án választ küldött a Kérelmező kérelmére, melyben az alábbiakról
tájékoztatta:
A Kérelmező által benyújtott adatbejelentés alapján az adócsoport a név, cím, adóazonosító, adószám,
anyja neve, születési adatok, vállalkozási adatokat kezeli, a közfeladatokat ellátó szervek
iratkezelésének általános követelményeiről szóló 335/2005. (XII. 29.) Korm. rendelet, valamint az
adózás rendjéről szóló 2017. évi CL. törvény alapján. Személyes adatait nem továbbították. A
személyes adatok tárolására kockázatelemzésen alapuló, a kockázattal arányos védelmet biztosítanak
az állami és önkormányzati szervek elektronikus információbiztonságról szóló 2013. évi L. törvény,
valamint az állami és önkormányzati szervek elektronikus információbiztonságról szóló 2013. évi L.
törvényben meghatározott technológiai biztonsági, valamint a biztonságos információs eszközökre,
termékekre, továbbá a biztonsági osztályba és biztonsági szintbe sorolásra vonatkozó
követelményekről szóló 41/2005. (VII. 15.) BM rendelet elvárásainak megfelelően, mely biztosítja, hogy
adatainak bizalmassága, integritása és hozzáférhetősége a teljes adatkezelés alatt megmaradjon.
A Kérelmezett a válaszlevélhez mellékelte az adatvédelmi szabályzatát, az adatvédelmi tájékoztatóját,
valamint a GDPR 30. cikk szerinti adatnyilvántartási táblázatát, amely a Kérelmezett által kezelt
személyes adatok körét, az adatkezelés célját és jogalapját tartalmazza.
A Kérelmező előadta, hogy álláspontja szerint a Kérelmezett nem válaszolta meg a GDPR 15. cikke
szerint feltett kérdéseit és nem is tájékoztatta a konkrétan kezelt adatairól. Csak általánosságban írta le
a kezelt adatok körét, azt is hiányosan, Kérelmezett ugyanis mind a Kérelmező telefonszámát, mind
pedig az e-mail-címeit kezeli, amelyekről a válaszlevélben említést nem tettek.
A válaszlevélben a személyes adatai kezelésének jogalapjaként nem került meghatározásra a GDPR
6. cikke szerinti jogalap, a válaszlevél csak két jogszabályt említ, melyek nem minősülnek jogalapnak.
Az adatbiztonsági kérdésekkel összefüggésben a Kérelmezett a válaszlevélben behivatkozta a
jogszabályt, ugyanakkor a Kérelmező álláspontja szerint kérdésére nem azt kellett volna válaszolni,
hogy melyik jogszabály állapítja meg, hogy minek kell megfelelni, hanem arra, hogy amit a jogszabály
megállapít, annak konkrétan a Hivatal hogyan tett/tesz eleget?
A Kérelmezett a válaszlevélben leírta, hogy az adatkezelés jogalapját és célját a megküldött, GDPR 30.
cikk szerinti nyilvántartást tartalmazó táblázat tartalmazza, Kérelmező álláspontja szerint azonban a
táblázat megküldése nem minősül átláthatónak, azért sem, mert a Kérelmező konkrét, a Kérelmezett
által kezelt személyes adatára és azzal összefüggő jogalapra és célra volt kíváncsi, melyre választ a
táblázat nem ad, és a sok jogszabályhely emlegetésével messze áll a közérthetőség fogalmától.

3

A Kérelmező a Hatóságtól annak megállapítását kérte, hogy a Kérelmezett a tájékoztatás tartalmát
illetően nem teljesítette megfelelően a GDPR 15. cikke szerinti kötelezettségét, illetve hogy kötelezze a
Kérelmezettet a kért tájékoztatás jogszabályoknak megfelelő tartalommal történő megadására.
A Kérelmező kérte továbbá a Hatóságot, hogy a hatósági eljárás során állapítsa meg, hogy a
Kérelmezett
-

nem tett eleget a GDPR 37. cikk (1) bekezdés a) pontjában foglalt kötelezettségének 2018. május
25. és 2018. december 14. napja között;

-

nem tett eleget a GDPR 13. és 14. cikkében foglalt kötelezettségének 2018. május 25. és 2018.
szeptember 14. között;

-

tévesen értelmezi az információs önrendelkezési jogról és az információszabadságról szóló 2011.
évi CXII. törvény (a továbbiakban: Infotv.) kötelező adatkezelésre vonatkozó bekezdését azzal,
hogy minden általa végzett személyes adatkezelést a kötelező adatkezelés kategóriájába sorol,
mellyel súlyosan megsérti a GDPR 5. cikkében foglalt alapelveket;

-

nem nyújtott kellő tájékoztatást a GDPR 32. cikkében foglaltakra tekintettel, a vonatkozó
jogszabály feltüntetése ugyanis a Kérelmező álláspontja szerint nem minősül megfelelő
tájékoztatásnak;

-

a GDPR 30. cikk szerinti nyilvántartásával súlyosan megsérti és semmibe veszi a GDPR-ban, így
különösen az 5. cikkében, 6. cikkében, III. fejezetében és a 30. cikkében foglaltakat, téves,
félreértelmezhetetlen, rossz tájékoztatást ad; továbbá

-

több súlyos jogsértést követett el a Kérelmezővel szemben az érintetti joga csorbítása, különösen
a tájékoztatás elmaradása, valamint annak hibás, félreértelmezett, érthetetlen mivolta kapcsán,
és ezért a lehető legmagasabb mértékű adatvédelmi bírságot szabja ki a Kérelmezettre.

A Kérelmező 2020. február 20-án érkezett kérelmére az Infotv. 60. § (1) bekezdése alapján a
NAIH/2020/1892. ügyszámon 2020. február 21-én adatvédelmi hatósági eljárás indult.
I.2. A Hatóság a Kérelmezőt 2020. március 16-án kelt végzésében az adatvédelmi hatósági eljárás
iránti kérelme hiányainak pótlására hívta fel, a kérelem ugyanis nem tartalmazta a feltételezett
jogsértéssel kapcsolatos állításokat alátámasztó bizonyítékot, vagyis a Kérelmezett részére 2020.
február 3-án küldött hozzáférési kérelem másolatát. A kérelembe foglalt szöveg ugyanis nem
helyettesíti a levelezés másolatát, és nem bizonyítja a hozzáférési jog gyakorlását, a kérelem
elküldésének a tényét, időpontját, címzettjét és a hozzáférési kérelem tartalmát.
A Kérelmező a Hatóság hiánypótlási felhívásának 2020. március 23-án kelt, a Hatósághoz 2020.
március 26-án érkezett válaszlevelében eleget tett, és csatolta a Kérelmezettel folytatott, a hozzáférési
joga gyakorlásával kapcsolatos valamennyi levelezése másolatát.
I.3. A Hatóság a tényállás tisztázása érdekében nyilatkozattételre hívta fel a Kérelmezettet, amely
felhívásnak a Kérelmezett 2020. május 14-én kelt válaszlevelével tett eleget.
A Kérelmezett tájékoztatta a Hatóságot, hogy a Kérelmező három adatigénylést küldött 2020. február 3án a Kérelmezetthez. A három igénylést egy e-mailben válaszolták meg, és továbbították a
Kérelmezőnek az általa igényelt dokumentumokat.
- A dokumentumok között volt a Kérelmezett Adatkezelési nyilvántartása, mely tartalmazza az egyes
ügykörökhöz kapcsolódóan kezelt személyes adatokat, azok célját, jogalapját, tárolási helyét és a
törlésre előirányzott határidejét.
- A továbbított Adatkezelési nyilvántartásban szerepel titkársági feladatok között a kérelmek esetében
a név és cím, illetve általános megnevezéssel az e-mail-cím kezelése, melyek jogalapja is meg van
adva [335/2005. (XII. 29.) Korm. rend.].

4

- A személyes adatok kezelésének jogalapja a Kérelmező esetében a Kérelmezettre vonatkozó jogi
kötelezettség teljesítése, melyet azzal fejeztek ki, hogy az Adatkezelési nyilvántartásban a jogalapnál a
kötelezettséget meghatározó jogszabályokat tüntették fel.
A Hatóság azon kérdésére, hogy mi okból nem válaszolta meg teljeskörűen, érdemben, minden
kérdésre kiterjedően és azokra konkrét válaszokkal szolgálva, valamint a konkrét érintettre szabva a
Kérelmező 2020. február 3-án kelt hozzáférési kérelmét a Kérelmezett előadta, hogy mivel a kérdés
általánosan lett megfogalmazva, a Kérelmezett minden rendszerére vonatkozóan, annak teljesítése a
napi munkaterhelést figyelembe véve aránytalanul nagy erőforrás lekötést eredményezett volna.
Mivel a Kérelmező három adatigénylésével a Kérelmezett teljes adatvédelmi rendszerére vonatkozó
adatokat kért és kérelmében értelmezésük szerint nem a konkrét személyes adattartalmát kérte,
hanem a Kérelmezett adatvédelmi megfelelőségét kívánta ellenőrizni, ezért döntött a Kérelmezett úgy,
hogy az Adatnyilvántartást továbbítja számára. Ez a Kérelmezett által kezelt összes adatra
vonatkozóan meghatározza az adatkezelés jogalapját.
Mivel a Kérelmező saját bevallása szerint adatvédelmi szakjogász, jóhiszeműen azt feltételezte a
Kérelmezett, hogy az Adatnyilvántartás átadása rászabottan a megfelelő megoldás.
A Kérelmezett előadta továbbá, hogy amennyiben a Kérelmező jelezte volna, hogy ennél konkrétabban
milyen adatokra van szüksége, természetesen átadták volna azokat is. Amennyiben a konkrét
adattartalomra van szükség, azt elküldik az általa megadott e-mail, vagy postai címre, a Kérelmezett
nem zárkózott el és nem is zárkózik el az adatközléstől. A Kérelmező ugyan nem kérte az adatkezelés
tárgyát képező személyes adatok másolatát, de amennyiben szükséges, azt az érintett rendelkezésére
bocsátják.
A Kérelmezett a Hatóság azon felhívására, hogy sorolja fel a Kérelmezőről általa kezelt konkrét
személyes adatokat, adatonként közölje az adatkezelés célját és jogalapját és nyilatkozatát támassza
alá dokumentumokkal, a Kérelmezett általánosságban adott tájékoztatást az általa kezelt személyes
adatok köréről, az egyes adatok kezelésének céljáról és jogalapjáról.
I.4. A Hatóság – tekintettel arra, hogy a Kérelmezett a Hatóság NAIH/2020/1892/4. számú végzésében
foglalt felhívására adott válaszlevele nem volt teljeskörű, a Hatóság minden kérdésére kiterjedő, ezért –
a tényállás tisztázása érdekében ismételten felhívta a Kérelmezettet arra, hogy konkrétan adjon
tájékoztatást arról, hogy a Kérelmező mely személyes adatait kezeli és tartja nyilván, küldje meg az
egyes adatbázisaiból a Kérelmezőre vonatkozó nyilvántartás-részlete másolatát, továbbá a Kérelmező
valamennyi, a Kérelmezett által kezelt konkrét személyes adatára vonatkozóan adjon tájékoztatást
arról, hogy az egyes adatokat milyen jogalap alapján és milyen célból kezeli.
A Hatóság ismételten felhívta továbbá a Kérelmezett figyelmét arra, hogy az ügyet befejező döntés
meghozataláig van módja jelezni – az azt alátámasztó bizonyítékokkal együtt – minden olyan tényt és
körülményt, amelynek figyelembevételét az esetleges bírságkiszabás során szükségesnek tartja.
A Kérelmezett a Hatóság felhívására a 2020. június 2-án kelt válaszlevelében megküldte – táblázatba
rendezve a Kérelmező egyes konkrét személyes adata, adatonként az adatkezelés célja és jogalapja
feltüntetésével – az általa a Kérelmezőről nyilvántartott személyes adatokat, valamint a Hatóság által
kért nyilvántartás-részletek másolatát.

II. Az ügyben alkalmazandó jogszabályi rendelkezések
A GDPR 2. cikk (1) bekezdése alapján a jelen ügy szerinti adatkezelésre a GDPR-t kell alkalmazni.
Az Infotv. 2. § (2) bekezdése szerint az általános adatvédelmi rendeletet az ott megjelölt
rendelkezésekben foglalt kiegészítésekkel kell alkalmazni.
Az Infotv. 60. § (1) bekezdése szerint a személyes adatok védelméhez való jog érvényesülése
érdekében a Hatóság az érintett erre irányuló kérelmére adatvédelmi hatósági eljárást indít.

5

Az Infotv. 60. § (2) bekezdése értelmében az adatvédelmi hatósági eljárás megindítása iránti kérelem a
GDPR 77. cikk (1) bekezdésében, valamint a 22. § b) pontjában meghatározott esetben nyújtható be.
GDPR 77. cikk (1) bekezdés: Az egyéb közigazgatási vagy bírósági jogorvoslatok sérelme nélkül,
minden érintett jogosult arra, hogy panaszt tegyen egy felügyeleti hatóságnál – különösen a szokásos
tartózkodási helye, a munkahelye vagy a feltételezett jogsértés helye szerinti tagállamban –, ha az
érintett megítélése szerint a rá vonatkozó személyes adatok kezelése megsérti e rendeletet.
A GDPR 15. cikk (1) bekezdése értelmében: „(1) Az érintett jogosult arra, hogy az adatkezelőtől
visszajelzést kapjon arra vonatkozóan, hogy személyes adatainak kezelése folyamatban van-e, és ha
ilyen adatkezelés folyamatban van, jogosult arra, hogy a személyes adatokhoz és a következő
információkhoz hozzáférést kapjon:
a) az adatkezelés céljai;
b) az érintett személyes adatok kategóriái;
c) azon címzettek vagy címzettek kategóriái, akikkel, illetve amelyekkel a személyes adatokat közölték
vagy közölni fogják, ideértve különösen a harmadik országbeli címzetteket, illetve a nemzetközi
szervezeteket;
d) adott esetben a személyes adatok tárolásának tervezett időtartama, vagy ha ez nem lehetséges,
ezen időtartam meghatározásának szempontjai;
e) az érintett azon joga, hogy kérelmezheti az adatkezelőtől a rá vonatkozó személyes adatok
helyesbítését, törlését vagy kezelésének korlátozását, és tiltakozhat az ilyen személyes adatok
kezelése ellen;
f) a valamely felügyeleti hatósághoz címzett panasz benyújtásának joga;
g) ha az adatokat nem az érintettől gyűjtötték, a forrásukra vonatkozó minden elérhető információ;
h) a 22. cikk (1) és (4) bekezdésében említett automatizált döntéshozatal ténye, ideértve a profilalkotást
is, valamint legalább ezekben az esetekben az alkalmazott logikára és arra vonatkozó érthető
információk, hogy az ilyen adatkezelés milyen jelentőséggel bír, és az érintettre nézve milyen várható
következményekkel jár. […]
GDPR 58. cikk (2) bekezdés b) és c) pont: A felügyeleti hatóság korrekciós hatáskörében eljárva:
b) elmarasztalja az adatkezelőt vagy az adatfeldolgozót, ha adatkezelési tevékenysége megsértette e
rendelet rendelkezéseit.
c) utasítja az adatkezelőt vagy az adatfeldolgozót, hogy teljesítse az érintettnek az e rendelet szerinti
jogai gyakorlására vonatkozó kérelmét;
Infotv. 75/A. §: A Hatóság az általános adatvédelmi rendelet 83. cikk (2)-(6) bekezdésében foglalt
hatásköreit az arányosság elvének figyelembevételével gyakorolja, különösen azzal, hogy a személyes
adatok kezelésére vonatkozó - jogszabályban vagy az Európai Unió kötelező jogi aktusában
meghatározott - előírások első alkalommal történő megsértése esetén a jogsértés orvoslása iránt - az
általános adatvédelmi rendelet 58. cikkével összhangban - elsősorban az adatkezelő vagy
adatfeldolgozó figyelmeztetésével intézkedik.
Az adatvédelmi hatósági eljárásra az általános közigazgatási rendtartásról szóló 2016. évi CL. törvény
(a továbbiakban: Ákr.) szabályait kell alkalmazni az Infotv.-ben meghatározott kiegészítésekkel és az
általános adatvédelmi rendelet szerinti eltérésekkel.
Az Ákr. 46. § (1) bekezdés a) pontja kimondja, hogy a hatóság a kérelmet visszautasítja, ha az eljárás
megindításának jogszabályban meghatározott feltétele hiányzik, és e törvény ahhoz más
jogkövetkezményt nem fűz.

6

Az Ákr. 47. § (1) bekezdés a) pontja alapján a hatóság az eljárást megszünteti, ha a kérelem
visszautasításának lett volna helye, annak oka azonban az eljárás megindítását követően jutott a
hatóság tudomására.

III. Döntés
III.1. A Kérelmező hozzáférési jogának sérelme
A Kérelmező 2020. február 3-án kelt hozzáférési kérelme nem általános jellegű volt, - „…a GDPR 15.
cikke szerint ezúton tájékoztatást kérek a rólam kezelt valamennyi személyes adatomról…” – abban
konkrét, egymástól jól elkülöníthető kérdéseket fogalmazott meg a személyes adatai kezelésével
kapcsolatban.
A GDPR 15. cikkében foglalt hozzáférési jog három részből áll. Az érintett jogosult tájékoztatást kapni
arról, hogy a személyes adatait az adatkezelő kezeli-e, pontosan milyen adatait kezeli és az
adatkezelés körülményeiről. A Kérelmező 2020. február 3-án kelt kérelme a GDPR 15. cikkének azon
részére is kiterjedt, amely alapján az adatkezelő köteles hozzáférést biztosítani az érintettről általa
kezelt személyes adatokhoz. A Kérelmezett a Kérelmező GDPR 15. cikk szerinti tájékoztatáskérésére
2020. február 18-án válaszolt, válaszában azonban nem tett megfelelően eleget a tájékoztatási
kötelezettségének.
A Kérelmezett az I.1. és I. 3. pontokban foglaltak szerint ugyanis a Kérelmező részére a konkrét saját
személyes adatai vonatkozásában nem nyújtott tájékoztatást, hanem az általa, az egyes ügykörökhöz
kapcsolódóan kezelt személyes adatok típusát, azok kezelésének célját, jogalapját, tárolási helyét és a
törlésre előirányzott határidejét tartalmazó Adatkezelési nyilvántartását küldte meg, és válaszlevele is
csak arról tájékoztatta a Kérelmezőt, hogy milyen típusú személyes adatait kezeli.
A hozzáférési kérelmek adatvédelmi követelményeknek megfelelő módon való teljesítéséhez nem
elegendő a formai alapon megadott, releváns információk nélküli válasz. A hozzáférési jog gyakorlása
következtében az adatkezelők oldalán megjelenő tájékoztatási kötelezettség nem egy adminisztrációs
kötelezettség, amely sablonizálva teljesíthető. A hozzáférési kérelmek teljesítése során az
adatkezelőknek az információkat a konkrét érintettekre szabva, egyéniesítve és az érintettek által feltett
kérdéseket érdemben mérlegelve kell az érintettek rendelkezésére bocsátaniuk. Ennek hiányában az
érintettek nem kapnak világos képet a személyes adataik kezeléséről, az nem válik számukra
átláthatóvá.
A Hatóság álláspontja szerint továbbá a Kérelmező GDPR 15. cikk szerinti tájékoztatáskérését –
különösen, hogy a kérelemben a Kérelmező külön meg is fogalmazta kérdésként, hogy „mely
személyes adataimat kezelik” – nem értelmezhette volna akként, hogy a Kérelmező kérelme
általánosan lett megfogalmazva, a Hivatal minden rendszerére vonatkozóan, továbbá nem
feltételezhette volna, hogy mivel a Kérelmező „saját bevallása szerint adatvédelmi szakjogász, […] az
Adatnyilvántartás átadása rászabottan a megfelelő megoldás”.
A Hatóság ugyanakkor megállapította, hogy a Kérelmezett a Kérelmező részére tájékoztatást nyújtott
az adatkezelés körülményeiről a 2020. február 18-án kelt válaszlevelében.
A fentiekből kifolyólag a Hatóság megállapítja, hogy a Kérelmezett megsértette a GDPR 15. cikk (1)
bekezdését, amikor nem adott érdemi, konkrét válaszokat a Kérelmező hozzáférési kérelmére az általa
a Kérelmezőről kezelt személyes adatokról a hatósági megkeresést megelőzően, amely által sérült a
Kérelmező hozzáférési joga.
A Kérelmező hozzáférési kérelmének azon kérdése, hogy a Kérelmezett a személyes adatok tárolására
milyen adatbiztonsági (fizikai, logikai) garanciákat biztosít, túlterjeszkedik a GDPR 15. cikk (1)
bekezdés a)-h) pontja alapján kérhető információkon, a Kérelmező hozzáférési joga tehát ezen
információkra nem terjed ki, ebből kifolyólag a Kérelmezettnek a GDPR alapján nem kötelezettsége,
hogy tájékoztassa a Kérelmezőt arról, hogy milyen adatbiztonsági intézkedéseket alkalmaz. Erre
figyelemmel a Hatóság megállapítja, hogy a Kérelmező GDPR 15. cikk szerinti hozzáférési joga nem

7

sérült azáltal, hogy a Kérelmezett nem nyújtott kellő tájékoztatást a GDPR 32. cikkében foglaltakra
vonatkozóan.
III.2. Az átláthatóság elve
Az átláthatóságnak az adatkezelés teljes folyamata során érvényesülnie kell. Az érintett számára
transzparensnek kell lennie, hogy mely személyes adatait, mely adatkezelők, hogyan kezelik. Az erről
való meggyőződés egyik módja a hozzáférési jog gyakorlása, amelynek keretében az érintett ellenőrizni
tudja az adatkezelés jogszerűségét.
Azáltal, hogy Kérelmezett a III.1. pontban kifejtettek alapján, a kérelem beérkezését követő egy hónapos
határidőn belül hiányos tájékoztatást adott a Kérelmezőnek személyes adatai kezeléséről – mert a
tájékoztatás éppen azt nem tartalmazta, hogy a kötelezettségei teljesítésével összefüggésben konkrétan
milyen személyes adatokat kezel a Kérelmező vonatkozásában – lehetetlenné tette számára, hogy
átlássa a rá vonatkozó személyes adatok Kérelmezett általi kezelését, ezzel megsértette a GDPR 5. cikk
(1) bekezdés a) pontja szerinti átláthatóság elvét.
Tekintettel arra, hogy a tájékoztatás hiányos volt, a Kérelmezettet kötelezni kellett a GDPR 15. cikk (1)
bekezdés a)-h) pontjában foglaltaknak megfelelő válasz adására.
III.3. Adatvédelmi tisztviselő és adatkezelési szabályzat alkalmazása, adatkezelési nyilvántartás
tartalma
A Kérelmező általánosságban, nem érintetti minőségében nyújtotta be azon kérelmeit, amelyekben
annak megállapítását kérte, hogy a Kérelmezett megsértette a GDPR
a) 37. cikk (1) bekezdés a) pontját, mert 2018. május 25. és 2018. december 14. között nem
alkalmazott adatvédelmi tisztviselőt;
b) a 13. és 14. cikkét, mert 2018. május 25 és 2018. szeptember 14. között nem rendelkezett
adatkezelési szabályzattal és adatkezelési tájékoztatóval, továbbá
c) a GDPR 30 cikkét, mert az adatkezelési nyilvántartása jogalapként nem jogalapokat, hanem
jogszabályokat tartalmaz,
ebből kifolyólag a Hatóság az Ákr. 46. § (1) bekezdés a) pontjára tekintettel az Ákr. 47. § (1) bekezdés
a) pontja alapján az eljárást a kérelem ezen részeiben megszünteti.
III.4. Adatvédelmi bírság kiszabására irányuló kérelem
A Hatóság elutasította a Kérelmező adatvédelmi bírság kiszabására vonatkozó kérelmét, mivel e
jogkövetkezmény alkalmazása a Kérelmező jogát vagy jogos érdekét közvetlenül nem érinti, számára a
Hatóság ilyen döntése jogot vagy kötelezettséget nem keletkeztet, ebből kifolyólag ezen – a közérdek
érvényesítésének körébe eső jogkövetkezmény alkalmazása tekintetében a bírságkiszabás
vonatkozásában a Kérelmező nem minősül ügyfélnek az Ákr. 10.§ (1) bekezdése alapján, illetve – mivel
az Ákr. 35.§ (1) bekezdésének nem felel meg, e vonatkozásban kérelem benyújtásának nincs helye, a
beadvány ezen része kérelemként nem értelmezhető.
A fentiek alapján a Hatóság a rendelkező részben foglaltak szerint döntött.

IV. Jogkövetkezmények
A Hatóság a Kérelmező kérelmének részben helyt ad és a GDPR 58. cikk (2) bekezdés b) pontja
alapján elmarasztalja Kérelmezettet, mert megsértette a GDPR 5. cikk (1) bekezdés a) pontját és a
GDPR 15. cikkét, amikor nem válaszolt érdemben a Kérelmező hozzáférési kérelmére.
A Hatóság a GDPR 58. cikk (2) bekezdés c) pontja alapján utasítja a Kérelmezettet, hogy teljesítse a
Kérelmező hozzáférési jog gyakorlására irányuló kérelmében foglalt kérését, és közölje a Kérelmező

8

mely személyes adatait kezeli, milyen célból (célonként a személyes adatok elkülönítve történő
feltüntetésével) és milyen jogalappal, továbbá a tájékoztatás megtörténtének tényét igazolja a Hatóság
felé a Kérelmezettnek címzett tájékoztatás és az annak postára adását igazoló postakönyvmásolat
megküldésével.
A Kérelmezett a tényállás tisztázása során a Hatóság második felhívására a 2020. június 2-án kelt
válaszlevelében megküldte a Hatóság részére a Kérelmező általa kezelt személyes adatait, a
Kérelmezőre vonatkozó nyilvántartás-részletei másolatát, valamint hogy a Kérelmező egyes személyes
adatait milyen célból kezeli és mi az adatkezelés jogalapja.
A Kérelmezett által megküldött válaszlevélhez tartozó melléklet táblázatba rendezve, jól elkülönítve
tartalmazza a Kérelmező valamennyi, a Kérelmezett által nyilvántartott személyes adatát, a Kérelmező
valamennyi személyes adatánál egyenként feltüntetve, hogy az adott személyes adatot milyen célokból
kezeli és mi az adatkezelés jogalapja.
A Hatóság álláspontja szerint a Kérelmezett által előállított kimutatás megfelelő módja lehet a
Kérelmező hozzáférési kérelme teljesítésének.

V. Egyéb kérdések:
A jelen döntések az Ákr. 80.-81. §-án és az Infotv. 61. § (1) bekezdésén alapulnak. A határozat az Ákr.
82. § (1) bekezdése alapján a közlésével véglegessé válik. Az Ákr. 112. §-a, és 116. § (1) bekezdése,
illetve a 114. § (1) bekezdése alapján a határozattal szemben közigazgatási per útján van helye
jogorvoslatnak.
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (1) bekezdése alapján a Hatóság döntésével szembeni
közigazgatási per törvényszéki hatáskörbe tartozik, a perre a Kp. 13. § (3) bekezdés a) pont aa)
alpontja bekezdése alapján a Fővárosi Törvényszék kizárólagosan illetékes. A Kp. 27. § (1) bekezdés
b) pontja alapján a törvényszék hatáskörébe tartozó perben a jogi képviselet kötelező. Kp. 39. § (6)
bekezdése szerint – ha törvény eltérően nem rendelkezik – a keresetlevél benyújtásának a
közigazgatási cselekmény hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9. § (1) bekezdés b) pontja szerint az ügyfél jogi képviselője
elektronikus kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A tárgyalás
tartása iránti kérelem lehetőségéről és az egyszerűsített perről szóló tájékoztatás a Kp. 77. § (1)-(2)
bekezdésén és a 124. § (1) bekezdés és (2) bekezdés c) pontján, illetve (5) bekezdésén alapul. alapul.
A közigazgatási per illetékének mértékét az illetékekről szóló 1990. évi XCIII. törvény (továbbiakban:
Itv.) 45/A. § (1) bekezdése határozza meg. Az illeték előzetes megfizetése alól az Itv. 59. § (1)
bekezdése és 62. § (1) bekezdés h) pontja mentesíti az eljárást kezdeményező felet.
Ha az előírt kötelezettségek teljesítését a kötelezett ügyfél megfelelő módon nem igazolja, a Hatóság
úgy tekinti, hogy a kötelezettségeket határidőben nem teljesítette. Az Ákr. 132. §-a szerint, ha a
kötelezett a hatóság végleges döntésében foglalt kötelezésnek nem tett eleget, az végrehajtható. A
Hatóság határozata az Ákr. 82. § (1) bekezdése szerint a közléssel véglegessé válik. Az Ákr. 133. §-a
értelmében a végrehajtást - ha törvény vagy kormányrendelet másként nem rendelkezik - a döntést
hozó hatóság rendeli el. Az Infotv. 60. § (7) bekezdése alapján a Hatóság határozatában foglalt,
meghatározott cselekmény elvégzésére, meghatározott magatartásra, tűrésre vagy abbahagyásra
irányuló kötelezés vonatkozásában a határozat végrehajtását a Hatóság foganatosítja.
Az Infotv. 38. § (2) bekezdése szerint a Hatóság feladata a személyes adatok védelméhez, valamint a
közérdekű és a közérdekből nyilvános adatok megismeréséhez való jog érvényesülésének ellenőrzése
és elősegítése, továbbá a személyes adatok Európai Unión belüli szabad áramlásának elősegítése.

9

Ugyanezen § (2a) bekezdése szerint az általános adatvédelmi rendeletben a felügyeleti hatóság
részére megállapított feladat- és hatásköröket a Magyarország joghatósága alá tartozó jogalanyok
tekintetében az általános adatvédelmi rendeletben és e törvényben meghatározottak szerint a Hatóság
gyakorolja. A Hatóság illetékessége Magyarország egész területére kiterjed.

Budapest, 2020. július 16.

Dr. Péterfalvi Attila
elnök
c. egyetemi tanár

