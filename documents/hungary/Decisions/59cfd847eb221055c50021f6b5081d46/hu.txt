Iktatószám: NAIH/2019/5421/5.

Tárgy: határozat hivatalból induló
adatvédelmi hatósági eljárásban

HATÁROZAT
A Nemzeti Adatvédelmi és Információszabadság Hatóság (a továbbiakban: Hatóság) a […]
(a továbbiakban: Kötelezettek) által az ingatlanuk területén ([…]) működtetett kamerával
összefüggő adatkezelés jogszerűségének vizsgálatára 2019. július 8-án hivatalból indult
adatvédelmi hatósági eljárásban
1. megállapítja, hogy a Kötelezettek a […] szám alatti ingatlan homlokzatára felszereltetett
azon két kamerával, amelyek a közterület irányába néznek, jogellenes adatkezelést
folytattak, illetve jelenleg is folytatnak az indokolás III. pontjában kifejtettek szerint.
2. utasítja a Kötelezetteket, hogy a jelen határozat véglegessé válásától számított 30 napon
belül az 1. pont szerinti jogellenes kamerás megfigyelést szüntessék meg, adatkezelési
műveleteiket hozzák összhangba a jogszabályi rendelkezésekkel azáltal, hogy a
sérelmezett kamerák látószögét módosítják, illetve megfelelő maszkolási, torzítási funkciót
alkalmaznak.
A 2. pontban előírt intézkedések megtételét a Kötelezetteknek az intézkedés megtételétől
számított 8 napon belül kell írásban – az azt alátámasztó bizonyítékok előterjesztésével együtt –
igazolniuk a Hatóság felé. A 2. pont szerinti kötelezés nem teljesítése esetén a Hatóság elrendeli a
határozat végrehajtását.
A jelen határozattal szemben közigazgatási úton jogorvoslatnak nincs helye, de az a közléstől
számított 30 napon belül a Fővárosi Törvényszékhez címzett keresettel közigazgatási perben
megtámadható. A keresetlevelet a Hatósághoz kell benyújtani, elektronikusan, amely azt az ügy
irataival együtt továbbítja a bíróságnak. A bíróság egyszerűsített perben jár el, melynek során a
bíróság a tárgyaláson kívüli elbírálás szabályai szerint jár el. A tárgyalás tartása iránti kérelmet a
keresetben jelezni kell. A teljes személyes illetékmentességben nem részesülők számára a
bírósági felülvizsgálati eljárás illetéke 30 000 Ft, a per tárgyi illetékfeljegyzési jog alá esik. A
Fővárosi Törvényszék előtti eljárásban a jogi képviselet kötelező
INDOKOLÁS
I. Tényállás
I.1. A Hatósághoz bejelentés érkezett, amelyben a bejelentők azt kifogásolták, hogy a Kötelezettek
az ingatlanuk területén ([…]) elhelyezett kamerákkal közterületet és magánterületüket is
megfigyelik.
Fentiekre tekintettel a Hatóság első alkalommal 2019. április 30-án kelt levelében kísérelte meg
tájékoztatni a Kötelezetteket a vizsgálati eljárás megindulásáról, amelyben a tényállás tisztázása
érdekében az adatkezelés vonatkozásában – a kézhezvételt követő 15 napon belüli válaszadási
határidő tűzésével – kérdéseket tett fel. A levél 2019. május 22-én „nem kereste” jelzéssel érkezett
vissza a Hatósághoz.

Ezt követően a Hatóság megkeresését 2019. május 28-án újból megküldte a Kötelezetteknek,
azonban az ismételten „nem kereste” jelzéssel érkezett vissza a Hatósághoz 2019. június 18-án.
Tekintettel arra, hogy a vizsgálati eljárásban a tényállás nem volt feltárható, ezért a Hatóság a
vizsgálatot lezárta és az ügyben az információs önrendelkezési jogról és az
információszabadságról szóló 2011. évi CXII. törvény (a továbbiakban: Infotv.) 55. § (1) bekezdés
a) pont ab) alpontja alapján adatvédelmi hatósági eljárást indított.
I.2. A tényállás tisztázása végett a Hatóság felhívta a Kötelezetteket, hogy adjanak választ az
adatkezelés körülményeire vonatkozó kérdéseire.
A Kötelezettek a 2019. július 18-án érkezett levélben tájékoztatták a Hatóságot, hogy a kamerák
képén a közterületi, illetve a szomszédos lakóingatlan kertje el van maszkolva, így a rendszer
kizárólag a saját kertet képes rögzíteni. Ennek alátámasztására mellékeltek a kamerarendszer által
megfigyelt területről mutatott képeket.
Előadták, hogy a kamerarendszer üzemeltetői a Kötelezettek. A kamera által rögzített adat a
padlástéren lévő adatrögzítőre kerül, a rögzített adatok 3 nap után automatikusan törlődnek. A
Kötelezetteken kívül más nem fér hozzá az adatokhoz, az adatkezeléshez adatfeldolgozót nem
vesznek igénybe. A rendszert a […] Kft. (székhely: […]) építette ki, az erről szóló vállalkozási
szerződés másolatát a Kötelezettek mellékelték.
A kamerákat birtokvédelmi célból szereltették fel, a kamerák üzemeltetése a személy- és
vagyonvédelmi, valamint a magánnyomozói tevékenység szabályairól szóló 2005. évi CXXXIII.
törvény rendelkezésein alapul.
A ház külső oldalára négy kamera van felszerelve. Típusa: Hikvision Turret HD-TVI kültéri kamera.
A kamerák interneten keresztül egy mobil alkalmazással érhetők el. A kamerák csak képet
rögzítenek, hangot nem. A felvételekhez csak a Kötelezettek férnek hozzá, és azok harmadik
személyeknek továbbításra nem kerülnek.
A kamera a maszkolás miatt nem rögzít semmit a szomszédos telekről és házról. Mellékelték
ennek alátámasztására a kamerák látószögét bemutató pillanatfelvételeket, továbbá másolatban
az ingatlan helyszínrajzát, rajta bejelölve a kamerák helyét és látószögét.
A Kötelezettek által becsatolt, a kamerák látószögét bemutató pillanatfelvételek alapján az 1. és a
2. számú kamerák – a nem megfelelő kitakarás miatt – az ingatlan kerítése előtti közterület egy
részét is megfigyelik.
A Kötelezettek előadták továbbá, hogy a bejelentők a rendőrségen feljelentést tettek az általuk
működtetett kamerarendszer miatt. A […] Rendőrkapitányság Bűnügyi Osztályán az ügyben
eljárás indult, az eljárás azonban megszüntetésre került tekintettel arra, hogy a rendelkezésre álló
adatok, illetve a bizonyítási eszközök alapján bűncselekmény elkövetése nem volt megállapítható.
I.3. A Hatóság a tényállás teljeskörű tisztázása érdekében megkereste a […]
Rendőrkapitányságot, hogy adjon tájékoztatást az ügyben foganatosított főbb intézkedésekről és
az eljárás eredményéről.
A […] Rendőrkapitányság a megkeresésre tájékoztatta a Hatóságot, hogy a […]
Rendőrkapitányság Bűnügyi Osztályán feljelentés alapján eljárás volt folyamatban zaklatás
vétségének gyanúja miatt, majd az eljárás átminősítést követően folytatásra került tiltott
adatszerzés vétségének gyanúja miatt ismeretlen tettessel szemben. Az eljárás során
2

megállapítást nyert, hogy a […] sz. alatt található ingatlanra szerelt négy biztonsági kamera közül
kettő kamera látószöge néz a szomszédos, […] szám alatti ingatlan irányába.
A kamerákat a […] Kft. (a továbbiakban: Kft.) szerelte fel a tulajdonos megbízása alapján. A Kft.
képviselője tanúkihallgatása során úgy nyilatkozott, hogy a kamerák felszerelése és
beüzemelésekor (2018. április 18-án) egyből beállításra került a kamerák látószögeinek
maszkolása, majd a megrendelő kérésére 2018. július 12-én a rendőri adatgyűjtést követően a
kamerák látószögeinek maszkolása módosításra került oly módon, hogy a korábbiakhoz képest
több maszkolás lett beállítva. A kamerák által rögzített felvételen a szoftveres maszkolás úgy lett
beállítva, hogy csak olyan felvételek kerüljenek mentésre, amelyek kizárólag a tulajdonos
ingatlanján történteket rögzítik. A tulajdonosok nem ismerik a rögzítő egységet korlátozó jelképet,
betű és számkombinációját, valamint nem rendelkeznek a maszkolást végző szoftver kezelésének
ismeretével sem.
A nyomozás során megállapított adatok alapján a […] Rendőrkapitányság 2018. július 27-én hozott
határozatában az eljárást a büntetőeljárásról szóló 2017. évi XC. törvény 398. § (1) bekezdés c)
pontjára tekintettel megszüntette.
Az eljárást megszüntető határozattal szemben a sértettek panaszt terjesztettek elő. A […] Járási
Ügyészség a 2018. szeptember 7-én kelt […] sz határozatával a megszüntető határozatot hatályon
kívül helyezte. Ezt követően a […] Rendőrkapitányság további nyomozati cselekményeket
foganatosított, amelynek keretében helyszíni szemlére is sor került. Ennek során lefoglalták az
ingatlanra szerelt kamerák központi rögzítő egységét. A központi rögzítő egység és az azon
található felvételek vizsgálata céljából hivatalból igazságügyi informatikus szakértőt rendeltek ki.
Az informatikus szakértő az alábbi megállapításokat tette:
A merevlemezen feltárt aktív felvételeken (2019.01.07.-2019.07.11.) szoftveres maszkolás be volt
állítva, ebben az időszakban a maszkolásban változtatás nem történt. Tekintettel arra, hogy a
felvételek 5 nap után törlődnek, minden kétséget kizáróan nem lehetett megállapítani, hogy 2019.
január 7. napját megelőzően mikor került beállításra a maszkolás. A szoftveres maszkolás
beállításának módosítása, szerkesztése az eszköz feloldásához használt jelkép kód,
felhasználónév/jelszó páros ismerete nélkül nem lehetséges.
A […] Rendőrkapitányság a szakértő által a Hikvision Digital Recorder merevlemezén feltárt, majd
adathordozóra mentett és visszaállított „Törölt” nem aktív videófájlokat megtekintette, és az ott
talált legrégebbi lejátszható, 2018. július 6-án készült felvételnél ugyanolyan maszkolást állapított
meg, mint amilyet a 2018. július 12-i napon a […] szám alatt történt kutatás nyomozati cselekmény
végrehajtása során állapított meg a képfelvételeknél. A szakértő által kimentett felvételek szerint
2018. július 12-ét követően a felvételekre beállított maszkolás módosítva lett, sokkal több kitakart
felület lett beállítva.
A […] Rendőrkapitányság a rendelkezésre álló adatok, illetve a bizonyítási eszközök alapján tiltott
adatszerzés bűncselekmény elkövetését nem állapította meg. A nyomozás során megállapították,
hogy a kamerákat biztonsági okok miatt szereltették fel, és a kamerák felvételét rögzítő központi
egységen szoftveres maszkolás is beállításra került, ezzel gondoskodva arról, hogy a tulajdonosok
a […] szám alatt lakókkal kapcsolatban személyes adatot, magántitkot, gazdasági titkot vagy üzleti
titkot ne ismerjenek meg.
A […] Rendőrkapitányság fentiek alapján az eljárás megszüntetéséről határozott. A sértett
meghatalmazott jogi képviselőjén keresztül a megszüntető határozattal szemben panaszt

3

terjesztett elő. A […] Járási Ügyészség 2019. július 23-án kelt […] sz. határozatával a panaszt
elutasította, és a megszüntető határozatot helyben hagyta.
II. Alkalmazott jogszabályi rendelkezések
A természetes személyeknek a személyes adatok kezelése tekintetében történő védelméről és az
ilyen adatok szabad áramlásáról, valamint a 95/46/EK irányelv hatályon kívül helyezéséről szóló
(EU) 2016/679 rendelet (a továbbiakban: általános adatvédelmi rendelet) 2. cikk (1) bekezdése
alapján az általános adatvédelmi rendeletet kell alkalmazni a személyes adatok részben vagy
egészben automatizált módon történő kezelésére, valamint azoknak a személyes adatoknak a
nem automatizált módon történő kezelésére, amelyek valamely nyilvántartási rendszer részét
képezik, vagy amelyeket egy nyilvántartási rendszer részévé kívánnak tenni. Az általános
adatvédelmi rendelet hatálya alá tartozó adatkezelésre az Infotv. 2. § (2) bekezdése szerint az
általános adatvédelmi rendeletet az ott megjelölt kiegészítésekkel kell alkalmazni.
Az általános adatvédelmi rendelet 2. cikk (2) bekezdése értelmében a rendelet nem alkalmazandó
a személyes adatok kezelésére, ha azt:
a) az uniós jog hatályán kívül eső tevékenységek során végzik;
b) a tagállamok az EUSZ V. címe 2. fejezetének hatálya alá tartozó tevékenységek során
végzik;
c) természetes személyek kizárólag személyes vagy otthoni tevékenységük keretében végzik;
d) az illetékes hatóságok bűncselekmények megelőzése, nyomozása, felderítése, vádeljárás
lefolytatása vagy büntetőjogi szankciók végrehajtása céljából végzik, ideértve a
közbiztonságot fenyegető veszélyekkel szembeni védelmet és e veszélyek megelőzését.
Az általános adatvédelmi rendelet (18) preambulumbekezdése alapján a rendelet nem
alkalmazandó a személyes adatoknak a természetes személy által kizárólag személyes vagy
otthoni tevékenység keretében végzett kezelésére, amely így semmilyen szakmai vagy üzleti
tevékenységgel nem hozható összefüggésbe. Személyes vagy otthoni tevékenységnek minősül
például a levelezés, a címtárolás, valamint az említett személyes és otthoni tevékenységek
keretében végzett, közösségi hálózatokon történő kapcsolattartás és online tevékenységek. E
rendeletet kell alkalmazni azonban azokra az adatkezelőkre és adatfeldolgozókra, akik a
személyes adatok ilyen személyes vagy otthoni tevékenység keretében végzett kezeléséhez az
eszközöket biztosítják.
Az általános adatvédelmi rendelet 4. cikk 1. pontja szerint „ személyes adat: az azonosított vagy
azonosítható természetes személyre („érintett”) vonatkozó bármely információ; azonosítható az a
természetes személy, aki közvetlen vagy közvetett módon, különösen valamely azonosító, például
név, szám, helymeghatározó adat, online azonosító vagy a természetes személy testi, fiziológiai,
genetikai, szellemi, gazdasági, kulturális vagy szociális azonosságára vonatkozó egy vagy több
tényező alapján azonosítható.” Ugyan ezen cikk 2. pontja szerint „adatkezelés: a személyes
adatokon vagy adatállományokon automatizált vagy nem automatizált módon végzett bármely
művelet vagy műveletek összessége, így a gyűjtés, rögzítés, rendszerezés, tagolás, tárolás,
átalakítás vagy megváltoztatás, lekérdezés, betekintés, felhasználás, közlés továbbítás, terjesztés
vagy egyéb módon történő hozzáférhetővé tétel útján, összehangolás vagy összekapcsolás,
korlátozás, törlés, illetve megsemmisítés.” A 7. pontjának értelmében „adatkezelő: az a
természetes vagy jogi személy, közhatalmi szerv, ügynökség vagy bármely egyéb szerv, amely a
személyes adatok kezelésének céljait és eszközeit önállóan vagy másokkal együtt meghatározza;
ha az adatkezelés céljait és eszközeit az uniós vagy a tagállami jog határozza meg, az adatkezelőt
vagy az adatkezelő kijelölésére vonatkozó különös szempontokat az uniós vagy a tagállami jog is
meghatározhatja.”
4

Az általános adatvédelmi rendelet 6. cikkének értelmében a személyes adatok kezelése kizárólag
akkor és annyiban jogszerű, amennyiben legalább az alábbiak egyike teljesül:
a) az érintett hozzájárulását adta személyes adatainak egy vagy több konkrét célból történő
kezeléséhez;
b) az adatkezelés olyan szerződés teljesítéséhez szükséges, amelyben az érintett az egyik fél,
vagy az a szerződés megkötését megelőzően az érintett kérésére történő lépések megtételéhez
szükséges;
c) az adatkezelés az adatkezelőre vonatkozó jogi kötelezettség teljesítéséhez szükséges;
d) az adatkezelés az érintett vagy egy másik természetes személy létfontosságú érdekeinek
védelme miatt szükséges;
e) az adatkezelés közérdekű vagy az adatkezelőre ruházott közhatalmi jogosítvány gyakorlásának
keretében végzett feladat végrehajtásához szükséges;
f) az adatkezelés az adatkezelő vagy egy harmadik fél jogos érdekeinek érvényesítéséhez
szükséges, kivéve, ha ezen érdekekkel szemben elsőbbséget élveznek az érintett olyan érdekei
vagy alapvető jogai és szabadságai, amelyek személyes adatok védelmét teszik szükségessé,
különösen, ha az érintett gyermek.
Az első albekezdés f) pontja nem alkalmazható a közhatalmi szervek által feladataik ellátása során
végzett adatkezelésre.
Az Infotv. 60. § (1) bekezdése szerint a személyes adatok védelméhez való jog érvényesülése
érdekében a Hatóság az érintett erre irányuló kérelmére adatvédelmi hatósági eljárást indít és
hivatalból adatvédelmi hatósági eljárást indíthat.
Az Infotv. 61. § (1) bekezdés a) pontja szerint az adatvédelmi hatósági eljárásban hozott
határozatában a Hatóság az Infotv. 2. § (2) bekezdésében meghatározott adatkezelési
műveletekkel összefüggésben az általános adatvédelmi rendeletben meghatározott
jogkövetkezményeket alkalmazhatja. Az általános adatvédelmi rendelet 58. cikk (2) bekezdés b)
pontja szerint a felügyeleti hatóság elmarasztalja az adatkezelőt vagy az adatfeldolgozót, ha
adatkezelési tevékenysége megsértette e rendelet rendelkezéseit, illetve ugyanezen bekezdés d)
pontja értelmében a felügyeleti hatóság korrekciós hatáskörében eljárva utasítja az adatkezelőt,
hogy adatkezelési műveleteit – adott esetben meghatározott módon és meghatározott időn belül –
hozza összhangba e rendelet rendelkezéseivel.
III. Döntés
III.1. Az adatkezelő személye
A Kötelezettek a Hatósághoz eljuttatott nyilatkozatukban – mint a kamerarendszer üzemeltetőjét –
magukat egyértelműen adatkezelőként jelölték meg és mivel ezt kétségbe vonó tény az eljárás
során nem merült fel, továbbá a Kötelezettek nyilatkozata szerint a kamerákat személyük és
vagyonuk biztonságának biztosítása céljából szereltették fel és bízták meg a telepítési munkákkal
a fentiekben megnevezett társaságot, ezért mint az adatkezelés célját és eszközeit meghatározó
személyeket a Hatóság a Kötelezetteket adatkezelőnek tekintette.
III.2. A kamerás adatkezelés jogszerűsége
Az általános adatvédelmi rendelet alapján az érintett képmása személyes adatnak minősül. Érintett
az azonosított vagy azonosítható természetes személy. Mindezek értelmében, amennyiben egy
felvétel alapján azonosítható egy természetes személy, akkor az elkészített képfelvétel személyes
adatnak, a képfelvétel készítése adatkezelésnek minősül.

5

A kamerák/kamerarendszerek alkalmazása – azok elhelyezése és látószögük beállítása alapján –
alkalmasak lehetnek arra, hogy más magánterületét, vagy a közterületet is megfigyeljék, más
ingatlanához kapcsolódó felvételeket készítsenek, mely sértheti a kamerával megfigyelt személyek
személyhez fűződő jogait, magánszféráját.
Magánszemély által üzemeltetett kamera/kamerarendszer által folytatott adatkezelés a GDPR
hatálya alá tartozik, ha nem minősül háztartási adatkezelésnek, azaz ha az általános adatvédelmi
rendelet 2. cikk (2) bekezdés c) pontjában foglalt kivétel nem alkalmazható rá. Az ebben a
jogszabályi rendelkezésben hivatkozott személyes vagy otthoni tevékenységre a (18)
preambulumbekezdés szolgáltat példákat, így ilyennek minősül a levelezés, a címtárolás,
személyes és otthoni tevékenységek keretében végzett, közösségi hálózatokon történő
kapcsolattartás, és más online tevékenységek. Fontos azonban kiemelni, hogy – amint azt az
Európai Unió Bírósága az úgynevezett Rynes-ítéletben megállapította1 - a magáncélú
adatkezelésekre vonatkozó kivételszabályt szűken kell értelmezni.
Fentiek értelmében a jelen eljárás tárgyát képező kamerás megfigyelés – abban a részében,
amennyiben az adatkezelő magántulajdonán kívül eső területen tartózkodó személyekre is kiterjed
–, nem esik az említett kivétel alá. Nem tekinthető ugyanis kizárólag személyes vagy otthoni
tevékenység keretében végzett adatkezelésnek az a vagyonvédelmi célú kamerás
megfigyelőrendszerrel végzett adatkezelés, amely az adatkezelést végző személy magánszféráján
kívülre irányul.
A magánszemélyek által üzemeltetett kamera megfelelő jogalap hiányában kizárólag a saját
tulajdonban álló területet figyelheti meg, így annak látószöge nem irányulhat sem közterületre, sem
pedig más tulajdonában álló magánterületre. A kamera látószögének beállításánál törekedni kell
arra, hogy az ne terjedjen túl a saját ingatlan határain, illetve arra, hogy az ott elhaladók
magánszférája ne sérüljön. Amennyiben a látószöget nem lehet teljes mértékben a saját tulajdon
területére irányítani és az túlnyúlik más magánterületére vagy közterületre, a kamerát maszkolási
funkcióval kell ellátni és a kérdéses területet ki kell takarni, vagy megfelelő jogalap alkalmazásával
meg kell teremteni a jogszerű adatkezelés feltételeit.
A Hatóság megállapította, hogy a Kötelezettek az általuk üzemeltetett kamerákkal szomszédos
ingatlant nem figyelnek meg, a kamerák maszkolása e tekintetben megfelelően történt.
Megállapította azonban, hogy a Kötelezettek által becsatolt kameraképeken az 1. és a 2. számú
kamerák bár maszkolással vannak ellátva, a maszkolás azonban nem terjed ki a kamera által
megfigyelt közterület teljes részére, így azok az ingatlan kerítése előtti közterület egy részét
megfigyelés alatt tartják, ezáltal alkalmasak a közterületen tartózkodó, ott közlekedő érintettek
megfigyelésére, továbbá nagy felbontású, HD kamerák üzemeltetése révén akár az érintettek
azonosítására is.
Tekintettel tehát arra, hogy a Kötelezettek az általuk üzemeltetett kamerákkal oly módon
készítenek képfelvételt, hogy annak maszkolási funkciója nem megfelelő, minek következtében a
közterületet is megfigyelik, az adatkezelésük nem minősülhet háztartási adatkezelésnek.
A fentiek alapján a Kötelezettek adatkezelése az általános adatvédelmi rendelet hatálya alá
tartozik, mely esetben az adatkezelés jogszerűségének feltétele valamely, az általános
adatvédelmi rendelet 6. cikkében szabályozott jogalap fennállása.
A Kötelezettek az eljárás során nem jelölték meg az általuk folytatott adatkezelés jogalapját,
továbbá azt sem valószínűsítették semmilyen módon, hogy az adatkezeléshez rendelkeznének a
1

C 212/13. számú ügy - http://curia.europa.eu/juris/document/document.jsf?docid=160561&doclang=HU

6

közterületen tartózkodó, ott közlekedő érintettek hozzájárulásával, vagy hogy a kamerás
megfigyelés olyan jogos érdekeik érvényesítéséhez szükséges, melyek elsőbbséget élveznek
ezen érintettek érdekeivel vagy alapvető jogaival és szabadságaival szemben.
Mindezekre tekintettel a Hatóság megállapította, hogy azáltal, hogy az 1. és 2. számú kamerákkal
megfigyelik az ingatlanuk előtti közterületet, a Kötelezettek megsértették az általános adatvédelmi
rendelet 6. cikkét, ugyanis megfelelő jogalap nélkül kezelték, illetve kezelik a kamerák által
megfigyelt közterületen tartózkodó, ott elhaladó érintettek személyes adatait.
Fentiek értelmében a Hatóság a GDPR 58. cikk (2) bekezdés b) pontja alapján elmarasztalta a
Kötelezetteket, mivel adatkezelési tevékenységük megsértette a rendeletet. A Hatóság továbbá a
GDPR 58. cikk (2) bekezdés d) pontja alapján elrendelte, hogy a Kötelezettek az adatkezelési
műveleteiket hozzák összhangba a rendelet rendelkezéseivel.
IV. Egyéb kérdések
Az általános adatvédelmi rendelet eltérő rendelkezése hiányában az adatvédelmi hatósági
eljárásra az általános közigazgatási rendtartásról szóló 2016. évi CL. törvény (a továbbiakban:
Ákr.) rendelkezéseit kell alkalmazni az Infotv-ben meghatározott eltérésekkel.
Az Infotv. 38. § (2) bekezdése szerint a Hatóság feladata a személyes adatok védelméhez,
valamint a közérdekű és a közérdekből nyilvános adatok megismeréséhez való jog
érvényesülésének ellenőrzése és elősegítése, továbbá a személyes adatok Európai Unión belüli
szabad áramlásának elősegítése. Ugyanezen § (2a) bekezdése szerint az általános adatvédelmi
rendeletben a felügyeleti hatóság részére megállapított feladat- és hatásköröket a Magyarország
joghatósága alá tartozó jogalanyok tekintetében az általános adatvédelmi rendeletben és e
törvényben meghatározottak szerint a Hatóság gyakorolja.
Jelen határozat az Ákr 80-81. §-a és az Infotv. 60. § (1) bekezdésén alapul.
A határozat az Ákr. 82. § (1) bekezdése alapján a döntés közlésével véglegessé válik.
Az Ákr. 112. §-a, és 116. § (1) bekezdése, illetve az Ákr. 114. § (1) bekezdése alapján a
határozattal szemben közigazgatási per útján van helye jogorvoslatnak.
***
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság
döntésével szembeni közigazgatási per törvényszéki hatáskörbe tartozik, a perre a Kp. 13. § (11)
bekezdése alapján a Fővárosi Törvényszék kizárólagosan illetékes. A polgári perrendtartásról
szóló 2016. évi CXXX. törvénynek (a továbbiakban: Pp.) – a Kp. 26. § (1) bekezdése alapján
alkalmazandó – 72. §-a alapján a törvényszék hatáskörébe tartozó perben a jogi képviselet
kötelező. Kp. 39. § (6) bekezdése szerint – ha törvény eltérően nem rendelkezik – a keresetlevél
benyújtásának a közigazgatási cselekmény hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9. § (1) bekezdés b) pontja szerint az ügyfél jogi képviselője
elektronikus kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. Az
egyszerűsített perről, illetve a tárgyalás tartása iránti kérelem lehetőségéről szóló tájékoztatás a
7

Kp. 77. § (1)-(2) bekezdésén és a 124. § (1) bekezdés és (2) bekezdés c) pontján, illetve (5)
bekezdésén alapul. A közigazgatási per illetékének mértékét az illetékekről szóló 1990. évi XCIII.
törvény (továbbiakban: Itv.) 45/A. § (1) bekezdése határozza meg. Az illeték előzetes megfizetése
alól az Itv. 59. § (1) bekezdése és 62. § (1) bekezdés h) pontja mentesíti az eljárást
kezdeményező felet.
Ha az előírt kötelezettsége teljesítését a Kérelmezett megfelelő módon nem igazolja, a Hatóság úgy
tekinti, hogy a kötelezettséget határidőben nem teljesítette. Az Ákr. 132. §-a szerint, ha a kötelezett
a hatóság végleges döntésében foglalt kötelezésnek nem tett eleget, az végrehajtható. A Hatóság
határozata az Ákr. 82. § (1) bekezdése szerint a közléssel véglegessé válik. Az Ákr. 133. §-a
értelmében a végrehajtást - ha törvény vagy kormányrendelet másként nem rendelkezik - a döntést
hozó hatóság rendeli el. Az Ákr. 134. §-a értelmében a végrehajtást - ha törvény, kormányrendelet
vagy önkormányzati hatósági ügyben helyi önkormányzat rendelete másként nem rendelkezik - az
állami adóhatóság foganatosítja. Az Infotv. 61. § (7) bekezdése alapján a Hatóság határozatában
foglalt, meghatározott cselekmény elvégzésére, meghatározott magatartásra, tűrésre vagy
abbahagyásra
irányuló
kötelezés
vonatkozásában
a
határozat
végrehajtását
a
Hatóság foganatosítja.

Budapest, 2019. december 6.

Dr. Péterfalvi Attila
elnök
c. egyetemi tanár

8

9

