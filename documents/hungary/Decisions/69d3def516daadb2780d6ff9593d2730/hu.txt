Ügyszám: NAIH/2019/1598/

Tárgy: Kérelemnek részben
helyt adó határozat

H AT ÁR O Z AT

A Nemzeti Adatvédelmi és Információszabadság Hatóság (a továbbiakban: Hatóság) a […]
Kérelmezők kérelmére, az […] Kötelezett adatkezelését érintő, 2019. február 1. napján indult
adatvédelmi hatósági eljárásban az alábbi döntéseket hozza:
I. A Hatóság a kérelem jogellenes adatkezelés megállapítására vonatkozó részének
helyt ad és
megállapítja, hogy a Kötelezett nem megfelelő jogalap alapján, jogszerűtlen adatkezelési célból és
a jogszerű adatkezelés követelményével ellentétesen kezeli a Kérelmezők személyes adatait a
jogosulatlanul végzett követelésvásárlási tevékenységével összefüggésben.
II. A Hatóság a Kötelezettet az általa végzett jogellenes adatkezelés miatt elmarasztalja, elrendeli
a Kérelmezők személyes adatai kezelésének korlátozását, valamint megtiltja, hogy a Kötelezett
követeléskezelési célból felhasználva kezelje azokat, ide nem értve a vele szemben indított hatósági
eljárásokkal összefüggésben történő felhasználásukat.
III. A Hatóság a kérelem adatvédelmi bírság kiszabására vonatkozó részét elutasítja, ugyanakkor
hivatalból
1.000.000 Ft, azaz egymillió forint
adatvédelmi bírság
megfizetésére kötelezi.
Az adatvédelmi bírságot a bírósági felülvizsgálat kezdeményezésére irányadó keresetindítási
határidő lejártát, illetve felülvizsgálat kezdeményezése esetén a bíróság döntését követő 15 napon
belül a Hatóság központosított bevételek beszedése célelszámolási forintszámlája (1003200001040425-00000000 Központosított beszedési számla IBAN: HU83 1003 2000 0104 0425 0000
0000) javára kell megfizetni. Az összeg átutalásakor a NAIH/2019/1598 BÍRS. számra kell
hivatkozni.
Ha a Kötelezett a bírságfizetési kötelezettségének határidőben nem tesz eleget, a fenti
számlaszámra késedelmi pótlékot köteles fizetni. A késedelmi pótlék mértéke a törvényes kamat,
amely a késedelemmel érintett naptári félév első napján érvényes jegybanki alapkamattal egyezik
meg.
A bírság és a késedelmi pótlék meg nem fizetése esetén a Hatóság elrendeli a határozat
végrehajtását.
A jelen határozattal szemben közigazgatási úton jogorvoslatnak nincs helye, de az a közléstől
számított 30 napon belül a Fővárosi Törvényszékhez címzett keresettel közigazgatási perben
megtámadható. A keresetlevelet a Hatósághoz kell benyújtani, elektronikusan, amely azt az ügy

2

irataival együtt továbbítja a bíróságnak. A tárgyalás tartása iránti kérelmet a keresetben jelezni kell.
A teljes személyes illetékmentességben nem részesülők számára a bírósági felülvizsgálati eljárás
illetéke 30 000 Ft, a per tárgyi illetékfeljegyzési jog alá esik. A Fővárosi Törvényszék előtti eljárásban
a jogi képviselet kötelező.
IND O K O L ÁS
I. Az eljárás menete és a tényállás tisztázása
I. 1. A Kérelmezők azt kifogásolták, hogy banki hitelt vettek fel a […] Bank elnevezésű pénzügyi
intézménytől, azonban a Bankkal fennálló követelést a Kötelezett vásárolta meg, és a követelés
átadásával a Kérelmezők személyes adatai is átadásra kerültek. A Kérelmezők álláspontja szerint
a Kötelezett jogosulatlanul kezeli személyes adataikat, mivel nem volt engedélye követeléskezelési
tevékenységre.
A Kérelmezők az ügyben a Magyar Nemzeti Bankhoz (a továbbiakban: MNB) fordultak […], mely
piacfelügyeleti eljárást indított, és […] határozatában megállapította, hogy a Kötelezett az MNB
engedélye nélküli követelésvásárlási pénzügyi tevékenységet folytatott. A Kérelmezők álláspontja
szerint az MNB eljárásának eredményeként megállapításra került az is, hogy a Kötelezett a
személyes adataikhoz is jogosulatlanul fért hozzá.
A Kérelmezők kérték a Hatóságot, hogy marasztalja el a Kötelezettet, mivel jogosulatlanul kezelte
személyes adataikat, tiltsa meg azt, hogy a Kötelezett kezelje személyes adataikat, továbbá, hogy
szabjon ki közigazgatási bírságot.
A Kérelmezők kérelmére az információs önrendelkezési jogról és az információszabadságról szóló
2011. évi CXII. törvény (a továbbiakban: Infotv.) 60. § (1) bekezdése alapján adatvédelmi hatósági
eljárás indult.
I. 2. A Hatóság az adatvédelmi hatósági eljárás megindításáról végzésében értesítette a
Kötelezettet, és a tényállás tisztázása érdekében nyilatkozattételre hívta fel.
A Kötelezett határidőben nyilatkozatot tett, mely szerint egyrészt a Bankkal kötött
kölcsönszerződésből eredő tartozást engedményezési eljárás alapján szerezte meg. Másrészt
nyilatkozata szerint, mivel a Kérelmezők személyes adatainak felvételére az érintettek
hozzájárulásával került sor, ezért az adatkezelő a felvett személyes adatokat törvény eltérő
rendelkezésének hiányában a rá vonatkozó jogi kötelezettség teljesítése céljából további külön
hozzájárulás nélkül, valamint az érintett hozzájárulásának visszavonását követően is kezelheti. Ezen
kívül nyilatkozata szerint 2018. május 25. napjától a Kötelezett adatkezelési szabályzata szerint
kezeli az érintettek személyes adatait, az azt megelőző időszakban azonban nem létezett előírás
arra vonatkozóan, hogy milyen módon kell az érintettek személyes adatait kezelni.
A Kötelezett nem válaszolt azonban a Hatóság által feltett azon kérdésekre, hogy 2018. május 25.
napját, illetve 2019. január 8. napját követően mely személyes adatait kezeli a Kérelmezőknek,
milyen célból és milyen jogalap alapján, továbbá nem küldte meg a Kérelmezők személyes adatait
tartalmazó nyilvántartás másolati példányát.
Tekintettel tehát arra, hogy a Kötelezett ugyan határidőben nyilatkozatot tett, azonban a Hatóság
által feltett kérdésekre nem válaszolt, és a kért dokumentumokat nem küldte meg, a Hatóság az
általános közigazgatási rendtartásról szóló 2016. évi CL. törvény (a továbbiakban: Ákr.) 64. § (2)

3

bekezdése és a 77. § (1) bekezdése, továbbá a természetes személyeknek a személyes adatok
kezelése tekintetében történő védelméről és az ilyen adatok szabad áramlásáról, valamint a
95/46/EK irányelv hatályon kívül helyezéséről szóló (EU) 2016/679 rendelet (a továbbiakban:
általános adatvédelmi rendelet) 58. cikk (2) bekezdés i) pontja és 83. cikke alapján ötvenezer forint
eljárási bírság megfizetésére, valamint ismételten nyilatkozattételre kötelezte a Kötelezettet.
A Hatóság ismételt felhívására válaszolva a Kötelezett azt nyilatkozta, hogy a Kérelmezők Bankkal
kötött kölcsönszerződésből eredő tartozását mint követelést a 2014. március 21. napján kötött […]
ügyszámú közjegyzői okiratban foglaltak szerint vásárolta meg, engedményezési eljárás során.
Nyilatkozata szerint 2018. május 25-ét és az MNB határozatának keltét, 2019. január 8. napját
követően jelenleg is az engedményezési szerződésben szereplő személyes adatait – név, születési
név, születési hely és idő, anyja neve, lakcím, kölcsön összege, biztosítékként felajánlott ingatlan –
kezeli a Kérelmezőknek, az adatkezelési szabályzatának megfelelően. Az engedményezési
szerződést – és a hozzá kapcsolódó más iratokat – dossziéban lefűzve, zárt szekrényben tárolja.
Ezen engedményezési szerződésen kívül a Kötelezett, tekintettel arra, hogy a Kérelmezők eljárást
kezdeményeztek többek között a Nemzeti Adó- és Vámhivatalnál, az MNB-nél, a Magyar Bírósági
Végrehajtói Karnál, a hatáskörrel és illetékességgel rendelkező bíróságnál, rendőrségnél, illetve
földhivatalnál, az ezen szervek eljárásai során keletkezett okiratokat – melyek csupán a Kérelmezők
engedményezési szerződésben szereplő személyes adatait tartalmazza – is a dossziéban lefűzve
tárolja. A Kötelezett nyilatkozata szerint más olyan papír alapú, illetve elektronikus nyilvántartással
nem rendelkezik, ahol a Kérelmezők személyes adatait tárolná.
A Kötelezett további nyilatkozata szerint, mivel a Kérelmezők személyes adatainak felvételére az
érintettek hozzájárulásával került sor, az adatkezelő a felvett személyes adatokat törvény eltérő
rendelkezésének hiányában a rá vonatkozó jogi kötelezettség teljesítése céljából további külön
hozzájárulás nélkül, valamint az érintett hozzájárulásának visszavonását követően is kezelheti.
I. 3. Tekintettel arra, hogy az MNB rendelkezik a Hatóság adatvédelmi hatósági eljárásának
lefolytatásához szükséges adattal, irattal, mely a tényállás pontos felderítéshez szükséges, ezért a
Hatóság az Ákr. 25. § (1) bekezdésének b) pontja alapján megkereséssel fordult az MNB felé.
Az MNB válaszlevelében arról tájékoztatta a Hatóságot, hogy egy bejelentés alapján megindult és
lefolytatott piacfelügyeleti eljárásában 2019. január 8. napján hozott […] határozatában
megállapította, hogy a Kötelezett 2014. […] és 2015. […] között az MNB engedélyéhez kötött
követelésvásárlási pénzügyi szolgáltatási tevékenységet engedély nélkül végezte, és erre tekintettel
az MNB eltiltotta e tevékenység végzésétől, továbbá piacfelügyeleti bírságot szabott ki a Kötelezettel
szemben. Az MNB határozata szerint a Kérelmezőket érintő engedményezési szerződés
megkötésére is ebben az engedély nélküli időszakban, 2014. március 21. napján került sor. Az MNB
határozata 2019. január 11. napján vált véglegessé, azzal szemben a Kötelezett nem élt
jogorvoslattal.
Az MNB tájékoztatta továbbá a Hatóságot arról, hogy – hatáskör hiányában – nem vizsgálta az
engedély nélkül végzett követelésvásárlási tevékenység polgári jogi vetületeivel kapcsolatos
jogkérdéseket, illetve arról, hogy a […] Főügyészségen ismeretlen tettes ellen feljelentést tett a
Büntető Törvénykönyvről szóló 2012. évi C. törvény – elkövetéskor hatályos – 408. § a) pontjába
ütköző – és aszerint minősülő – jogosulatlan pénzügyi tevékenység bűntett elkövetésének gyanúja
miatt.

4

II. Alkalmazott jogszabályi rendelkezések
Az általános adatvédelmi rendelet 2. cikk (1) bekezdése alapján az általános adatvédelmi rendeletet
kell alkalmazni a személyes adatok részben vagy egészben automatizált módon történő kezelésére,
valamint azoknak a személyes adatoknak a nem automatizált módon történő kezelésére, amelyek
valamely nyilvántartási rendszer részét képezik, vagy amelyeket egy nyilvántartási rendszer részévé
kívánnak tenni.
Az Infotv. 2. § (2) bekezdése értelmében az általános adatvédelmi rendeletet az ott megjelölt
rendelkezésekben foglalt kiegészítésekkel kell alkalmazni.
Az Infotv. 60. § (1) bekezdése szerint a személyes adatok védelméhez való jog érvényesülése
érdekében a Hatóság az érintett erre irányuló kérelmére adatvédelmi hatósági eljárást indít.
Az Infotv. 60. § (2) bekezdése alapján az adatvédelmi hatósági eljárás megindítása iránti kérelem
az általános adatvédelmi rendelet 77. cikk (1) bekezdésében, valamint a 22. § b) pontjában
meghatározott esetben nyújtható be.
Az általános adatvédelmi rendelet eltérő rendelkezése hiányában a kérelemre indult adatvédelmi
hatósági eljárásra az Ákr. rendelkezéseit kell alkalmazni az Infotv.-ben meghatározott eltérésekkel.
Az általános adatvédelmi rendelet 99. cikk (2) bekezdése értelmében az általános adatvédelmi
rendeletet 2018. május 25. napjától kell alkalmazni.
Az általános adatvédelmi rendelet 5. cikk (1) bekezdés a) és b) pontja szerint: „A személyes adatok:
a) kezelését jogszerűen és tisztességesen, valamint az érintett számára átlátható módon kell
végezni („jogszerűség, tisztességes eljárás és átláthatóság”);
b) gyűjtése csak meghatározott, egyértelmű és jogszerű célból történjen, és azokat ne kezeljék
ezekkel a célokkal össze nem egyeztethető módon; a 89. cikk (1) bekezdésének megfelelően nem
minősül az eredeti céllal össze nem egyeztethetőnek a közérdekű archiválás céljából, tudományos
és történelmi kutatási célból vagy statisztikai célból történő további adatkezelés („célhoz kötöttség”).”
Az általános adatvédelmi rendelet 6. cikk (1) bekezdés a), b) c) és f) pontja alapján: „A személyes
adatok kezelése kizárólag akkor és annyiban jogszerű, amennyiben legalább az alábbiak egyike
teljesül:
a) az érintett hozzájárulását adta személyes adatainak egy vagy több konkrét célból történő
kezeléséhez;
b) az adatkezelés olyan szerződés teljesítéséhez szükséges, amelyben az érintett az egyik fél, vagy
az a szerződés megkötését megelőzően az érintett kérésére történő lépések megtételéhez
szükséges;
c) az adatkezelés az adatkezelőre vonatkozó jogi kötelezettség teljesítéséhez szükséges;
f) az adatkezelés az adatkezelő vagy egy harmadik fél jogos érdekeinek érvényesítéséhez
szükséges, kivéve, ha ezen érdekekkel szemben elsőbbséget élveznek az érintett olyan érdekei
vagy alapvető jogai és szabadságai, amelyek személyes adatok védelmét teszik szükségessé,
különösen, ha az érintett gyermek.”
Az általános adatvédelmi rendelet 17. § (1) bekezdése értelmében: „Az érintett jogosult arra, hogy
kérésére az adatkezelő indokolatlan késedelem nélkül törölje a rá vonatkozó személyes adatokat,
az adatkezelő pedig köteles arra, hogy az érintettre vonatkozó személyes adatokat indokolatlan
késedelem nélkül törölje, ha az alábbi indokok valamelyike fennáll:
a) a személyes adatokra már nincs szükség abból a célból, amelyből azokat gyűjtötték vagy más
módon kezelték;

5

b) az érintett visszavonja a 6. cikk (1) bekezdésének a) pontja vagy a 9. cikk (2) bekezdésének a)
pontja értelmében az adatkezelés alapját képező hozzájárulását, és az adatkezelésnek nincs más
jogalapja;
c) az érintett a 21. cikk (1) bekezdése alapján tiltakozik az adatkezeléseó ellen, és nincs elsőbbséget
élvező jogszerű ok az adatkezelésre, vagy az érintett a 21. cikk (2) bekezdése alapján tiltakozik az
adatkezelés ellen;
d) a személyes adatokat jogellenesen kezelték;
e) a személyes adatokat az adatkezelőre alkalmazandó uniós vagy tagállami jogban előírt jogi
kötelezettség teljesítéséhez törölni kell;
f) a személyes adatok gyűjtésére a 8. cikk (1) bekezdésében említett, információs társadalommal
összefüggő szolgáltatások kínálásával kapcsolatosan került sor.”
Az általános adatvédelmi rendelet 17. cikk (3) bekezdés e) pontja szerint: „Az (1) és (2) bekezdés
nem alkalmazandó, amennyiben az adatkezelés szükséges:
e) jogi igények előterjesztéséhez, érvényesítéséhez, illetve védelméhez.”
Az általános adatvédelmi rendelet 58. cikk (2) bekezdése alapján: „A felügyeleti hatóság korrekciós
hatáskörében eljárva:
a) figyelmezteti az adatkezelőt vagy az adatfeldolgozót, hogy egyes tervezett adatkezelési
tevékenységei valószínűsíthetően sértik e rendelet rendelkezéseit;
b) elmarasztalja az adatkezelőt vagy az adatfeldolgozót, ha adatkezelési tevékenysége megsértette
e rendelet rendelkezéseit;
c) utasítja az adatkezelőt vagy az adatfeldolgozót, hogy teljesítse az érintettnek az e rendelet szerinti
jogai gyakorlására vonatkozó kérelmét;
d) utasítja az adatkezelőt vagy az adatfeldolgozót, hogy adatkezelési műveleteit – adott esetben
meghatározott módon és meghatározott időn belül – hozza összhangba e rendelet rendelkezéseivel;
e) utasítja az adatkezelőt, hogy tájékoztassa az érintettet az adatvédelmi incidensről;
f) átmenetileg vagy véglegesen korlátozza az adatkezelést, ideértve az adatkezelés megtiltását is;
g) a 16., 17., illetve a 18. cikkben foglaltaknak megfelelően elrendeli a személyes adatok
helyesbítését, vagy törlését, illetve az adatkezelés korlátozását, valamint a 17. cikk (2)
bekezdésének és a 19. cikknek megfelelően elrendeli azon címzettek erről való értesítését, akikkel
vagy amelyekkel a személyes adatokat közölték;
h) visszavonja a tanúsítványt vagy utasítja a tanúsító szervezetet a 42. és a 43. cikknek megfelelően
kiadott tanúsítvány visszavonására, vagy utasítja a tanúsító szervezetet, hogy ne adja ki a
tanúsítványt, ha a tanúsítás feltételei nem vagy már nem teljesülnek;
i) a 83. cikknek megfelelően közigazgatási bírságot szab ki, az adott eset körülményeitől függően az
e bekezdésben említett intézkedéseken túlmenően vagy azok helyett; és
j) elrendeli a harmadik országbeli címzett vagy nemzetközi szervezet felé irányuló adatáramlás
felfüggesztését.”
Az általános adatvédelmi rendelet 83. cikk (1)-(2) bekezdései és (5) bekezdés a)-b) pontjai
értelmében: „(1) Valamennyi felügyeleti hatóság biztosítja, hogy e rendeletnek a (4), (5), (6)
bekezdésben említett megsértése miatt az e cikk alapján kiszabott közigazgatási bírságok minden
egyes esetben hatékonyak, arányosak és visszatartó erejűek legyenek.
(2) A közigazgatási bírságokat az adott eset körülményeitől függően az 58. cikk (2) bekezdésének
a)–h) és j) pontjában említett intézkedések mellett vagy helyett kell kiszabni. Annak eldöntésekor,
hogy szükség van-e közigazgatási bírság kiszabására, illetve a közigazgatási bírság összegének
megállapításakor minden egyes esetben kellőképpen figyelembe kell venni a következőket:
a) a jogsértés jellege, súlyossága és időtartama, figyelembe véve a szóban forgó adatkezelés
jellegét, körét vagy célját, továbbá azon érintettek száma, akiket a jogsértés érint, valamint az általuk
elszenvedett kár mértéke;
b) a jogsértés szándékos vagy gondatlan jellege;

6

c) az adatkezelő vagy az adatfeldolgozó részéről az érintettek által elszenvedett kár enyhítése
érdekében tett bármely intézkedés;
d) az adatkezelő vagy az adatfeldolgozó felelősségének mértéke, figyelembe véve az általa a 25.
és 32. cikk alapján foganatosított technikai és szervezési intézkedéseket;
e) az adatkezelő vagy az adatfeldolgozó által korábban elkövetett releváns jogsértések;
f) a felügyeleti hatósággal a jogsértés orvoslása és a jogsértés esetlegesen negatív hatásainak
enyhítése érdekében folytatott együttműködés mértéke;
g) a jogsértés által érintett személyes adatok kategóriái;
h) az, ahogyan a felügyeleti hatóság tudomást szerzett a jogsértésről, különös tekintettel arra, hogy
az adatkezelő vagy az adatfeldolgozó jelentette-e be a jogsértést, és ha igen, milyen
részletességgel;
i) ha az érintett adatkezelővel vagy adatfeldolgozóval szemben korábban – ugyanabban a tárgyban
– elrendelték az 58. cikk (2) bekezdésében említett intézkedések valamelyikét, a szóban forgó
intézkedéseknek való megfelelés;
j) az, hogy az adatkezelő vagy az adatfeldolgozó tartotta-e magát a 40. cikk szerinti jóváhagyott
magatartási kódexekhez vagy a 42. cikk szerinti jóváhagyott tanúsítási mechanizmusokhoz;
valamint
k) az eset körülményei szempontjából releváns egyéb súlyosbító vagy enyhítő tényezők, például a
jogsértés közvetlen vagy közvetett következményeként szerzett pénzügyi haszon vagy elkerült
veszteség.
[…]
(5) Az alábbi rendelkezések megsértését – a (2) bekezdéssel összhangban – legfeljebb 20 000 000
EUR összegű közigazgatási bírsággal, illetve a vállalkozások esetében az előző pénzügyi év teljes
éves világpiaci forgalmának legfeljebb 4 %-át kitevő összeggel kell sújtani, azzal, hogy a kettő közül
a magasabb összeget kell kiszabni:
a) az adatkezelés elvei – ideértve a hozzájárulás feltételeit – az 5., 6., 7. és 9. cikknek megfelelően;
b) az érintettek jogai a 12–22. cikknek megfelelően;
[…]”
Az Infotv. 75/A. § szerint: „A Hatóság az általános adatvédelmi rendelet 83. cikk (2)-(6)
bekezdésében foglalt hatásköreit az arányosság elvének figyelembevételével gyakorolja, különösen
azzal, hogy a személyes adatok kezelésére vonatkozó – jogszabályban vagy az Európai Unió
kötelező jogi aktusában meghatározott – előírások első alkalommal történő megsértése esetén a
jogsértés orvoslása iránt – az általános adatvédelmi rendelet 58. cikkével összhangban – elsősorban
az adatkezelő vagy adatfeldolgozó figyelmeztetésével intézkedik.”
A hitelintézetekről és a pénzügyi vállalkozásokról szóló 2013. évi CCXXXVII. törvény (a
továbbiakban: Hpt.) 6. § (1) bekezdés 60. pontja alapján: „követelésvásárlási tevékenység:
követelésnek – a kötelezett kockázatának átvállalásával vagy anélkül történő – megszerzése,
megelőlegezése (ideértve a faktoringot és a forfetírozást is), valamint leszámítolása, függetlenül
attól, hogy a követelés esedékességének nyilvántartását és a kintlévőségek beszedését ki végzi.”
A számvitelről szóló 2000. évi C. törvény (a továbbiakban: Sztv.) 166. § (1) bekezdés értelmében:
„Számviteli bizonylat minden olyan a gazdálkodó által kiállított, készített, illetve a gazdálkodóval
üzleti vagy egyéb kapcsolatban álló természetes személy vagy más gazdálkodó által kiállított,
készített okmány (számla, szerződés, megállapodás, kimutatás, hitelintézeti bizonylat, bankkivonat,
jogszabályi rendelkezés, egyéb ilyennek minősíthető irat) – függetlenül annak nyomdai vagy egyéb
előállítási módjától –, amely a gazdasági esemény számviteli elszámolását (nyilvántartását)
támasztja alá.”
Az Sztv. 169. § (2) bekezdése szerint: „A könyvviteli elszámolást közvetlenül és közvetetten
alátámasztó számviteli bizonylatot (ideértve a főkönyvi számlákat, az analitikus, illetve részletező

7

nyilvántartásokat is), legalább 8 évig kell olvasható formában, a könyvelési feljegyzések hivatkozása
alapján visszakereshető módon megőrizni.”

III. Döntés
A Kérelmezők és a Kötelezett nyilatkozatai, valamint az MNB megkeresése alapján megállapítható,
hogy a Kötelezett az MNB engedélyéhez kötött követelésvásárlási pénzügyi szolgáltatási
tevékenységet engedély nélkül végezte, és ezen engedély nélkül végzett tevékenysége keretében
jutott hozzá a Kérelmezők személyes adataihoz egy 2014. március 21. napján kötött
engedményezési szerződés alapján. A Kötelezett továbbá az engedményezési szerződésen túl a
más hatósági eljárásokban keletkezett okiratok tárolásával – a Kérelmezők azokban szereplő
személyes adatai tárolásával – is kezeli jelenleg a Kérelmezők szintén az engedményezési
szerződésben szereplő személyes adatait.
A Hatóság jelen eljárásban a Kötelezett 2018. május 25. napját megelőzően végzett adatkezelése
vonatkozásában nem tett megállapításokat, mivel ezen időszak adatkezelése nem tárgya az
eljárásnak.
A Hatóság továbbá, bár az MNB megállapította azt, hogy a Kötelezett az MNB engedélyéhez kötött
követelésvásárlási pénzügyi szolgáltatási tevékenységet engedély nélkül végezte és erre tekintettel
az MNB eltiltotta a tevékenység végzésétől, – az MNB-hez hasonlóan – hatásköre hiányában nem
vizsgálta az engedély nélkül végzett követelésvásárlási tevékenység polgári jogi vetületeivel
kapcsolatos jogkérdéseket, így a Kötelezett és a Bank között létrejött engedményezési szerződés
érvényessége, érvénytelensége kérdését sem.
III. 1. A Kötelezett adatkezelésének jogalapja
III. 1. 1. A Kötelezett nyilatkozata szerint a követelésvásárlási tevékenységével összefüggő
adatkezelésének jogalapja egyrészt a közte és a Bank között létrejött engedményezési szerződés
teljesítése, másrészt, mivel a Kérelmezők személyes adatainak felvételére hozzájárulásuk alapján
került sor, az adatkezelő a felvett személyes adatokat törvény eltérő rendelkezésének hiányában a
rá vonatkozó jogi kötelezettség teljesítése céljából további külön hozzájárulás nélkül, valamint az
érintett hozzájárulásának visszavonását követően is kezelheti.
A Hatóság megállapítása szerint az általános adatvédelmi rendelet 6. cikk (1) bekezdés b) pontja
szerinti jogalap azonban csak akkor alkalmazható, ha az adatkezelés olyan szerződés teljesítéséhez
szükséges, amelyben az érintett az egyik fél. Tehát nem lehet kiterjeszteni ezt a jogalapot egyrészt
olyan adatkezelésekre, amelyekben az érintett nem fél, másrészt – a szerződéskötést megelőző
egyes lépések kivételével – olyan adatkezelésekre, amelyekre a szerződés érintett általi
nemteljesítése miatt előidézett helyzet orvoslása érdekében a szerződő felek rendes
együttműködési kötelezettségből fakadó lépések megtételéhez van szükség. A szerződés
teljesítése körébe eshetnek még azok a lépések, amikor az adatkezelő, aki a szerződést megkötötte
az érintettel – tehát aki a szerződésben a másik fél – teljesítési késedelem esetén felszólítja az
érintettet a teljesítésre. Azonban az általános adatvédelmi rendelet 6. cikk (1) bekezdés b) pontja
szerinti szerződéses jogalap már nem vonatkoztatható arra az esetre, ha az adatkezelő az elmaradt
teljesítés miatt az érintettel szembeni követelését követelésbehajtással foglalkozó vállalkozásra
engedményezi (azaz a problémát már a szerződésen kívül kívánja megoldani). Az engedményezés
keretében történő adatátvétel jogalapja így csak más, tipikusan az engedményes részéről a
követelés saját részére történő érvényesítéséhez fűződő jogos érdeke lehet.

8

A Polgári Törvénykönyvről szóló 2013. évi V. törvényhez (a továbbiakban: Ptk.) fűzött indokolás
szerint a követelések átruházására a tulajdonjog átruházásával azonos logika alapján kerül sor,
tehát az engedményezés tulajdonképpen nem más, mint a követelés tulajdonjogának átruházása.
Az engedményezéssel a követelés elválik az eredeti jogviszonytól, amelyből az származik, és az
engedményes kizárólag a követelés és nem pedig az alapjogviszony vonatkozásában lép az
engedményező helyébe. Azáltal, hogy az engedményezéssel a követelés elválik az
alapjogviszonytól és az engedményes a követelés jogosultjává válik, a követelés engedményes általi
érvényesítése, illetve az ahhoz kapcsolódó adatkezelés, többé már nem azon szerződés teljesítése
érdekében történik, amelyből a követelés eredetileg származott, mivel ebben az esetben az
engedményesnek nem a saját, hanem az engedményező javára kellene érvényesíteni az
engedményezés útján megszerzett követelést. Az engedményezéssel, amennyiben az ellenérték
fejében történik, az engedményező kötelezettel szembeni követelése a vételár függvényében
teljesen vagy részben megtérül. Az engedményes a követelés behajtása céljából saját érdekében
és saját javára jár el, hiszen az engedményezéssel ő válik a követelés jogosultjává, és a követelés
érvényesítése, az adós teljesítésre bírása, valamint az ennek érdekében végzett adatkezelés az ő
jogos érdekét, nem pedig az alapul fekvő szerződés teljesítését szolgálja, mivel a követelés az
engedményezéssel függetlenné vált a szerződéstől.
Mivel a Kötelezett engedményezés útján szerezte meg a Kérelmezőkkel szemben fennálló
követeléseket, valamint azok velejárójaként a Kérelmezők személyes adatait, és ezáltal a
követelések jogosultjává vált, ezen adatkezelésének jogalapja nem lehet az általános adatvédelmi
rendelet 6. cikk (1) bekezdés b) pontja szerinti szerződéses jogalap. A Hatóság megjegyzi továbbá,
hogy ezen jogalap engedményezésnél nem csak jelen ügyben, hanem a fent részletezettek miatt
elvi szinten is kizárt.
A […] ügyszámú közjegyzői okirat tanúsága szerint azt a szerződést, amelyből a Kötelezettre
engedményezett követelés származik, a Bank felmondta és a Kérelmezőkkel szemben 2011-ben
végrehajtási eljárást kezdeményezett, majd a Kérelmezők tartozását 2014-ben a Kötelezettre
engedményezte.
Az általános adatvédelmi rendelet 6. cikk (1) bekezdés b) pontja alapján történő adatkezelés
előfeltétele – amennyiben nem a szerződés megkötését megelőzően az érintett kérésére történő
lépések megtételéről van szó –, hogy létezzen, valamint érvényes és hatályos legyen a szerződés,
amelynek teljesítésére hivatkozással az adatkezelés történik.
A Kötelezett azonban olyan szerződés teljesítésére hivatkozással végezte a Kérelmezők személyes
adatainak kezelését, amely szerződés megszűnt, azaz nem alkalmas joghatás kiváltására. Ebből
kifolyólag a Kötelezett akkor sem hivatkozhatott volna jogszerűen az adatkezelése jogalapjaként az
általános adatvédelmi rendelet 6. cikk (1) bekezdés b) pontjára, ha egyébként az lenne az
adatkezelésének a megfelelő jogalapja.
III. 1. 2. Nem lehet továbbá a Kötelezett követelésvásárlással összefüggő adatkezelésének jogalapja
a korábban hatályos Infotv. azon rendelkezése sem, amely szerint, ha az érintettek személyes
adatainak felvételére hozzájárulásuk alapján került sor, az adatkezelő a felvett személyes adatokat
törvény eltérő rendelkezésének hiányában a rá vonatkozó jogi kötelezettség teljesítése céljából
további külön hozzájárulás nélkül, valamint az érintett hozzájárulásának visszavonását követően is
kezelheti. Ennek egyik oka, hogy a Kötelezett nem a Kérelmezők hozzájárulása alapján vette fel
személyes adataikat – a hozzájárulás jogalapja a fent kifejtettek szerint nem is alkalmazható –,
hanem a Bankkal kötött engedményezési szerződésre tekintettel. Ezen kívül olyan rá vonatkozó
kifejezett jogi kötelezettséget sem jelölt meg, amely alapján kezelhetné a Kérelmezők személyes
adatait. Másrészt figyelembe kell venni, hogy 2018. május 25. napjától a személyes adatok
kezelésére az általános adatvédelmi rendeletet kell alkalmazni az Infotv. 2. § (2) bekezdésében

9

megjelölt rendelkezésekben meghatározott kiegészítésekkel. Így a személyes adatok kezelésének
jogalapja tekintetében is az általános adatvédelmi rendelet szabályai alkalmazandók. Ebből
következően 2018. május 25. napját követően Infotv. szerinti jogalapra jogszerűen nem lehet
hivatkozni.
A fentiek alapján a Kötelezett megsértette az általános adatvédelmi rendelet 6. cikk (1) bekezdését,
mivel nem megfelelő jogalapra hivatkozással kezelte a Kérelmezők személyes adatait a
jogosulatlanul végzett követeléskezelési tevékenységével összefüggésben.
A Hatóság megjegyzi, hogy ahogyan a III. 1. 1. pont alatt is bemutatta, a személyes adatok
átvételének jogalapjaként az általános adatvédelmi rendelet 6. cikk (1) bekezdés f) pontja szerinti
jogos érdek jogalapja elvileg alkalmazható lett volna – megfelelően elvégzett érdekmérlegelés
alapján – azonban a Kötelezett ilyet nem végzett, csupán utalt rá a korábban hatályos Infotv. 6. §
(5) bekezdésének hivatkozásával, és e körben jelölte meg tévesen az érintett hozzájárulását mint
jogalapot.
III. 1. 3. Ez azonban nem jelenti azt, hogy a Kötelezettnek a Kérelmezők személyes adatainak
kezelésére semmiféle jogalapja nincs, más adatkezelési célokból. Ezek a Hatóság jelen eljárásának
tárgyát kifejezetten nem képező, de figyelembe vett más adatkezelési célok a különféle hatóságok
eljárásával függnek össze, mint például a Nemzeti Adó- és Vámhivatal, az MNB, a Magyar Bírósági
Végrehajtói Kar, a hatáskörrel és illetékességgel rendelkező bíróság, rendőrség, illetve földhivatal
eljárásaival. Az ezen szervek eljárásai során keletkezett okiratok – melyek a Kötelezett nyilatkozata
szerint a Kérelmezők engedményezési szerződésben szereplő személyes adatait tartalmazzák –
tárolása a Kötelezett jogi igényeinek előterjesztéséhez, érvényesítéséhez, illetve védelméhez
szükséges. Ebből következően, figyelemmel az általános adatvédelmi rendelet 17. cikk (3) bekezdés
e) pontjára mint a személyes adatok törlésének egyik korlátjára, ezen célokból tárolhatja a Kötelezett
a Kérelmezők személyes adatait, és az azokat tartalmazó okiratokat, így ezen adatkezelési célokra
tekintettel a személyes adataik nem törölhetőek.
Ezeken kívül jogi kötelezettsége a Kötelezettnek magának az engedményezési szerződésnek a
megőrzése is – a benne foglalt kérelmezői személyes adatokkal. Az Sztv. alapján a szerződést mint
a könyvviteli elszámolást közvetlenül és közvetetten alátámasztó számviteli bizonylatot legalább 8
évig kell olvasható formában, a könyvelési feljegyzések hivatkozása alapján visszakereshető módon
megőrizni.
III. 2. A Kötelezett adatkezelésének jogszerűsége és célja
A Kötelezett az engedményezési szerződés alapján a Kérelmezőkkel szemben fennálló követelések
jogosultjává vált, és a követelések érvényesítése, az adósok teljesítésre bírása érdekében, annak
céljából kezeli személyes adataikat. Önmagában ezen adatkezelési cél jogszerűnek minősül.
Tekintettel azonban arra, hogy az MNB piacfelügyeleti eljárásában 2019. január 8. napján hozott, és
2019. január 11. napján véglegessé vált […] számú határozatában megállapította, hogy a Kötelezett
2014. […] és 2015. […] között a Kérelmezőket érintően is engedély nélkül végezte a Hpt. 6. § (1)
bekezdés 60. pontja szerinti követelésvásárlási tevékenységet, mely miatt el is tiltotta e tevékenység
végzésétől, a Hatóság álláspontja szerint e jogellenesen végzett tevékenységgel összefüggő
adatkezelés és annak célja is jogellenes.
Az általános adatvédelmi rendelet 5. cikk (1) bekezdés a) és b) pontja az adatkezelés elvei között
kimondja, hogy a személyes adatok kezelését jogszerűen kell végezni, illetve, hogy a személyes
adatok gyűjtése csak meghatározott, egyértelmű és jogszerű célból történhet, és azok nem
kezelhetők e célokkal össze nem egyeztethető módon.

10

Tekintettel tehát arra, hogy a Kötelezett a követelésvásárlási tevékenységet jogellenesen végezte,
a Hatóság álláspontja szerint a Kérelmezők személyes adatait is jogellenesen kezeli ezen
adatkezelési célból, megsértve ezzel az általános adatvédelmi rendelet 5. cikk (1) bekezdés a) és
b) pontját.
Ugyanakkor a Kötelezett a vele szemben indult hatósági eljárások során keletkezett iratokban
szereplő kérelmezői személyes adatokat jogszerűen kezelheti az általános adatvédelmi rendelet 17.
cikk (3) bekezdés e) pontjára tekintettel, emiatt a Hatóság ezen személyes adatok törlését
határozatában nem rendelte, hanem helyette korlátozza a Kérelmezők személyes adatainak
kezelését.
IV. Jogkövetkezmények
A Hatóság a Kérelmezők kérelmének részben helyt ad és az általános adatvédelmi rendelet 58. cikk
(2) bekezdés b) pontja alapján elmarasztalja a Kötelezettet, mert megsértette az általános
adatvédelmi rendelet 5. cikk (1) bekezdés a) és b) pontját, valamint az általános adatvédelmi
rendelet 6. cikk (1) bekezdését azzal, hogy a jogszerű és a célhoz kötött adatkezelés elvét
megsértve, megfelelő jogalap nélkül kezeli a Kérelmezők személyes adatait a jogosulatlanul végzett
követeléskezelési tevékenységével összefüggésben.
A Hatóság a jogosulatlan követeléskezeléssel összefüggő adatkezelés tekintetében az általános
adatvédelmi rendelet 58. cikk (2) bekezdés f) pontja alapján korlátozza a Kérelmezők személyes
adatainak kezelését és megtiltja, hogy a Kötelezett követelésvásárlási tevékenységgel
összefüggésben kezelje azokat.
A Hatóság elutasítja a Kérelmezők adatvédelmi bírság kiszabására vonatkozó kérelmét, mivel e
jogkövetkezmény alkalmazása a Kérelmezők jogát vagy jogos érdekét közvetlenül nem érinti,
számukra a Hatóság ilyen döntése jogot vagy kötelezettséget nem keletkeztet, ebből kifolyólag ezen
– a közérdek érvényesítésének körébe eső jogkövetkezmény alkalmazása tekintetében a
bírságkiszabás vonatkozásában a Kérelmezők nem minősülnek ügyfélnek az Ákr. 10. § (1)
bekezdése alapján, illetve – mivel az Ákr. 35. § (1) bekezdésének nem felel meg, e vonatkozásban
kérelem benyújtásának nincs helye, a beadvány ezen része kérelemként nem értelmezhető.
A Hatóság mindazonáltal hivatalból megvizsgálta, hogy indokolt-e a Kötelezettel szemben
adatvédelmi bírság kiszabása. E körben a Hatóság az általános adatvédelmi rendelet 83. cikk (2)
bekezdése és az Infotv. 75/A. §-a alapján mérlegelte az ügy összes körülményét és megállapította,
hogy a jelen eljárás során feltárt jogsértés esetében a figyelmeztetés se nem arányos, se nem
visszatartó erejű szankció, ezért bírság kiszabása szükséges. A Hatóság a bírság kiszabása során
az alábbi tényezőket vette figyelembe:
A Kötelezett által elkövetett jogsértések az általános adatvédelmi rendelet 83. cikk (5) bekezdés b)
pontja szerint a magasabb összegű bírságkategóriába tartozó jogsértésnek minősülnek.
A Hatóság a bírságkiszabás során az alábbi körülményeket vette figyelembe:
 A Kötelezett szándékosan járt el, amikor az MNB engedélyéhez kötött követelésvásárlási
pénzügyi szolgáltatási tevékenységet engedély nélkül végezte, és ennek során kezelte a
Kérelmezők személyes adatait.
 A Kötelezett azzal, hogy a Hatóság NAIH/2019/1598/5. számú végzésére nem nyújtott
megfelelő tájékoztatást, az Ákr.-ben és az általános adatvédelmi rendeletben előírt

11

együttműködési és adatszolgáltatási kötelezettségét is – neki felróhatóan – megszegte. A
Kötelezett ezen adatszolgáltatási kötelezettségének nem teljesítésével nehezítette a
tényállás feltárását, és további eljárási cselekmény foganatosítását tette szükségessé.
 A Kötelezett elmarasztalására az általános adatvédelmi rendelet megsértése miatt még
nem került sor.
A Hatóság súlyos jogsértésnek értékelte, hogy a Kötelezett jogszerűtlenül követeléskezelési célból
kezeli a Kérelmezők személyes adatait.
A bírság kiszabása szükséges a Kötelezett tekintetében speciálisan, illetve a hasonló adatkezelést
végzők tekintetében generálisan a további jogsértések megelőzése érdekében.
A fentiekre, valamint arra tekintettel, hogy a Kötelezett 2017. évi beszámolója szerinti nettó
árbevétele nulla forint volt, a kiszabott adatvédelmi bírság alacsony összegű és nem lépi túl a
kiszabható bírság maximumát.
A fentiek alapján a Hatóság a rendelkező részben foglaltak szerint döntött.
V. Egyéb kérdések:
A Hatóság hatáskörét az Infotv. 38. § (2) és (2a) bekezdése határozza meg, illetékessége az ország
egész területére kiterjed.
A határozat az Ákr. 80-81. §-án és az Infotv. 61. § (1) bekezdésén alapul. A határozat az Ákr. 82. §
(1) bekezdése alapján a közlésével véglegessé válik. Az Ákr. 112. §-a, és 116. § (1) bekezdése,
illetve a 114. § (1) bekezdése alapján a határozattal szemben közigazgatási per útján van helye
jogorvoslatnak.
***
Az Ákr. 135. § (1) bekezdés a) pontja szerint a kötelezett a törvényes kamatnak megfelelő mértékű
késedelmi pótlékot köteles fizetni, ha pénzfizetési kötelezettségének határidőben nem tesz eleget.
A Ptk. 6:48. § (1) bekezdése alapján pénztartozás esetén a kötelezett a késedelembe esés
időpontjától kezdődően a késedelemmel érintett naptári félév első napján érvényes jegybanki
alapkamattal megegyező mértékű késedelmi kamatot köteles fizetni.
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság döntésével
szembeni közigazgatási per törvényszéki hatáskörbe tartozik, a perre a Kp. 13. § (11) bekezdése
alapján a Fővárosi Törvényszék kizárólagosan illetékes. A polgári perrendtartásról szóló 2016. évi
CXXX. törvénynek (a továbbiakban: Pp.) – a Kp. 26. § (1) bekezdése alapján alkalmazandó – 72. §a alapján a törvényszék hatáskörébe tartozó perben a jogi képviselet kötelező. A Kp. 39. § (6)
bekezdése szerint – ha törvény eltérően nem rendelkezik – a keresetlevél benyújtásának a
közigazgatási cselekmény hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9. § (1) bekezdés b) pontja szerint az ügyfél jogi képviselője
elektronikus kapcsolattartásra kötelezett.

12

A keresetlevél benyújtásának idejét és helyét a Kp. 39. § (1) bekezdése határozza meg. A tárgyalás
tartása iránti kérelem lehetőségéről szóló tájékoztatás a Kp. 77. § (1)-(2) bekezdésén alapul. A
közigazgatási per illetékének mértékét az illetékekről szóló 1990. évi XCIII. törvény (továbbiakban:
Itv.) 45/A. § (1) bekezdése határozza meg. Az illeték előzetes megfizetése alól az Itv. 59. § (1)
bekezdése és 62. § (1) bekezdés h) pontja mentesíti az eljárást kezdeményező felet.
Ha az előírt kötelezettsége teljesítését a Kötelezett megfelelő módon nem igazolja, a Hatóság úgy
tekinti, hogy a kötelezettséget határidőben nem teljesítette. Az Ákr. 132. §-a szerint, ha a Kötelezett
a hatóság végleges döntésében foglalt kötelezésnek nem tett eleget, az végrehajtható. A Hatóság
határozata az Ákr. 82. § (1) bekezdése szerint a közléssel véglegessé válik. Az Ákr. 133. §-a
értelmében a végrehajtást – ha törvény vagy kormányrendelet másként nem rendelkezik – a döntést
hozó hatóság rendeli el. Az Ákr. 134. §-a értelmében a végrehajtást – ha törvény, kormányrendelet
vagy önkormányzati hatósági ügyben helyi önkormányzat rendelete másként nem rendelkezik – az
állami adóhatóság foganatosítja. Az Infotv. 60. § (7) bekezdése alapján a Hatóság határozatában
foglalt, meghatározott cselekmény elvégzésére, meghatározott magatartásra, tűrésre vagy
abbahagyásra irányuló kötelezés vonatkozásában a határozat végrehajtását a Hatóság
foganatosítja.
Budapest, 2019. június 3.

Dr. Péterfalvi Attila
elnök
c. egyetemi tanár

