Ügyiratszám: NAIH/2019/363/2.
Előzmény: NAIH/2018/6408/H

Tárgy: pontosság elvének megsértése

H AT ÁR O Z AT

A Nemzeti Adatvédelmi és Információszabadság Hatóság (a továbbiakban: Hatóság) előtt […]
kérelmező (a továbbiakban: Kérelmező) […] (a továbbiakban: Kötelezett) téves telefonszámra
küldött értesítésekkel kapcsolatos személyes adatok jogellenes kezelésének megállapítására
irányult kérelmére indult adatvédelmi hatósági eljárásban az alábbi döntést hozza:
1. A Hatóság a Kérelmező
kérelmének helyt ad
és megállapítja, hogy a Kötelezett nem tett eleget a pontosság elvében megfogalmazott, továbbá az
érintetti jogok elősegítésére vonatkozó kötelezettségének, ezért utasítja a Kötelezettet a Kérelmező
telefonszámadata kezelésének az adat pontosságának ellenőrzésére terjedő időtartamra történő
korlátozására.
Felszólítja a Hatóság a Kötelezettet, hogy a Kérelmezőt tájékoztassa az adat pontossága
ellenőrzésének eredményéről és az ellenőrzés eredményeként hozott intézkedésekről!
A megtett intézkedéseiről szóló igazolást a bírósági felülvizsgálat kezdeményezésére irányadó
keresetindítási határidő lejártától számított 30 napon belül küldje meg a Hatóságnak.
2. A Hatóság a Kötelezettet az általa végzett jogellenes adatkezelés miatt
500. 000 Ft, azaz ötszázezer forint
adatvédelmi bírság
megfizetésére kötelezi.
A hatósági eljárás során eljárási költség nem merült fel, ezért annak viseléséről nem rendelkezett a
Hatóság.
A bírságot a bírósági keresetindítási határidő lejártától számított 15 napon belül a Hatóság
központosított bevételek beszedése célelszámolási forintszámlája (10032000-01040425-00000000
Központosított beszedési számla IBAN: HU83 1003 2000 0104 0425 0000 0000) javára kell
megfizetni. Az összeg átutalásakor a NAIH/2018/6408. BÍRS. számra kell hivatkozni.
Ha a Kötelezett a bírságfizetési kötelezettségének határidőben nem tesz eleget, késedelmi pótlékot
köteles fizetni. A késedelmi pótlék mértéke a törvényes kamat, amely a késedelemmel érintett
naptári félév első napján érvényes jegybanki alapkamattal egyezik meg. A bírság és a késedelmi
pótlék meg nem fizetése esetén a Hatóság elrendeli a határozat végrehajtását, a bírság és a

késedelmi pótlék adók módjára történő behajtását. A bírság és a késedelemi pótlék adók módjára
történő behajtását a Nemzeti Adó- és Vámhivatal végzi.
A jelen határozattal szemben közigazgatási úton jogorvoslatnak nincs helye, de az a közléstől
számított 30 napon belül a Fővárosi Törvényszékhez címzett keresettel közigazgatási perben
megtámadható. A keresetlevelet a Hatósághoz kell benyújtania, elektronikusan, amely azt az ügy
irataival együtt továbbítja a bíróságnak. A tárgyalás tartása iránti kérelmet a keresetben jelezni kell.
A teljes személyes illetékmentességben nem részesülők számára a bírósági felülvizsgálati eljárás
illetéke 30 000 Ft, a per tárgyi illetékfeljegyzési jog alá esik. A Fővárosi Törvényszék előtti eljárásban
a jogi képviselet kötelező.
INDOKOLÁS
I. Az eljárás menete és a tényállás tisztázása
A Kérelmező a Hatósághoz 2018. október 13. napján érkezett kérelmében adatvédelmi hatósági
eljárás megindítását kezdeményezte és kérte, hogy a Hatóság vizsgálja meg a bejelentésében
részletezett ügyben a Kötelezett adatkezelését.
A Kérelmező beadványában előadottak szerint a Kötelezettől telefonon keresztül – a [….]
telefonszámra - szöveges üzenetben értesítéseket kapott hitelkártya tartozással kapcsolatban,
annak ellenére, hogy Kötelezettnek nem ügyfele. A Kérelmező 2018. augusztus 08. napján telefonon
keresztül panaszt tett, melyet a Kérelmező által mellékelt jegyzőkönyv alapján [….] hibajegy
azonosítóval láttak el. Az […] hibajegy azonosítóval ellátott panasz tartalma az alábbi volt:
„Nem ügyfél kapja az SMS értesítéseket. Szeretne panaszt tenni. A [….]-es telefonszám […] nevére
szól, hitelkártya számla tartozásról megy az SMS, a […]-es telefonszámról. Többször jelezte a bank
részére nem kíván megkeresést kapni, mivel nem ügyfele a banknak. Kéri az ügy kivizsgálását és
az SMS-ek leállítását.”
A Kérelmezőt értesítette a Kötelezett a [….] .sz. 2018. szeptember 03. napján kelt levelében arról,
hogy a panasz alapján a szükséges lépéseket megtette, ennek ellenére a Kérelmező által előadottak
szerint a Kérelmező 2018. október 6. napján ismét kapott telefonon keresztül szöveges üzenetben
értesítést a Kötelezettől.
A kérelemre az információs önrendelkezési jogról és az információszabadságról szóló 2011. évi
CXII. törvény (a továbbiakban: Infotv.) 60. § (1) bekezdése alapján 2018. október 14. napján
adatvédelmi hatósági eljárás indult NAIH/2018/6408/H. számon.
A Hatóság a NAIH/2018/6408/2/H. számú végzésével hivatkozással az általános közigazgatási
rendtartásról szóló 2016. évi CL. törvény (a továbbiakban: Ákr.) 44. §-ra a Kérelmezőt hiánypótlásra
hívta fel, mely alapján a Kérelmező becsatolta az előfizetői szerződését, amely alátámasztotta a
Kérelmező azon állítását, miszerint a […] telefonszám a Kérelmező telefonszáma. A becsatolt
előfizetői szerződés 2017. 05. 17. napján jött létre.
A Hatóság a Kötelezettet nyilatkozattételre hívta fel a tényállás tisztázása érdekében, melyre
megküldte a nyilatkozatát (a továbbiakban: 1.számú nyilatkozat).
A Kötelezett az 1. számú nyilatkozatában előadta, hogy a „Kérelmező 2018. 07.09. napján újabb
panaszt tett, tekintettel arra, hogy továbbra is kap sms-eket a korábban megjelölt telefonszámra.
Ügyfelünk részére ismételten megküldettük az adatpontosításra felszólító levelet. Bank igyekszik
ilyen esetekben elérni az Ügyfelet, ugyanakkor ez gyakran időt vesz igénybe, hiszen a
rendelkezésre álló csatornák száma és gyorsasága korlátos.”
2

A Kötelezett az 1. sz. nyilatkozatban arra hivatkozott, hogy a Kérelmezőtől nem kérhetnek olyan
okiratot, mellyel a Kérelmező az állítása hitelességét támasztja alá, hiszen a Kérelmező nem áll a
Kötelezettel semmiféle jogviszonyban. „Mivel a Kérelmezőtől a Bank nem kérhet olyan okiratot,
mellyel állítása hitelességét támasztja alá, hiszen nem áll vele semmiféle jogviszonyban, illetőleg
olyan túlzó mértékű adatkezeléshez vezetne, mely nem áll arányban az elérni kívánt céllal, így
Ügyfele megkeresését, mint kevésbé korlátozó eszközt választotta a probléma orvoslására.”
A Kötelezett az 1. sz. nyilatkozatban írtak ellenére a Kérelmező részére megküldte a […]. számú
levelet, melyet a Kérelmező a Hatóság részére továbbított, mely levélben a fenti 1. sz. nyilatkozatban
írtakkal szemben azt kérte a Kötelezett, hogy a Kérelmező igazolja az előfizetői szerződés
másolatának becsatolásával, hogy a kérelemmel érintett telefonszám a Kérelmező telefonszáma.
A Kötelezett 1. sz. nyilatkozata szerint a „Bank a fent leírtak alapján egy harmadik fél kérésére az
Ügyfele által megadott és szolgáltatásnyújtáshoz kapcsolódóan kezelt telefonszámot nem
törölhette, hiszen ilyen kérelem előterjesztésére az adat, - mely egyben banktitkot képez – gazdája
jogosult. Bank információi alapján a telefonszám nem Kérelmező, hanem más személy, a Bank
egyik ügyfelének személyes adata. És mint ilyen, banktitok is egyben, így ennek törlésére nincs
mód. Bank a probléma orvoslása érdekében igyekezett kapcsolatot felvenni Ügyfelével, mely mai
napig nem vezetett eredményre.”
Az 1. számú nyilatkozatból az alább idézettek szerint a Kötelezett az ügyfele számára pénzforgalmi
számlát vezet, és aki ehhez kapcsolódóan ún. mobilbank szolgáltatást is igénybe vesz.
„A Bank adatkezelési tevékenységét tekintve a telefonszám nem vagy nem kizárólagosan marketing
célokat szolgál, hiszen részben bizonyos tranzakciók megerősítéséhez (sms-ben küldött ún. Onetime-password használatásval), részben pedig az említett mobilinfó szolgáltatás részeként, az egyes
tranzakciókról számlainformációk közléséhez szükséges.“
A Hatóság újabb nyilatkozattételre hívta fel a Kötelezettet, aki arra határidőben válaszolt (a
továbbiakban: 2. számú nyilatkozat).
A 2. számú nyilatkozat szerint a Kötelezett ügyfele - aki nem a Kérelmező - 2007. augusztus 15.
napján, a számlanyitáskor adta meg a kérelemmel érintett – [….] – telefonszámot a Kötelezettnek.
A szerződéskötéskor személyesen azonosította az ügyfelet a Kötelezett, a későbbiekben a
szöveges üzenetek küldése előtt telefonon keresztül nem történt azonosítás.
A Kötelezett 2018. július 10. napján és 2018. szeptember 14. napján küldött adatpontosító levelet
az ügyfelének. A Kötelezett 2. számú nyilatkozatában írtak szerint a Kötelezett 2018. szeptember 3án kelt levelében az alábbiak miatt kérte az előfizetői szerződést a Kérelmezőtől:
„Az előfizetői szerződést Bankunk annak érdekében kérte a Kérelmezőtől, hogy ténylegesen
megbizonyosodhasson arról, hogy a kérelemmel érintett telefonszám már nem az Ügyfelünkhöz
tartozik, amely alapján rendszerünkben is törlésre kerülhetne a kérelemmel érintett telefonszám. A
szerződés bemutatása is elegendő lett volna, azonban a Kérelmező nem Bankunk Ügyfele, emellett
bejelentését is telefonon adta meg, így Bankunk javaslata a szerződés másolatának eljuttatása
volt...”
A Hatóság felhívására a Kötelezett az alábbiak szerint kifejtette, hogy mit értett a Kérelmezőnek
küldött […] számú levelükben írtakkal kapcsolatban az alatt, hogy megtették a „szükséges
lépéseket”:
„A fent leírtaknak megfelelően a Bank adatpontosító levéllel kereste meg az Ügyfelet a
rendelkezésre álló csatornán, postai levél útján. Ezen levélben kéri a Bank, hogy Ügyfél tegyen
eleget szerződéses kötelezettségének (ezen rendelkezést többek között a Bank Általános Üzleti
3

Feltételei illetőleg az Adatvédelmi és adatkezelési tájékoztató is tartalmazzák), és amennyiben az
adatai megváltoztak, azt a Banknak jelentse be. Mivel a Bank Ügyfele más elérhetőségét nem ismeri
(pl. nincs másodlagos telefonszám), más csatornán nem tudta elindítani a folyamatot.”
A 2. számú nyilatkozat 4. pontjában a megtett intézkedésekkel kapcsolatban az olvasható, hogy
„Bankunk természetesen intézkedett annak érdekében, hogy további téves megkeresés ne
történjen. Emellett fenntartjuk korábbi álláspontunkat, mely szerint az előfizetői szerződés bekérése
nem minden esetben megfelelő megoldás adatkezelés szempontjából, azonban az eset összes
körülményeire tekintettel nem láttunk más lehetőséget a kialakult vitás helyzet rendezésére.
Ismételten hangsúlyozzuk, hogy Ügyfelünk többszöri felhívás ellenére sem vette fel a kapcsolatot a
Bankunkkal az elérhetőségi adatok pontosítása érdekében.”
A Kötelezett Kérelmezőnek küldött válasza szerint:
„Szíves tájékoztatásul közöljük, hogy telefonszámot kizárólag Ügyfelünk megbízása alapján áll
módunkban módosítani rendszerünkben. Bankunk megtette a szükséges lépéseket annak
érdekében, hogy Ügyfelünk kezdeményezze az adatok módosítását. Amennyiben a probléma
továbbra is fennállna, kérjük szíveskedjen eljuttatni Bankunk részére azt a szerződést, mely igazolja,
hogy az adott telefonszám az Ön tulajdonát képezi.”
A 2. sz. nyilatkozat szerint „További érv amellett, hogy egy harmadik fél kérésére nem módosíthatja
a Bank a telefonszámot, illetve nem törölheti azt, hogy ez az Ügyféllel fennálló szerződés részét
képezi, melyet a Bank, még a bejelentés ellenére sem módosíthat egyoldalúan.“
II. Alkalmazandó jogszabályok
A természetes személyeknek a személyes adatok kezelése tekintetében történő védelméről és az
ilyen adatok szabad áramlásáról, valamint a 95/46/EK irányelv hatályon kívül helyezéséről szóló
2016/679 (EU) rendelet (a továbbiakban: általános adatvédelmi rendelet) 2. cikk (1) bekezdése
szerint a rendeletet kell alkalmazni a személyes adatok részben vagy egészben automatizált módon
történő kezelésére, valamint azoknak az adatoknak a nem automatizált kezelésére, amelyek
valamely nyilvántartási rendszer részét képezik, vagy amelyeket egy nyilvántartási rendszer részévé
kívánnak tenni.
Az általános adatvédelmi rendelet 5. cikk (1) bekezdés d) pontja alapján a személyes adatok:
pontosnak és szükség esetén naprakésznek kell lenniük; minden észszerű intézkedést meg kell
tenni annak érdekében, hogy az adatkezelés céljai szempontjából pontatlan személyes adatokat
haladéktalanul töröljék vagy helyesbítsék („pontosság”).
Az általános adatvédelmi rendelet 12. cikk (1) bekezdés alapján az adatkezelő megfelelő
intézkedéseket hoz annak érdekében, hogy az érintett részére a személyes adatok kezelésére
vonatkozó, a 13. és a 14. cikkben említett valamennyi információt és a 15-22. és 34. cikk szerinti
minden egyes tájékoztatást tömör, átlátható, érthető és könnyen hozzáférhető formában, világosan
és közérthetően megfogalmazva nyújtsa, különösen a gyermekeknek címzett bármely információ
esetében. Az információkat írásban vagy más módon - ideértve adott esetben az elektronikus utat
is - kell megadni. Az érintett kérésére szóbeli tájékoztatás is adható, feltéve, hogy más módon
igazolták az érintett személyazonosságát.
Az általános adatvédelmi rendelet 12. cikk (2) bekezdés alapján az adatkezelő elősegíti az érintett
15-22. cikk szerinti jogainak a gyakorlását. A 11. cikk (2) bekezdésében említett esetekben az
adatkezelő az érintett 15-22. cikk szerinti jogai gyakorlására irányuló kérelmének a teljesítését nem
tagadhatja meg, kivéve, ha bizonyítja, hogy az érintettet nem áll módjában azonosítani.
4

Az általános adatvédelmi rendelet 12. cikk (3) bekezdése alapján az adatkezelő indokolatlan
késedelem nélkül, de mindenféleképpen a kérelem beérkezésétől számított egy hónapon belül
tájékoztatja az érintettet a 15-22. cikk szerinti kérelem nyomán hozott intézkedésekről.
Az általános adatvédelmi rendelet 12. cikk (4) bekezdése alapján ha az adatkezelő nem tesz
intézkedéseket az érintett kérelme nyomán, késedelem nélkül, de legkésőbb a kérelem
beérkezésétől számított egy hónapon belül tájékoztatja az érintettet az intézkedés elmaradásának
okairól, valamint arról, hogy az érintett panaszt nyújthat be valamely felügyeleti hatóságnál, és élhet
bírósági jogorvoslati jogával.
Az általános adatvédelmi rendelet 18. cikk (1) bekezdés a) pontja alapján az érintett jogosult arra,
hogy kérésére az adatkezelő korlátozza az adatkezelést, ha az érintett vitatja a személyes adatok
pontosságát, ez esetben a korlátozás arra az időtartamra vonatkozik, amely lehetővé teszi, hogy az
adatkezelő ellenőrizze a személyes adatok pontosságát.
Az általános adatvédelmi rendelet 58. cikk (2) bekezdés alapján a felügyeleti hatóság a vizsgálati
hatáskörében eljárva:
„c) utasítja az adatkezelőt vagy az adatfeldolgozót, hogy teljesítse az érintettnek az e rendelet
szerinti jogai gyakorlására vonatkozó kérelmét;
g) a 16., 17., illetve a 18. cikkben foglaltaknak megfelelően elrendeli a személyes adatok
helyesbítését, vagy törlését, illetve az adatkezelés korlátozását, valamint a 17. cikk (2)
bekezdésének és a 19. cikknek megfelelően elrendeli azon címzettek erről való értesítését, akikkel
vagy amelyekkel a személyes adatokat közölték.”
A jogsértés jellege alapján – érintetti jogok sérelme – a kiszabható bírság felső határa az általános
adatvédelmi rendelet 83. cikk (5) bekezdés b) pont alapján 20 000 000 EUR, illetve a Kötelezett
esetében az előző pénzügyi év teljes világpiaci forgalmának legfeljebb 4%-a.
III. Hatóság döntése
III.1. A vizsgált adatkezelés
A Kérelmező a Kötelezetthez 2018. augusztus 8. napján telefonon keresztül érintetti kérelmet
nyújtott be, melyben kérte a Kötelezettől, hogy ne használja a telefonszámát és ne küldjön más
személy számlatartozásáról sms-eket. A Kérelmező érintetti beadványára a 2018. szeptember 03.
napján kelt – […]. sz. - válaszlevelét küldte a Kötelezett.
A Kötelezett a Kérelmező bejelentése alapján küldött adatpontosításra felhívó leveleket az
ügyfelének 2018. július 10. és 2018. szeptember 14. napján. A Kérelmező ennek ellenére továbbra
is - 2018. október 6. napján is - sms üzenetet kapott a Kötelezettől más személy tartozásával
kapcsolatban, emiatt fordult a Hatósághoz a 2018. október 13. napján.
Az eljárás tárgyát képező telefonszám adat a Kérelmező személyes adatának minősül, így az
általános adatvédelmi rendelet 4. cikk 2. pontja alapján a telefonszám nyilvántartásban történő
tárolása és felhasználása adatkezelésnek minősül.

5

III.2. Pontosság elve
A Kérelmező többször kifogásolta a telefonszáma használatát, kétségbe vonta az adatnyilvántartás
pontosságát, mivel más személy ügyében használták fel a telefonszámát, és kérte, hogy ne
használják fel azt a továbbiakban.
A Kötelezett a panasz nyomán „szükséges intézkedések“-et tett, ez az ügyfele postai úton történt
megkeresését jelentette, az adatkezelést nem korlátozta. A Hatóság álláspontja szerint az, hogy a
Kötelezett megkereste az ügyfelét az adatpontosításra felhívó levelével, megfelelő, de nem
elegendő intézkedésnek tekinthető.
A Kötelezett ügyfelével 2007. augusztus 15. napján kötött, jelenleg is fennálló írásbeli szerződés,
mint számviteli bizonylat tartalmazza a Kérelmező telefonszámát. Azonban a szerződésben
szereplő telefonszám nem alkalmas a szerződés teljesítéséhez szükséges lépések megtételére, a
tranzakciós értesítések, jelzések ügyfél részére történő kiküldésére, mert már a Kötelezettel
jogviszonyban nem álló harmadik személy személyes adata.
A Hatóság abban egyetért a Kötelezettel, hogy az adatkezelőnek nincs adattörlési kötelezettsége
olyan esetben, amikor az ügyfele által korábban rendelkezésére bocsátott adat pontossága
harmadik személy bejelentése alapján válik kérdésessé és nem igazolt, hogy az adat felett már nem
az ügyfél, hanem a bejelentő jogosult rendelkezni.
Azonban az adatkezelő bejelentés alapján tett intézkedéseinek elő kell segítenie a pontosság
elvének érvényesülését és meg kell akadályoznia a pontatlan adatok felhasználását. Ilyen esetben
a Hatóság álláspontja szerint – észszerű intézkedést hozva – az adatkezelőnek a pontatlan adat
kezelését átmenetileg korlátoznia kell.
Fentiekre figyelemmel a Kötelezett adatkezelése, az általa tárolt telefonszámra való sms küldése
csak addig volt jogszerűnek tekinthető, amíg vélelmezhető volt, hogy a nyilvántartott telefonszám az
ügyfeléé, amikor ez kétségessé vált a Kérelmező bejelentése folytán, a Kötelezettnek intézkednie
kellett volna az adat kezelésének korlátozásáról a helyzet tisztázásáig, az adatpontosság
ellenőrzéséig. A Kötelezett ennek a kötelezettségének nem tett eleget, mert a Kérelmező
bejelentése után - amikor már kétségessé vált a kezelt adat pontossága és naprakészsége - is
küldött sms-t és az értesítések küldésére felhasználta a telefonszámot, ezzel megsértette az
általános adatvédelmi rendelet 5. cikk (1) bekezdés d) pontját.
A pontosság elve nem csak a Kötelezettől, hanem az adatalanytól is megköveteli a szükséges
intézkedések megtételét, tehát szükséges az adatalany együttműködése is, mely szerződéses
kapcsolatok esetén a Polgári Törvénykönyvről szóló 2013. évi V. törvény 6:62. § (1) bekezdésében
szabályzott együttműködési és tájékoztatási kötelezettségre is visszavezethető. A szerződéses
kapcsolat és az ebből származó együttműködési kötelezettség alapján a Kötelezett ügyfelének a
Kötelezett által küldött adatpontosító levélre válaszolnia kellett volna, sőt még azt megelőzően, a
változások beállta után indokolatlan késedelem nélkül értesítenie kellett volna a személyes
adataiban történt változásról a Kötelezettet. Ez nem történt meg, azonban ez nem indok arra, hogy
a Kötelezett továbbra is használja az adatot, és nem ad felmentést az adatkorlátozással kapcsolatos
intézkedések megtétele alól.
III.3. Érinteti jogok gyakorlásának elősegítésével kapcsolatos adatkezelői kötelezettség
Az általános adatvédelmi rendelet 12. cikk (1), (2), (3) és (4) bekezdése tartalmaz előírásokat az
érintetti jogok gyakorlásának elősegítésével kapcsolatban.

6

A Kötelezett a - 2018. szeptember 03. napján kelt – válaszlevelében értesítette a Kérelmezőt arról,
hogy az érintetti kérelme nyomán intézkedéseket tett, továbbá, felhívta arra, hogy az előfizetői
szerződés másolatának becsatolásával igazolja, hogy a kérelemmel érintett telefonszám a
telefonszáma. A Kötelezett az ügyfele irányában tett intézkedéseivel azonban csak részben tett
eleget a pontosság elvével kapcsolatban megfogalmazott kötelezettségeinek.
A Kötelezettnek az általános adatvédelmi rendelet 12. cikk (2) bekezdése alapján a Kérelmezőt
felhívás helyett arról kellett volna tájékoztatnia, hogy az előfizetői szerződés bemutatásával
igazolhatja azt, hogy a telefonszám a személyes adata, ebben az esetben az általános adatvédelmi
rendelet 5. cikk (1) bekezdés d) pontja alapján a pontatlan adatot törli a nyilvántartásból.
Amennyiben a Kérelmező az előfizetői szerződést nem kívánja bemutatni, a Kötelezett a
telefonszám adat kezelését korlátozza az adat pontosságának ellenőrzéséhez szükséges
időtartamra.
A Hatóság álláspontja szerint a Kérelmezőnek ezen tájékoztatás alapján lett volna lehetősége
felismerni azt, hogy az adott intézkedések és a saját döntései milyen hatással lesznek a
magánszférájára. Az érintettek a megfelelő tájékoztatáson keresztül ismerhetik meg a személyes
adataikra vonatkozó adatkezelést, illetve ezáltal érvényesülhet az információs önrendelkezési joguk,
azonban a Kérelmező nem kapott ilyen tájékoztatást.
A Kötelezett nem segítette elő az érintetti jogok gyakorlását a Kérelmezőnek küldött felhívásával,
mert az részben megtévesztő volt, ugyanis az előfizetői szerződés másolatának bekérésére a
Kötelezett nem volt jogosult. Ezen adathordozó kezelésére, adattartalmának megismerésére a
Kérelmező adhatott volna számára hozzájárulást.
A fentiek miatt a Hatóság megállapítja, hogy a Kötelezett az általános adatvédelmi rendelet 12. cikk
(2) bekezdésében írt kötelezettségét megszegte.
III.4. Jogkövetkezmények
4.1. A Hatóság a Kérelmező kérelmének helyt ad és az általános adatvédelmi rendelet 58. cikk (2)
bekezdés b) pontja alapján elmarasztalja a Kötelezettet, mert az adatkezelési tevékenysége
megsértette az általános adatvédelmi rendelet 5. cikk (1) bekezdés d) pontját és 12. cikk (2)
bekezdését, illetve az általános adatvédelmi rendelet 58. cikk (2) bekezdés b) pontja alapján utasítja
a Kötelezettet, hogy hajtsa végre a telefonszám adat kezelésének korlátozását és tájékoztassa a
Kötelezettet a személyes adatát érintő intézkedéseiről.
4.2. Abban a kérdésben, hogy indokolt-e az adatvédelmi bírság kiszabása, a Hatóság az általános
adatvédelmi rendelet 83. cikk (2) bekezdése és az Infotv.75/A. §-a alapján hivatalból mérlegelte az
ügy összes körülményét. A Hatóság szükségesnek tartja a bírság kiszabását, mivel érintetti jog
gyakorlásának elősegítésének kötelezettségével és pontosság elvével összefüggő intézkedések
nem teljes körű megtételével kapcsolatos adatkezelés a hatósági ügy tárgya.
A bírság összegét a Hatóság jogszabályon alapuló mérlegelési jogkörében eljárva határozta meg.
A Hatóság a bírság kiszabása során az alábbiakat vette figyelembe az általános adatvédelmi
rendelet 83. cikk (2) bekezdésében írt szempontok alapján:
- A Kötelezett esetében 2017. évben a tárgyévi adózás előtti eredménye 31 milliárd forint volt.
- A jogsértés jellege körében értékelte azt, hogy az alapelv sérelme történt, továbbá a Kötelezett
nem segítette elő az érintetti jogok gyakorlását.
7

- Súlyos jogsértésként értékelte a Hatóság, hogy a Kötelezett nem intézkedett az adatkezelés
korlátozása iránt az adatok pontossága vizsgálatának idejére.
- A Kérelmező többszöri panasza ellenére sem segítette elő az adatok pontosságára vonatkozó
alapelv érvényesülését, nem korlátozta az adatkezelést, ezért a jogellenes adatkezelés
huzamosabb ideig fennállt.
- A jogsértés súlya tekintetében enyhítő körülményként értékelte a Hatóság azt, hogy a Kötelezett
ügyfelének adatváltozás bejelentési kötelezettségének elmulasztása is közrehatott a Kötelezett
jogellenes adatkezelésében, mely ugyan a Kötelezettnek nem ad felmentést a saját kötelezettségei
teljesítése alól, de részben csökkenti az ezzel kapcsolatos felelősségét.
- Enyhítő körülményként került értékelésre az is, hogy a Kötelezett elmarasztalására az általános
adatvédelmi rendelet megsértése miatt még nem került sor, továbbá a Kötelezett a jogsértés
feltárása során együttműködő magatartást tanúsított.
Fentiekre figyelemmel a kiszabott adatvédelmi bírság jelképes összegű és nem közelíti meg a
kiszabható bírság maximumát.

IV. Eljárási szabályok
A jelen határozta az Ákr. 80. § (1) bekezdésén, 81. § (1) bekezdésén, és az Infotv. 61. § (1)
bekezdésén alapul.
A határozat az Ákr. 82. § (1) bekezdése alapján a közlésével véglegessé válik.
A Hatóság hatáskörét az Infotv. 38. § (2) és (2a) bekezdése határozza meg, illetékessége az egész
ország területére kiterjed.
Az Ákr. 112. §-a, és a 116. § (1) bekezdése, illetve a 114. § (1) bekezdése alapján a határozattal
szemben közigazgatási per útján van helye jogorvoslatnak.
***
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság döntésével
szembeni közigazgatási per törvényszéki hatáskörbe tartozik, a perre a Kp. 13. § (11) bekezdése
alapján a Fővárosi Törvényszék kizárólagosan illetékes. A polgári perrendtartásról szóló 2016. évi
CXXX. törvénynek (a továbbiakban: Pp.) - a Kp. 26. § (1) bekezdése alapján alkalmazandó – 72. §a alapján a törvényszék hatáskörébe tartozó perben jogi képviselet kötelező. Kp. 39. § (6) bekezdése
szerint – ha törvény eltérően nem rendelkezik – a keresetlevél benyújtásának a közigazgatási
cselekmény hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9.§ (1) bekezdés b) pontja szerint az ügyfél jogi képviselője
elektronikus kapcsolattartásra kötelezett.
A keresetlevél benyújtásának helyét és idejét a Kp. 39. § (1) bekezdése határozza meg. A tárgyalás
tartása iránti kérelem lehetőségéről szóló tájékoztatás a Kp. 77. § (1) - (2) bekezdésén alapul. A
közigazgatási per illetékének mértékét az illetékekről szóló 1990. évi XCIII. törvény (továbbiakban:

8

Itv.) 44/A. § (1) bekezdése határozza meg. Az illeték előzetes megfizetése alól az Itv. 59. § (1)
bekezdése és 62. § (1) bekezdés h) pontja mentesíti az eljárást kezdeményező felet.
Ha az előírt kötelezettségek teljesítését a Kötelezett megfelelő módon nem igazolja, a Hatóság úgy
tekinti, hogy a kötelezettségeket határidőben nem teljesítette. Az Ákr. 132. §-a szerint, ha a
Kötelezett a Hatóság végleges döntésében foglalt kötelezésének nem tett eleget, az végrehajtható.
A Hatóság határozata az Ákr. 82. § (1) bekezdése szerint a közléssel véglegessé válik. Az Ákr. 133.
§-a értelmében a végrehajtást – ha törvény vagy kormányrendelet másként nem rendelkezik – a
döntést hozó hatóság rendeli el. Az Ákr. 134. § -a értelmében a végrehajtást – ha törvény,
kormányrendelet vagy önkormányzati hatósági ügyben helyi önkormányzat rendelete másként nem
rendelkezik – az állami adóhatóság foganatosítja. Az Infotv. 60. § (7) bekezdése alapján a Hatóság
határozatában foglalt, meghatározott cselekmény elvégzésére, meghatározott magatartásra,
tűrésre vagy abbahagyásra irányuló kötelezés vonatkozásában a határozat végrehajtását a Hatóság
foganatosítja.
Budapest, 2019. február 8.
Dr. Péterfalvi Attila
elnök
c. egyetemi tanár

9

