Ügyszám: NAIH/2019/167/13.
Előzmény ügyszám: NAIH/2018/7142/H.

Tárgy: kérelemnek részben helyt adó határozat

HATÁROZAT
A Nemzeti Adatvédelmi és Információszabadság Hatóság (a továbbiakban: Hatóság) előtt […] (a
továbbiakban: Kérelmező) kérelmére a […] (a továbbiakban: Kérelmezett 1) és az […] (a
továbbiakban: Kérelmezett 2) (a továbbiakban együttesen: Kérelmezettek) szemben indult
adatvédelmi hatósági eljárásban az alábbi döntéseket hozza:
I. A Hatóság a Kérelmező Kérelmezettek jogellenes adatkezelése miatti elmarasztalására és
személyes adatai törlésére irányuló kérelmének
helyt ad az alábbiak szerint:
I.1. Megállapítja, hogy a Kérelmezett 1 a Kérelmező személyes adataival összefüggésben
megsértette a Kérelmező hozzáféréshez való jogát, valamint az átlátható és tisztességes
adatkezelés, a pontosság, valamint az elszámoltathatóság elvét.
I.2. Megállapítja, hogy a Kérelmezett 2 nem megfelelő jogalapra hivatkozással kezeli a Kérelmező
személyes adatait, továbbá a Kérelmező személyes adatainak kezelésével összefüggésben
megsértette az elszámoltathatóság elvét.
II.1. Hivatalból kötelezi a Kérelmezett 1-et, hogy a bírósági felülvizsgálat kezdeményezésére
irányadó keresetindítási határidő lejártát, illetve felülvizsgálat kezdeményezése esetén a bíróság
döntését követő 15 napon belül igazolja a Kérelmező és a Hatóság felé, ha jogos érdeke fűződik a
Kérelmező személyes adatainak kezeléséhez és ezen érdek a Kérelmező alapvető jogaival
szemben elsőbbséget élvez, valamint tájékoztassa a Kérelmezőt az őt megillető tiltakozási jogról,
valamint arról, hogy azt hogyan gyakorolhatja!
II.2. Hivatalból kötelezi a Kérelmezett 2-t, hogy a bírósági felülvizsgálat kezdeményezésére
irányadó keresetindítási határidő lejártát, illetve felülvizsgálat kezdeményezése esetén a bíróság
döntését követő 15 napon belül igazolja a Kérelmező és a Hatóság felé, ha jogos érdeke fűződik a
Kérelmező személyes adatainak kezeléséhez és ezen érdek a Kérelmező alapvető jogaival
szemben elsőbbséget élvez, valamint tájékoztassa a Kérelmezőt az őt megillető tiltakozási jogról,
valamint arról, hogy azt hogyan gyakorolhatja!
II.3. Hivatalból kötelezi a Kérelmezetteket, hogy amíg nem tesznek eleget a II.1. és II.2. pontban
foglalt kötelezésnek, addig korlátozzák a Kérelmező személyes adatainak kezelését.
II.4. Hivatalból kötelezi a Kérelmezett 1-et, hogy a bírósági felülvizsgálat kezdeményezésére
irányadó keresetindítási határidő lejártát, illetve felülvizsgálat kezdeményezése esetén a bíróság
döntését követő 15 napon belül küldje meg a Kérelmező jogi képviselője részére a szerződések
átírásáról készült konferenciabeszélgetések hangfelvételeinek másolatát – a hangfelvételen
szereplő egyéb személyek jogainak sérelme nélkül – valamint adjon tájékoztatást a Kérelmezőnek
az ügyfélnyilvántartó rendszerben róla kezelt személyes adatokról!
III.1. A jogellenes adatkezelés miatt Kérelmezett 1-et hivatalból
2 000 000 Ft, azaz kétmillió forint
adatvédelmi bírság

2

megfizetésére kötelezi.
III.2. A jogellenes adatkezelés miatt Kérelmezett 2-t hivatalból
1 000 000 Ft, azaz egymillió forint
adatvédelmi bírság
megfizetésére kötelezi.
IV. A kérelem arra irányuló részét, hogy a Hatóság rendelje el a személyes adatok törlését, a
Hatóság elutasítja.
V. A kérelem arra irányuló részét, hogy tiltsa el a Kérelmezetteket a Kérelmező személyes adatai
kezelésétől, a Hatóság elutasítja.
A bírságot a bírósági felülvizsgálat kezdeményezésére irányadó keresetindítási határidő lejártát,
illetve felülvizsgálat kezdeményezése esetén a bíróság döntését követő 15 napon belül a Hatóság
központosított bevételek beszedése célelszámolási forintszámlája (10032000-01040425-00000000
Központosított beszedési számla IBAN: HU83 1003 2000 0104 0425 0000 0000) javára kell
megfizetni. Az összeg átutalásakor a NAIH/2019/167/H. BÍRS. számra kell hivatkozni.
Ha a Kötelezettek a bírságfizetési kötelezettségüknek határidőben nem tesznek eleget, késedelmi
pótlékot kötelesek fizetni. A késedelmi pótlék mértéke a törvényes kamat, amely a késedelemmel
érintett naptári félév első napján érvényes jegybanki alapkamattal egyezik meg.
A II. 1., illetve II. 2. pont szerinti kötelezettségek, illetve a bírság és a késedelmi pótlék meg nem
fizetése esetén a Hatóság elrendeli a határozat végrehajtását.
A jelen határozattal szemben közigazgatási úton jogorvoslatnak nincs helye, de az a közléstől számított
30 napon belül a Fővárosi Törvényszékhez címzett keresettel közigazgatási perben megtámadható. A
keresetlevelet a Hatósághoz kell benyújtani, elektronikusan, amely azt az ügy irataival együtt továbbítja
a bíróságnak. A tárgyalás tartása iránti kérelmet a keresetben jelezni kell. A teljes személyes
illetékmentességben nem részesülők számára a bírósági felülvizsgálati eljárás illetéke 30 000 Ft, a per
tárgyi illetékfeljegyzési jog alá esik. A Fővárosi Törvényszék előtti eljárásban a jogi képviselet kötelező.
A Hatóság felhívja a Kérelmezettek figyelmét, hogy a határozat megtámadására nyitva álló
keresetindítási határidő lejártáig, illetve közigazgatási per esetén a bíróság jogerős határozatáig a
vitatott adatkezeléssel érintett adatok nem törölhetők, illetve nem semmisíthetők meg!
INDOKOLÁS
(1)

I. Az eljárás menete és a tényállás tisztázása

(2)

I.1.1. A Kérelmező meghatalmazással igazolt jogi képviselője a Hatósághoz 2018. november
30. napján érkezett kérelmében adatvédelmi hatósági eljárás megindítását kezdeményezte.

(3)

A Kérelmező kérelmében előadta, hogy 2018. áprilisában előfizetői szerződést kívánt kötni
Kérelmezett 1-gyel, azonban Kérelmezett 1 a szerződéskötést megtagadta arra
hivatkozással, hogy a nyilvántartása szerint a Kérelmezőnek korábbi szolgáltatási
szerződésekből eredő kiegyenlítetlen tartozása áll fenn, amelyet 2017. júniusában
Kérelmezett 2-re engedményezett. A Kérelmező felvette a kapcsolatot mind Kérelmezett 1gyel, mind Kérelmezett 2-vel a tartozások kapcsán, mivel korábban nem állt szerződéses
jogviszonyban Kérelmezett 1-gyel, ezért nem is állhatott fenn vele szemben tartozása.

3

(4)

A Kérelmező 2018. június 5-én kelt levelében Kérelmezett 1-től tájékoztatást kért arról, hogy
az általa csatolt adatlapon található személyes adatai megegyeznek-e azon adós személyes
adataival, akivel szemben fennálló követelését Kérelmezett 1 Kérelmezett 2-re
engedményezte. Tájékoztatást kért továbbá arról is, hogy rendelkezik-e Kérelmezett 1 olyan
okirattal, amely alátámasztja, hogy az engedményezett követelések kötelezettjének
személyes adatai megegyeznek a Kérelmező személyes adataival, valamint ilyen
dokumentum létezése esetén kérte ezen dokumentum másolatának kiadását.

(5)

Kérelmezett 1 2018. július 2-án kelt válaszlevelében arra hivatkozással, hogy a szerződéses
jogviszony megszűnésével és a követelés engedményezésével részéről az adatkezelés célja
megszűnt, és így az előfizetésekhez kapcsolódó adatok törlésre kerültek a nyilvántartásából,
nem adott tájékoztatást a Kérelmező személyes adatainak kezeléséről. Ezen válaszát 2018.
október 25-én kelt levelében is megerősítette.

(6)

A Kérelmező 2018. október 15-én kelt levelében tájékoztatást kért Kérelmezett 2-től arról,
hogy milyen okiratok alapján, mely személyes adatait kezeli, azonban Kérelmezett 2.
megtagadta a válaszadást, a Kérelmező által a képviselőjének adott meghatalmazás
hiányosságára hivatkozással.

(7)

Amikor a Kérelmező első alkalommal telefonon vette fel a kapcsolatot Kérelmezett 2
ügyfélszolgálatával, ott azért nem kapott tájékoztatást a személyes adatai kezeléséről, mert
az azonosításához megadott anyja neve nem egyezett a Kérelmezett 2 nyilvántartásában
szereplővel. Ezen adatot utóbb, a Kérelmező által rendelkezésre bocsátott
személyazonosító igazolványáról készült másolat alapján Kérelmezett 2 módosította.
Kérelmezett 2 tájékoztatta továbbá a Kérelmezőt, hogy a vele szemben fennálló […], […],
[…] számon nyilvántartott követelések érvényesítése érdekében már bírósági végrehajtás
van folyamatban.

(8)

A fentiek alapján a Kérelmező kérte, hogy a Hatóság marasztalja el a Kérelmezetteket a
természetes személyeknek a személyes adatok kezelése tekintetében történő védelméről és
az ilyen adatok szabad áramlásáról, valamint a 95/46/EK irányelv hatályon kívül helyezéséről
szóló 2016/679 (EU) rendelet (a továbbiakban: GDPR) rendelkezéseinek megsértése miatt,
tiltsa el a Kérelmezetteket a személyes adatai további kezelésétől, valamint kötelezze a
Kérelmezetteket a személyes adatai törlésére. A Kérelmező kérelmére az információs
önrendelkezési jogról és az információszabadságról szóló 2011. évi CXII. törvény (a
továbbiakban: Infotv.) 60. § (1) bekezdése alapján a NAIH/2018/7142/H. ügyszámon
adatvédelmi hatósági eljárás indult.

(9)

I.1.2. A Hatóság végzésében az üggyel kapcsolatban tájékoztatást kért a Kérelmezettektől a
tényállás tisztázása érdekében.

(10) Kérelmezett 1 úgy nyilatkozott, hogy ügyfélkezelő- és nyilvántartó, valamint számlázási
rendszerében a […]; […]; […]; […]; […] ügyfélszámokra, illetve a Kérelmező nevére
vonatkozóan adat nem szerepel, mivel az előfizetővel kötött szerződések megszűnése óta 1
év + 30 nap már eltelt, ahogyan arról a Kérelmezőt is értesítette. Ennek alátámasztására
csatolta a nyilvántartásáról készült képernyőmentéseket.
(11) Kérelmezett 1 első nyilatkozata szerint nem rendelkezett a fenti ügyfélszámokhoz tartozó
szerződésekkel, a Hatóság részére csak a szerződések átírásáról szóló visszaigazoló
dokumentumokat küldte meg, amely dokumentumok a [Kérelmező nevén] és az előfizetési
helyen kívül további személyes adatokat nem tartalmaztak.
(12) A Kérelmező nevére öt darab különböző, az ország különböző pontjain található
felhasználási helyű […] szerződés került átírásra 2016. augusztus 15. és szeptember 26.

4

között. Kérelmezett 1 második nyilatkozatához mellékelte azon hangfelvételeket, amelyeken
az hallható, hogy egy magát [a Kérelmezőnek] nevező férfi kezdeményezi az előfizetések
[…] nevére való átírását konferenciabeszélgetés keretében, amelyeken a korábbi előfizetők
is részt vettek.
(13) Kérelmezett 1 nyilatkozata szerint konferenciabeszélgetés keretében, telefonos úton történő
szerződésátírás során az átadó fél beazonosítása ügyfélszámmal történik, míg az átvállaló
fél esetében a személyazonosság megállapítása érdekében a természetes
személyazonosító adatok megadása szükséges. A konferenciabeszélgetés során a [a
Kérelmezőként] bemutatkozó férfi születési helyeként és idejeként a Kérelmező születési
adatait adta meg, valamint a Kérelmező személyazonosító igazolványának a számát […],
azonban az anyja neve kérdésre, csak egyszer válaszolta azt, hogy [a Kérelmező anyja
neve], a többi alkalommal a […] neveket adta meg.
(14) Kérelmezett 1 a 2019. január 29-én kelt válaszában a Hatóság azon kérdésére, hogy milyen
nyilvántartás és milyen adatok alapján tagadta meg a munkatársa a Kérelmezővel való
szerződéskötést 2018. április 24-én, hivatkozott az elektronikus hírközlésről szóló 2003. évi
C. törvény (a továbbiakban: Eht.) 158. § (1) bekezdésére, azonban arra nem adott választ,
hogy ezen jogszabályhelyre hivatkozással kezeli-e a Kérelmező személyes adatait.
Kérelmezett 1 csak a Hatóság NAIH/2019/167/6. számú végzésében foglalt ismételt
felszólítására adott tájékoztatást arról, hogy a Kérelmezett 1-nél egységes ügyfélnyilvántartó
rendszer működik, amely eltérő szintjeihez, eltérő hozzáférési jogosultság kapcsolódik. A
csalások megelőzése érdekében azon előfizetőket, akiknél az újabb szerződéskötés
kockázatos, speciális megjelöléssel látja el. Ezen előfizetők bizonyos személyes adatai az
ügyfélnyilvántartó rendszer egy olyan részében kerülnek megőrzésre, amelyhez speciális
hozzáférési jogosultság szükséges. Nyilvántartása ezen részében a Kérelmezővel
összefüggésben kezeli a születési helyét és idejét, valamint négy, egymástól különböző
anyja neve adatot: […], […], […], […]. Kérelmezett 1 a hangfelvételeken elhangzott
személyazonosító igazolvány száma alapján annak ellenére a Kérelmezőnek tulajdonítja
valamennyi [Kérelmező] néven lévő tartozást, hogy az anyja neve adat a négy tartozásnál
jelentősen eltér egymástól. Ezen adatok csalásmegelőzési célból történő kezelésének
jogalapjaként Kérelmezett 1 nyilatkozatában az Eht. 158. § (1) bekezdésében kapott
felhatalmazás alapján gazdasági jogos érdekét jelölte meg. Mivel a Kérelmezőnek
tulajdonított tartozás összege 623 854 Ft, ezért Kérelmezett 1 szerint a csalások
megelőzéséhez fűződő jogos érdeke arányban áll az adatkezeléssel megvalósított
személyiségi jog korlátozásával.
(15) Kérelmezett 1 nyilatkozata szerint azért nem adott érdemi választ a Kérelmező 2018. június
5-én kelt hozzáférési joga gyakorlására irányuló kérelmére, mivel azt nem a hivatalos,
érintetti jogok gyakorlására dedikált csatornán nyújtotta be, így pedig nem tudta megtenni a
szükséges intézkedéseket.
(16) I.1.3. Kérelmezett 2 nyilatkozata szerint a Kérelmező személyes adatait a GDPR 6. cikk (1)
bekezdés b) pontja alapján, szerződés teljesítése jogalapon kezeli. A szerződés, amelynek
teljesítéséhez álláspontja szerint szükséges a Kérelmező személyes adatainak kezelése, az
engedményező, azaz Kérelmezett 1 és a Kérelmező közötti előfizetői szerződés. Az
előfizetői szerződésből származó díjfizetési kötelezettség elmulasztásából eredő követelés
képezte a tárgyát a Kérelmezett 1 és a Kérelmezett 2 közötti engedményezési szerződésnek,
így Kérelmezett 2 úgy tekinti, hogy ennek teljesítése körében jogosult a személyes adatok
kezelésére és a követelések érvényesítésére a Kérelmezővel szemben. Kérelmezett 1 a
követelés átruházásakor Kérelmezett 2 rendelkezésére bocsátotta az alapszerződés
létrejöttekor felvett személyes adatokat az engedményezési szerződés részét képező
adattáblában, azonban Kérelmezett 2 magával az előfizetői szerződéssel vagy annak
másolati példányával nem rendelkezik.

5

(17) A Kérelmezett 2 2019. január 31-én kelt válasza 9. és 19. számú mellékletében foglaltak szerint
Kérelmezett 2 munkavállalói kértek adategyeztetést a Kérelmező vonatkozásában arra
hivatkozással, hogy „csak elektronikus szerződés áll rendelkezésre, melyben személyes
adatok nincsenek feltüntetve”, valamint „olyan dokumentum nem került átadásra, amelyen
szerepelnének az adatok.” Kérelmezett 2 a Hatóság felhívására sem tudta bemutatni a
Kérelmező és Kérelmezett 1 között létrejött szerződéseket, amelyekre az adatkezelését
alapozta. Kérelmezett 2 álláspontja szerint, mivel a követeléseket engedményezés és nem
szerződésátruházás útján szerezte meg, ezért a szerződésre vonatkozó bővebb információk
birtoklása részéről nem szükségszerű.
(18) Az adattáblában szerepelt a Kérelmező személyazonosító igazolványának száma, így tudta
Kérelmezett 2 a Kérelmező által benyújtott személyazonosító igazolványáról készült másolat
alapján hozzá kapcsolni azokat a követeléseket is, amelyek esetében az anyja neve adat
nem egyezett a Kérelmező anyja nevével.
(19) I.1.4. A Hatóság megkereste a Belügyminisztérium Nyilvántartások Vezetéséért Felelős
Helyettes Államtitkárság Személyi Nyilvántartási és Igazgatási Főosztály Belföldi
Jogsegélyügyek Osztályát, és azt a tájékoztatást kapta, hogy a személyiadat - és
lakcímnyilvántartásban nem szerepel [Kérelmező] néven személy születési helye: […],
születési ideje: […], anyja neve: […] adatokkal.
(20) II. Az ügyben alkalmazandó jogszabályi rendelkezések
A GDPR 2. cikk (1) bekezdése alapján a jelen ügy szerinti adatkezelésre a GDPR-t kell
alkalmazni.
A GDPR jelen ügyben releváns rendelkezései a következők:
(39) preambulumbekezdés: A személyes adatok kezelésének jogszerűnek és
tisztességesnek kell lennie. A természetes személyek számára átláthatónak kell lennie, hogy
a rájuk vonatkozó személyes adataikat hogyan gyűjtik, használják fel, azokba hogy
tekintenek bele vagy milyen egyéb módon kezelik, valamint azzal összefüggésben, hogy a
személyes adatokat milyen mértékben kezelik vagy fogják kezelni. Az átláthatóság elve
megköveteli, hogy a személyes adatok kezelésével összefüggő tájékoztatás, illetve
kommunikáció könnyen hozzáférhető és közérthető legyen, valamint hogy azt világosan és
egyszerű nyelvezettel fogalmazzák meg. Ez az elv vonatkozik különösen az érintetteknek az
adatkezelő kilétéről és az adatkezelés céljáról való tájékoztatására, valamint az azt célzó
további tájékoztatásra, hogy biztosított legyen az érintett személyes adatainak tisztességes
és átlátható kezelése, továbbá arra a tájékoztatásra, hogy az érintetteknek jogukban áll
megerősítést és tájékoztatást kapni a róluk kezelt adatokról. A természetes személyt a
személyes adatok kezelésével összefüggő kockázatokról, szabályokról, garanciákról és
jogokról tájékoztatni kell, valamint arról, hogy hogyan gyakorolhatja az adatkezelés kapcsán
megillető jogokat. A személyes adatkezelés konkrét céljainak mindenekelőtt explicit módon
megfogalmazottaknak és jogszerűeknek, továbbá már a személyes adatok gyűjtésének
időpontjában meghatározottaknak kell lenniük. A személyes adatoknak a kezelésük céljára
alkalmasaknak és relevánsaknak kell lenniük, az adatok körét pedig a célhoz szükséges
minimumra kell korlátozni. Ehhez pedig biztosítani kell különösen azt, hogy a személyes
adatok tárolása a lehető legrövidebb időtartamra korlátozódjon. Személyes adatok csak
abban az esetben kezelhetők, ha az adatkezelés célját egyéb eszközzel észszerű módon
nem lehetséges elérni. Annak biztosítása érdekében, hogy a személyes adatok tárolása a
szükséges időtartamra korlátozódjon, az adatkezelő törlési vagy rendszeres felülvizsgálati
határidőket állapít meg. A pontatlan személyes adatok helyesbítése vagy törlése érdekében
minden észszerű lépést meg kell tenni. A személyes adatokat olyan módon kell kezelni,

6

amely biztosítja azok megfelelő szintű biztonságát és bizalmas kezelését, többek között
annak érdekében, hogy megakadályozza a személyes adatokhoz és a személyes adatok
kezeléséhez használt eszközökhöz való jogosulatlan hozzáférést, illetve azok jogosulatlan
felhasználását.
GDPR (44) preambulumbekezdés: Az adatkezelés jogszerűnek minősül, ha arra valamely
szerződés vagy szerződéskötési szándék keretében van szükség.
GDPR (63) preambulumbekezdés: Az érintett jogosult, hogy hozzáférjen a rá vonatkozóan
gyűjtött adatokhoz, valamint arra, hogy egyszerűen és észszerű időközönként, az
adatkezelés jogszerűségének megállapítása és ellenőrzése érdekében gyakorolja e jogát.
(…)
GDPR 5. cikk (1) bekezdés a) - c) pont és (2) bekezdés: A személyes adatok:
a) kezelését jogszerűen és tisztességesen, valamint az érintett számára átlátható módon kell
végezni („jogszerűség, tisztességes eljárás és átláthatóság”);
c) pontosnak és szükség esetén naprakésznek kell lenniük; minden észszerű intézkedést
meg kell tenni annak érdekében, hogy az adatkezelés céljai szempontjából pontatlan
személyes adatokat haladéktalanul töröljék vagy helyesbítsék („pontosság”).
(2) Az adatkezelő felelős az (1) bekezdésnek való megfelelésért, továbbá képesnek kell
lennie e megfelelés igazolására („elszámoltathatóság”).
GDPR 6. cikk (1) bekezdés b) és f) pont: A személyes adatok kezelése kizárólag akkor és
annyiban jogszerű, amennyiben legalább az alábbiak egyike teljesül:
b) az adatkezelés olyan szerződés teljesítéséhez szükséges, amelyben az érintett az egyik
fél, vagy az a szerződés megkötését megelőzően az érintett kérésére történő lépések
megtételéhez szükséges;
f) az adatkezelés az adatkezelő vagy egy harmadik fél jogos érdekeinek érvényesítéséhez
szükséges, kivéve, ha ezen érdekekkel szemben elsőbbséget élveznek az érintett olyan
érdekei vagy alapvető jogai és szabadságai, amelyek személyes adatok védelmét teszik
szükségessé, különösen, ha az érintett gyermek.
GDPR 12. cikk (4) bekezdés: Ha az adatkezelő nem tesz intézkedéseket az érintett kérelme
nyomán, késedelem nélkül, de legkésőbb a kérelem beérkezésétől számított egy hónapon
belül tájékoztatja az érintettet az intézkedés elmaradásának okairól, valamint arról, hogy az
érintett panaszt nyújthat be valamely felügyeleti hatóságnál, és élhet bírósági jogorvoslati
jogával.
GDPR 15. cikk (1) bekezdés: Az érintett jogosult arra, hogy az adatkezelőtől visszajelzést
kapjon arra vonatkozóan, hogy személyes adatainak kezelése folyamatban van-e, és ha
ilyen adatkezelés folyamatban van, jogosult arra, hogy a személyes adatokhoz és a
következő információkhoz hozzáférést kapjon:
a) az adatkezelés céljai;
b) az érintett személyes adatok kategóriái;
c) azon címzettek vagy címzettek kategóriái, akikkel, illetve amelyekkel a személyes adatokat
közölték vagy közölni fogják, ideértve különösen a harmadik országbeli címzetteket, illetve a
nemzetközi szervezeteket;
d) adott esetben a személyes adatok tárolásának tervezett időtartama, vagy ha ez nem
lehetséges, ezen időtartam meghatározásának szempontjai;
e) az érintett azon joga, hogy kérelmezheti az adatkezelőtől a rá vonatkozó személyes adatok
helyesbítését, törlését vagy kezelésének korlátozását, és tiltakozhat az ilyen személyes
adatok kezelése ellen;
f) a valamely felügyeleti hatósághoz címzett panasz benyújtásának joga;

7

g) ha az adatokat nem az érintettől gyűjtötték, a forrásukra vonatkozó minden elérhető
információ;
h) a 22. cikk (1) és (4) bekezdésében említett automatizált döntéshozatal ténye, ideértve a
profilalkotást is, valamint legalább ezekben az esetekben az alkalmazott logikára és arra
vonatkozó érthető információk, hogy az ilyen adatkezelés milyen jelentőséggel bír, és az
érintettre nézve milyen várható következményekkel jár.
GDPR 15. cikk (3) bekezdés: Az adatkezelő az adatkezelés tárgyát képező személyes
adatok másolatát az érintett rendelkezésére bocsátja. Az érintett által kért további
másolatokért az adatkezelő az adminisztratív költségeken alapuló, észszerű mértékű díjat
számíthat fel. Ha az érintett elektronikus úton nyújtotta be a kérelmet, az információkat széles
körben használt elektronikus formátumban kell rendelkezésre bocsátani, kivéve, ha az
érintett másként kéri.
GDPR 58. cikk (2) bekezdés b), c), g) és i) pont: A felügyeleti hatóság korrekciós
hatáskörében eljárva:
b) elmarasztalja az adatkezelőt vagy az adatfeldolgozót, ha adatkezelési tevékenysége
megsértette e rendelet rendelkezéseit;
c) utasítja az adatkezelőt vagy az adatfeldolgozót, hogy teljesítse az érintettnek az e rendelet
szerinti jogai gyakorlására vonatkozó kérelmét;
g) a 16., 17., illetve a 18. cikkben foglaltaknak megfelelően elrendeli a személyes adatok
helyesbítését, vagy törlését, illetve az adatkezelés korlátozását, valamint a 17. cikk (2)
bekezdésének és a 19. cikknek megfelelően elrendeli azon címzettek erről való értesítését,
akikkel vagy amelyekkel a személyes adatokat közölték;
i)a 83. cikknek megfelelően közigazgatási bírságot szab ki, az adott eset körülményeitől
függően az e bekezdésben említett intézkedéseken túlmenően vagy azok helyett.
GDPR 83. cikk (1)-(2) és (5) bekezdés a)-b) pont: (1) Valamennyi felügyeleti hatóság
biztosítja, hogy e rendeletnek a (4), (5), (6) bekezdésben említett megsértése miatt az e cikk
alapján kiszabott közigazgatási bírságok minden egyes esetben hatékonyak, arányosak és
visszatartó erejűek legyenek.
(2) A közigazgatási bírságokat az adott eset körülményeitől függően az 58. cikk (2)
bekezdésének a)–h) és j) pontjában említett intézkedések mellett vagy helyett kell kiszabni.
Annak eldöntésekor, hogy szükség van-e közigazgatási bírság kiszabására, illetve a
közigazgatási bírság összegének megállapításakor minden egyes esetben kellőképpen
figyelembe kell venni a következőket:
a) a jogsértés jellege, súlyossága és időtartama, figyelembe véve a szóban forgó adatkezelés
jellegét, körét vagy célját, továbbá azon érintettek száma, akiket a jogsértés érint, valamint
az általuk elszenvedett kár mértéke;
b) a jogsértés szándékos vagy gondatlan jellege;
c) az adatkezelő vagy az adatfeldolgozó részéről az érintettek által elszenvedett kár
enyhítése érdekében tett bármely intézkedés;
d) az adatkezelő vagy az adatfeldolgozó felelősségének mértéke, figyelembe véve az általa
a 25. és 32. cikk alapján foganatosított technikai és szervezési intézkedéseket;
e) az adatkezelő vagy az adatfeldolgozó által korábban elkövetett releváns jogsértések;
f) a felügyeleti hatósággal a jogsértés orvoslása és a jogsértés esetlegesen negatív
hatásainak enyhítése érdekében folytatott együttműködés mértéke;
g) a jogsértés által érintett személyes adatok kategóriái;
h) az, ahogyan a felügyeleti hatóság tudomást szerzett a jogsértésről, különös tekintettel arra,
hogy az adatkezelő vagy az adatfeldolgozó jelentette-e be a jogsértést, és ha igen, milyen
részletességgel;

8

i) ha az érintett adatkezelővel vagy adatfeldolgozóval szemben korábban – ugyanabban a
tárgyban – elrendelték az 58. cikk (2) bekezdésében említett intézkedések valamelyikét, a
szóban forgó intézkedéseknek való megfelelés;
j) az, hogy az adatkezelő vagy az adatfeldolgozó tartotta-e magát a 40. cikk szerinti
jóváhagyott magatartási kódexekhez vagy a 42. cikk szerinti jóváhagyott tanúsítási
mechanizmusokhoz; valamint
k) az eset körülményei szempontjából releváns egyéb súlyosbító vagy enyhítő tényezők,
például a jogsértés közvetlen vagy közvetett következményeként szerzett pénzügyi haszon
vagy elkerült veszteség.
(5) Az alábbi rendelkezések megsértését – a (2) bekezdéssel összhangban – legfeljebb 20
000 000 EUR összegű közigazgatási bírsággal, illetve a vállalkozások esetében az előző
pénzügyi év teljes éves világpiaci forgalmának legfeljebb 4 %-át kitevő összeggel kell sújtani,
azzal, hogy a kettő közül a magasabb összeget kell kiszabni:
a) az adatkezelés elvei – ideértve a hozzájárulás feltételeit – az 5., 6., 7. és 9. cikknek
megfelelően;
b) az érintettek jogai a 12–22. cikknek megfelelően.
Az Infotv. 2. § (2) bekezdése szerint az általános adatvédelmi rendeletet az ott megjelölt
rendelkezésekben foglalt kiegészítésekkel kell alkalmazni.
Az Infotv. 60. § (1) bekezdése alapján a személyes adatok védelméhez való jog
érvényesülése érdekében a Hatóság hivatalból adatvédelmi hatósági eljárást indíthat. Az
adatvédelmi hatósági eljárásra az általános közigazgatási rendtartásról szóló 2016. évi CL.
törvény (a továbbiakban: Ákr.) szabályait kell alkalmazni az Infotv.-ben meghatározott
kiegészítésekkel és az általános adatvédelmi rendelet szerinti eltérésekkel.
Az Infotv. 61. § (6) bekezdése szerint a határozat megtámadására nyitva álló keresetindítási
határidő lejártáig, illetve közigazgatási per indítása esetén a bíróság jogerős határozatáig a
vitatott adatkezeléssel érintett adatok nem törölhetők, illetve nem semmisíthetők meg.
Az Infotv. 75/A. § szerint a Hatóság az általános adatvédelmi rendelet 83. cikk (2)-(6)
bekezdésében foglalt hatásköreit az arányosság elvének figyelembevételével gyakorolja,
különösen azzal, hogy a személyes adatok kezelésére vonatkozó - jogszabályban vagy az
Európai Unió kötelező jogi aktusában meghatározott - előírások első alkalommal történő
megsértése esetén a jogsértés orvoslása iránt - az általános adatvédelmi rendelet 58.
cikkével összhangban - elsősorban az adatkezelő vagy adatfeldolgozó figyelmeztetésével
intézkedik.
Az elektronikus hírközlésről szóló 2003. évi C. törvény 158. § (1) bekezdés: Az elektronikus
hírközlési szolgáltatók a díjfizetési, illetőleg a szerződésből eredő egyéb kötelezettségek
kijátszásának megelőzése, illetve a 118. § (4) bekezdésében meghatározott feltételek
fennállása esetén a szerződéskötés megtagadásának céljából jogosultak a 157. § szerint
jogszerűen kezelhető adatok köréből az előfizető azonosításához szükséges adatokat,
valamint az adatátadásnak a (3) bekezdés szerinti indokáról szóló tájékoztatást másik
elektronikus hírközlési szolgáltatónak átadni vagy attól átvenni, illetőleg - azzal az
adattartalommal - közös adatállományt létrehozni.
(21) III. Döntés
(22) A jelen eljárásban a Hatóság a kérelmezett adatkezelés vonatkozásában csak a kérelem
benyújtásakori és az azt követő időszakban folytatott adatkezeléseket vizsgálta, ennek
megfelelően – noha az adatkezelés előzménye korábbi – a 2018. május 25-ét megelőzően
végzett adatkezelés vonatkozásában nem tett megállapításokat.

9

(23) III.1. Kérelmezett 1 adatkezelése
(24) III.1.1. Az elszámoltathatóság elve
(25) Kérelmezett 1 úgy nyilatkozott, hogy a Kérelmező személyes adatait az Eht. 158. § (1)
bekezdésében kapott felhatalmazás szerint gazdasági jogos érdeke alapján kezeli
csalásmegelőzési célból.
(26) Az Eht. 158. § (1) bekezdése arra ad felhatalmazást az elektronikus hírközlési szolgáltatóknak,
hogy a díjfizetési vagy egyéb szerződéses kötelezettség előfizető általi kijátszásának
megelőzése érdekében, illetve – az Eht. 118. § (4) bekezdésében meghatározott feltételek
fennállása esetén – a szerződéskötés megtagadásának céljából az előfizetők azonosításához
szükséges személyes adatokat átadják más szolgáltatóknak vagy átvegyék azokat, illetve
továbbítsák a közös adatállományba.
(27) Kérelmezett 1 úgy nyilatkozott, hogy az Eht. 158. § (1) bekezdésében foglalt adatkezelési
műveletek egyike sem valósult meg, közös adatállomány nem került létrehozásra, azonban
mind az adatátadás, mind az adatátvétel előfeltétele, hogy az adatot az elektronikus hírközlési
szolgáltató tárolja, a saját nyilvántartásában kezelje. Ebből kifolyólag az Eht. 158. (1)
bekezdésében foglalt, az elektronikus hírközlési szolgáltatók érdekeit szolgáló célokból
Kérelmezett 1 jogos érdeke alapján jogosult lehet a Kérelmező személyes adatainak saját
ügyfélnyilvántartó rendszerében való tárolására és speciális megjelöléssel való ellátására.
(28) Kérelmezett 1 azonban nem igazolta a Hatóság felé, hogy végzett a jogos érdeke
alátámasztására szolgáló megfelelő érdekmérlegelést, nem nevezte meg konkrétan, hogy mit
ért csalás, illetve a csalás ismételt megkísérlése alatt, annak megelőzését mely személyes
adatok kezelése hogyan szolgálja, és azok az adatok mennyiben szükségesek és alkalmasak
a csalásmegelőzési cél elérésére. Kérelmezett 1 nem vetette össze a saját adatkezelés által
megvalósítható érdekét a Kérelmező jogaival és érdekeivel, az azok közti súlyozást nem
végezte el, saját érdekének a Kérelmező jogaival és érdekeivel szembeni elsőbbségét nem
igazolta. Önmagában az, hogy a Kérelmezőnek tartozása állhat fenn vagy Kérelmezett 1
tartozást tulajdonít neki, nem teszi jogszerűvé az általa végzett adatkezelést. Különösen nem
igazolta Kérelmezett 1, hogy konkrétan a Kérelmező vonatkozásában az adatkezelése a
megjelölt célból ténylegesen szükséges és lehetséges, a Kérelmezőnek a személyes adatai
védelméhez fűződő érdekével és alapvető jogaival és szabadságaival szemben arányban áll.
(29) Az elszámoltathatóság elve alapján az adatkezelőknek az adatkezelés teljes folyamata során
úgy kell megvalósítaniuk az adatkezelési műveleteket, hogy képesek legyenek az adatvédelmi
szabályoknak való megfelelés bizonyítására. Az elszámoltathatóság elve, tehát nem csak
általában, folyamat szinten értelmezhető, az valamennyi konkrét adatkezelési tevékenység,
egy konkrét érintett személyes adatai kezelésének vonatkozásában is érvényesül.
(30) Az adatkezelő felelős az általa végzett adatkezelés jogszerűségéért. A GDPR 6. cikk (1)
bekezdés f) pontja szerinti jogalap természetéből fakadóan az adatkezelőnek, aki ezen
jogalapra hivatkozik pontosan meg kell tudni jelölnie, hogy egy konkrét személyes adat
kezelését az adatkezelő mely jogos érdeke alapozza meg, és ezen érdekre tekintettel miért
szükséges az adatkezelés, egyben igazolnia, bizonyítania is tudnia kell, hogy az elsőbbséget
élvez az érintett jogos érdekével, alapvető jogaival és szabadságaival szemben.
(31) Az adatkezelés jogalapjaként megjelölt jogalap és annak alapján az adatkezelés
szükségességének és az érintett érdekével való igazolható összemérésnek a hiányában a
Kérelmezett 1 nem tett eleget a GDPR 5. cikk (2) bekezdése szerinti elszámoltathatóság
elvének.

10

(32) III.1.2. A Kérelmező hozzáférési joga gyakorlásának biztosítása, valamint az átlátható és
tisztességes adatkezelés elve
(33) A Kérelmező képviseletében eljárva […] ügyvéd Kérelmezett 1 [Adatvédelmi szabályzatában]
kapcsolattartási címként megjelölt […] címre könyvelt küldeményként küldte a Kérelmező
hozzáférési és másolat kiadásához való joga gyakorlására irányuló kérelmét is tartalmazó,
2018. június 5-én kelt levelét, amelyet a feladóvevényről készült másolat is igazol.
(34) Ebből kifolyólag nem helytálló Kérelmezett 1 azon állítása, hogy azért nem tudta megtenni a
hozzáférési kérelem alapján a szükséges intézkedéseket, mert a hozzáférési joggyakorlásra
irányuló kérelmet a Kérelmező nem a hivatalos, érintetti jogok gyakorlására dedikált csatornán
nyújtotta be, mivel a Kérelmezett 1 adatvédelmi szabályzata szerint az érintetti joggyakorlásra
irányuló kérelmeket postai úton a fenti címre kell benyújtani, és nincs más alternatív postai
elérhetősége. A Hatóság álláspontja szerint ugyanakkor a Kérelmezett 1-nek abban az
esetben is fogadnia és teljesítenie kell az érintetti kérelmeket, ha az érintett a kérelmét nem az
erre kijelölt csatornán nyújtja be, mivel az érintetti joggyakorlásra irányuló kérelmek
benyújtásának módja nem korlátozható egyetlen kapcsolattartási csatornára. Kérelmezett 1
ezen állítása továbbá azért sem elfogadható, mivel Kérelmezett 1 a Kérelmező fenti kérelmére
2018. július 2-án válaszolt, azt elbírálta.
(35) A Kérelmezőt Kérelmezett 1-hez intézett, 2018. június 5-én kelt hozzáférési joggyakorlásra
irányuló kérelmére Kérelmezett 1 arról tájékoztatta, hogy a szerződéses jogviszony
vonatkozásában információt biztosítani nem áll módjában, mivel a szerződéses jogviszony
megszűnésével és a követelések Kötelezett 2-re való engedményezésével részéről az
adatkezelés célja megszűnt, ezért az előfizetéshez kapcsolódó adatok törlésre kerültek a
nyilvántartásából.
(36) Kérelmezett 1 fenti tájékoztatása nem felelt meg a valóságnak, mivel 2019. február 28-án kelt
nyilatkozata szerint az ügyfélnyilvántartó rendszere egy szintjén mégis megtalálhatóak voltak
a Kérelmező személyes adatai, továbbá rendelkezik azon konferenciabeszélgetések
hangfelvételeivel, amelyek keretében átírásra kerültek [Kérelmező neve] névre az előfizetői
szerződések.
(37) A Hatóság hangsúlyozza, hogy amennyiben az érintett hozzáférési jogát kívánja gyakorolni,
úgy – tekintettel a kérelem tartalmára is – nem elegendő egyes nyilvántartásokban szereplő
adatokról tájékoztatást adni. A tájékoztatásnak valamennyi olyan személyes adatra ki kell
terjednie, amely az érintettel összefüggésben az adatkezelő birtokában van, függetlenül attól,
hogy az adatok hol és milyen formában állnak a rendelkezésére – panasznyilvántartás,
biztonsági mentés, papír alapú vagy elektronikus számviteli bizonylat, levelezés – és azokon
milyen adatkezelési műveleteket végez (például tárolás, archiválás, stb.).
(38) Kérelmezett 1 feladata és felelőssége, hogy felmérje milyen nyilvántartásokban, milyen
személyes adatokat kezel, és azokhoz – erre irányuló érintetti kérelem esetén – a GDPR 15.
cikke alapján hozzáférést biztosítson.
(39) A Kérelmező hozzáférési joggyakorlásra irányuló kérelme nem korlátozódott Kérelmezett 1
ügyfélnyilvántartási rendszerére, illetve annak azon részére, amelyhez nem szükséges
speciális hozzáférési jogosultság. A kérelemből egyértelműen kiderült, hogy a hozzáférési
joggyakorlásra irányuló kérelem benyújtásának oka az volt, hogy Kérelmezett 1 megtagadta a
szerződéskötést a Kérelmezővel korábbi tartozásokra hivatkozva. Ebből kifolyólag Kérelmezett
1-nek fel kellett volna ismernie annak szükségességét, hogy egy olyan munkatársát is bevonja
a hozzáférési kérelem elbírálásába, teljesítésébe, aki rendelkezik az ügyfélnyilvántartási
rendszerhez speciális, szélesebb körű hozzáférési jogosultsággal.

11

(40) Kérelmező tájékoztatást kért arról is, hogy Kérelmezett 1 rendelkezik-e bármilyen okirattal
annak alátámasztására, hogy az engedményezett követelések kötelezettjeinek rögzített
személyi adatai megegyeznek a Kérelmező személyes adataival, illetve kérte ezen
dokumentumok másolatát. A Kérelmezőtől nem elvárható, hogy tisztában legyen Kérelmezett
1 szerződéskötési, szerződés átírási folyamataival, ezért ezen kérelem alapján a szerződések
átírásáról készült, és a Kérelmezett 1-nél a szereplők egyikeként Kérelmezőhöz kötődőként
nyilvántartott konferenciabeszélgetések hangfelvételeit is a Kérelmező rendelkezésére kellett
volna bocsátania Kérelmezett 1-nek.
(41) Kérelmezett 1 mind a Kérelmezőt, mind a Hatóságot arról tájékoztatta, hogy amennyiben
Kérelmező azt észleli, hogy személyes adataival visszaéltek, és emiatt rendőrségi
feljelentést tesz, amelynek megtételét a Kérelmezett 1 ügyfélszolgálatán igazolja, úgy
Kérelmezett 1 a követeléseket visszavásárolja Kérelmezett 2-től, és behajthatatlan
követelésként könyveli el, azokat a Kérelmezőnek nem kell megfizetnie. Kérelmezett 1 nem
segítette elő, hogy a Kérelmező ezzel a lehetőséggel élhessen, mivel valótlanul és
félrevezetően úgy tájékoztatta, hogy nem kezeli a személyes adatait, így pedig a Kérelmező
nem juthatott hozzá azon információkhoz – különösen azon konferenciabeszélgetésekről
készült hangfelvételekhez, amelyeken átírásra kerültek nevére a szerződések – amelyek
alapján tudomást szerezhetett volna arról, hogy hogyan kerültek Kérelmezett 1 birtokába a
személyes adatai. Ezen adatok hiányában nem tudott meggyőződni arról, hogy visszaélés
történt-e a személyes adataival. Egyben azt is megakadályozta, hogy Kérelmező az
adatkezeléssel összefüggő bármely jogával, így különösen jelen esetben a GDPR 21. cikke
szerinti tiltakozás jogával mint érintett élni tudjon.
(42) Kérelmezett 1 azáltal, hogy valótlan tájékoztatást adott a Kérelmezőnek személyes adatai
kezeléséről, amely azt eredményezte, hogy a Kérelmező érdemben semmiféle tájékoztatást
nem kapott az adatkezelésről, illetve nem biztosított számára hozzáférést a szerződések
átírásáról készült hangfelvételekhez, megsértette a GDPR 15. cikk (1) és (3) bekezdését.
(43) Az átláthatóságnak az adatkezelés teljes folyamata során érvényesülnie kell. Az átláthatóság
elve szerint az érintettek számára átláthatónak kell lennie, hogy mely személyes adataikat,
mely adatkezelők, hogyan kezelik. Az erről való meggyőződés egyik módja a hozzáférési jog
gyakorlása, amelynek keretében az érintettek ellenőrizni tudják az adatkezelés jogszerűségét.
(44) Azáltal, hogy Kérelmezett 1 a III.1.2. pontban kifejtettek alapján valótlan és megtévesztő
tájékoztatást adott a Kérelmezőnek személyes adatai kezeléséről – miszerint törölte azokat,
így arról nem tud bővebb információkkal szolgálni, és forduljon Kötelezett 2-höz – lehetetlenné
tette számára, hogy átlássa a rá vonatkozó személyes adatok Kérelmezett 1 általi kezelését,
ezzel megsértve a GDPR 5. cikk (1) bekezdés a) pontja szerinti átlátható és tisztességes
adatkezelés elvét.
(45) III.1.3. A pontosság követelménye
(46) Kérelmezett 1 a Kérelmező nevét, születési idejét, valamint négy különböző anyja neve adatot
kezel a nyilvántartásaiban.
(47) Kérelmezett 1 nyilatkozata szerint a Kérelmezőnek tulajdonított tartozások összege 623 854
Ft – hatszázhuszonháromezer-ötszáznyolvannégy forint – amely kizárólag úgy lehetséges, ha
Kérelmezett 1 mind az öt […] [Kérelmező neve] névre átírt szerződés kötelezettjének a
Kérelmezőt tekinti, attól függetlenül, hogy kizárólag a […] számú szerződés átruházására
irányuló konferenciabeszélgetés során nyilatkozott úgy a magát [Kérelmező neve] nevező férfi,
hogy az anyja neve [Kérelmező anyja neve], míg a többi hangfelvételen az hangzik el, hogy az
anyja neve […], illetve […]. Tehát a szerződést átvevő által megadott személyes adatok

12

kizárólag a […] számú szerződés vonatkozásában egyeznek meg maradéktalanul a
Kérelmező személyes adataival.
(48) A személyiadat- és lakcímnyilvántartásban nem szerepel olyan személy, akinek a neve,
valamint születési helye és ideje megegyezik a Kérelmezőével és anyja neve […] vagy […].
(49) Az egyik tartozással összefüggésben a nyilvántartásban a […] név szerepel mint anyja neve
adat, ez azonban egyik szerződésátírásra irányuló konferenciabeszélgetésben sem hangzott
el, így ezen adat pontossága is kétséges.
(50) A személyes adatok pontosságával kapcsolatban Kérelmezett 1-nél az adatkezelés több
pontján is felmerülhetett volna kétség, például 2018. május 10-én, amikor Kérelmezett 2
megkereste Kérelmezett 1-et a Kérelmező hozzá benyújtott panaszának kivizsgálása
érdekében, továbbá akkor, amikor 2018. június 5-én kelt levelében a Kérelmező megkereste
Kérelmezett 1-et, többek között hozzáférési joga gyakorlása érdekében.
(51) Függetlenül attól, hogy mikor merült fel kétség a Kérelmező személyes adatainak
pontosságával kapcsolatban, önmagában az, hogy Kérelmezett 1 ugyanazon személlyel, a
Kérelmezővel összefüggésben négy különböző anyja neve adatot kezel, sérti a GDPR 5. cikk
(1) bekezdés d) pontja szerinti pontosság követelményét.
(52) III.2. Kérelmezett 2 adatkezelése
(53) III.2.1. Kérelmezett 2 adatkezelésének jogalapja
(54) III.2.1.1. Kérelmezett 2 nyilatkozata szerint adatkezelésének jogalapja a Kérelmezett 1 és a
Kérelmező közötti szerződések teljesítése, mivel azokból eredtek azok a követelések,
amelyeket Kérelmezett 1-től engedményezés útján megszerzett.
(55) A Hatóság megállapítása szerint a GDPR 6. cikk (1) bekezdés b) pontja szerinti jogalap – a
szerződéskötést megelőző egyes lépések kivételével – csak akkor alkalmazható, ha az a
szerződés teljesítéséhez szükséges, tehát nem lehet kiterjeszteni ezt a jogalapot olyan
adatkezelésekre, amelyekre a szerződés érintett általi nemteljesítése miatt előidézett helyzet
orvoslása érdekében a szerződő felek rendes együttműködési kötelezettségből fakadó lépések
megtételéhez van szükség. A szerződés teljesítése körébe eshetnek még azok a lépések,
amikor az adatkezelő, aki a szerződést megkötötte az érintettel – tehát aki a szerződésben a
másik fél – teljesítési késedelem esetén felszólítja az érintettet a teljesítésre. Azonban a GDPR
6. cikk (1) bekezdés b) pontja szerinti szerződéses jogalap már nem vonatkoztatható arra az
esetre, ha az adatkezelő az elmaradt teljesítés miatt az érintettel szembeni követelését
követelésbehajtással foglalkozó vállalkozásra engedményezi (azaz a problémát már a
szerződésen kívül kívánja megoldani). Az engedményezés keretében történő adatátvétel
jogalapja így csak más, tipikusan az engedményes részéről a követelés saját részére történő
érvényesítéséhez fűződő jogos érdeke lehet.
(56) A Ptk.-hoz fűzött indokolás szerint a követelések átruházására a tulajdonjog átruházásával
azonos logika alapján kerül sor, tehát az engedményezés tulajdonképpen nem más, mint a
követelés tulajdonjogának átruházása.
(57) Az engedményezéssel a követelés elválik az eredeti jogviszonytól, amelyből az származik, és
az engedményes kizárólag a követelés és nem pedig az alapjogviszony vonatkozásában lép
az engedményező helyébe. Azáltal, hogy az engedményezéssel a követelés elválik az
alapjogviszonytól és az engedményes a követelés jogosultjává válik, a követelés
engedményes általi érvényesítése, illetve az ahhoz kapcsolódó adatkezelés, többé már nem
azon szerződés teljesítése érdekében történik, amelyből a követelés eredetileg származott,

13

mivel ebben az esetben az engedményesnek nem a saját, hanem az engedményező javára
kellene érvényesíteni az engedményezés útján megszerzett követelést. Az
engedményezéssel, amennyiben az ellenérték fejében történik, az engedményező kötelezettel
szembeni követelése a vételár függvényében teljesen vagy részben megtérül. Az
engedményes a követelés behajtása céljából saját érdekében és saját javára jár el, hiszen az
engedményezéssel ő válik a követelés jogosultjává, és a követelés érvényesítése, az adós
teljesítésre bírása, valamint az ennek érdekében végzett adatkezelés az ő jogos érdekét, nem
pedig az alapul fekvő szerződés teljesítését szolgálja, mivel a követelés az engedményezéssel
függetlenné vált a szerződéstől.
(58) Mivel Kérelmezett 2 engedményezés útján szerezte meg a Kérelmezőnek tulajdonított
követeléseket, valamint annak velejárójaként a Kérelmező személyes adatait, és ezáltal a
követelések jogosultjává vált, adatkezelésének jogalapja nem lehet a GDPR 6. cikk (1)
bekezdés b) pontja szerinti szerződéses jogalap.
(59) A fentiek alapján Kérelmezett 2 megsértette a GDPR 6. cikk (1) bekezdését, mivel nem
megfelelő jogalapra hivatkozással kezelte a Kérelmező személyes adatait. Ez azonban nem
feltétlenül jelenti azt, hogy a Kérelmező személyes adatainak kezelésére semmiféle jogalapja
nincs, mivel a jogszerűen végzett, jogszabály által lehetővé tett követelésvásárlási
tevékenysége keretében jutott hozzá a Kérelmező személyes adataihoz – természetes
személyazonosító adatok, valamint a követelésre vonatkozó adatok –, és a jogszerűen
megszerzett követelések érvényesítéséhez, valamint az ehhez szükséges fenti adatok
kezeléshez fűződő jogos érdeke fennállta a jogi szabályozásból adódóan megállapítható.
(60) III.2.1.2. Kérelmezett 1 mind a Kérelmezőnek írt 2018. július 2-án kelt levelében, mind a
Hatóság felhívására adott első válaszában úgy nyilatkozott, hogy azon szerződések,
amelyekből származtak a Kérelmezett 2-re engedményezett követelések, megszűntek, azaz
Kérelmezett 1 és a Kérelmező között nem áll fenn érvényes és hatályos szerződés.
(61) E tényt megerősíti továbbá a Kérelmezett 2 által a Kérelmezőnek írt, 2018. május 29-én kelt
levél, amelyben a Kérelmezett 2 arról nyújt tájékoztatást, hogy a Kérelmezett 1 a nem
teljesítésre való tekintettel felmondta a Kérelmezett 1 és Kérelmező között fennálló
szerződéseket, majd tárgyi követeléseit a szerződés felmondását követően engedményezte
Kérelmezett 2-re.
(62) A GDPR 6. cikk (1) bekezdés b) pontja alapján történő adatkezelés előfeltétele, – amennyiben
nem a szerződés megkötését megelőzően az érintett kérésére történő lépések megtételéről
van szó – hogy létezzen, valamint érvényes és hatályos legyen a szerződés, amelynek
teljesítésére hivatkozással az adatkezelés történik.
(63) Kérelmezett 2 olyan szerződések teljesítésére hivatkozással végezte tehát a személyes adatok
kezelését, amely szerződések megszűntek, azaz nem alkalmasak joghatás kiváltására. Ebből
kifolyólag Kérelmezett 2 akkor sem hivatkozhatott volna jogszerűen az adatkezelése
jogalapjaként a GDPR 6. cikk (1) bekezdés b) pontjára, ha egyébként az lenne az
adatkezelésének a megfelelő jogalapja.
(64) III.2.2. Az elszámoltathatóság elve
(65) Az elszámoltathatóság elve alapján az adatkezelőknek az adatkezelés teljes folyamata során
úgy kell megvalósítaniuk az adatkezelési műveleteket, hogy képesek legyenek az adatvédelmi
szabályoknak való megfelelés bizonyítására. Az elszámoltathatóság elve tehát nem csak
általában, folyamat szinten értelmezhető, az valamennyi konkrét adatkezelési tevékenység,
egy konkrét érintett személyes adatai kezelésének vonatkozásában is érvényesül.

14

(66) Az adatkezelő felelős az általa végzett adatkezelés jogszerűségéért, ez a felelősség nem
hárítható át másra. A GDPR 6. cikk (1) bekezdés b) pontja szerinti szerződéses jogalap
természetéből fakadóan az adatkezelőnek, aki ezen jogalapra hivatkozik a személyes adatok
kezelése során, képesnek kell lennie annak bizonyítására, hogy a szerződés, amelynek
teljesítésére hivatkozással személyes adatokat kezel, létező, érvényes és hatályos, ide nem
értve a szerződéskötést megelőzően az érintett kérésére tett lépések megtételét. Ez a
kötelezettsége független attól, hogy a polgári jogi vagy más, a konkrét jogviszonyra irányadó
szabályok alapján kell-e rendelkeznie a szerződéssel.
(67) Ebből kifolyólag, mivel Kérelmezett 2 nem tudta igazolni, bizonyítani, hogy létezik olyan, a
Kérelmező és Kérelmezett 1 között létrejött szerződés, amelyre hivatkozással kezeli a
Kérelmező személyes adatait, és ennek ellenére a 6. cikk (1) bekezdés b) pontja szerinti
jogalapra hivatkozott, ezért nem tett eleget a GDPR 5. cikk (2) bekezdése szerinti
elszámoltathatóság elvének.
(68) III. 3. Jogkövetkezmények
(69) III.3.1. A Hatóság a Kérelmező kérelmének helyt ad és a GDPR 58. cikk (2) bekezdés b)
pontja alapján elmarasztalja Kérelmezett 1-et, mert megsértette a GDPR 5. cikk (1) bekezdés
a) és d) pontját, a GDPR 5. cikk (2) bekezdését, valamint a GDPR 15. cikk (1) és (3)
bekezdését, továbbá a GDPR 58. cikk (2) bekezdés g) pontjának megfelelően hivatalból
elrendeli a Kérelmező személyes adatai kezelésének korlátozását, amíg Kérelmezett 1 nem
igazolja az adatkezeléshez fűződő jogos érdekének az elsőbbségét a Kérelmező jogaival és
érdekeivel szemben, mivel az eljárás során nem igazolta a Hatóság felé, hogy a fenti érdekek
közti mérlegelést, ellensúlyozást ténylegesen elvégezte.
(70) A Hatóság a GDPR 58. cikk (2) bekezdés c) pontja alapján hivatalból utasítja Kérelmezett 1et, hogy teljesítse a Kérelmező hozzáférési kérelmét azáltal, hogy megküldi a Kérelmező jogi
képviselője
részére
a
Kérelmező
személyes
adataként
nyilvántartott
konferenciabeszélgetések hangfelvételeit, valamint adjon részére tájékoztatást az
ügyfélnyilvántartó rendszerben róla kezelt személyes adatokról. A Hatóság álláspontja
szerint a Kérelmező érdekeit az szolgálja, ha megismeri a fenti adatokat, amelyek birtokában
további lépéseket tehet, amennyiben úgy véli, hogy visszaéltek a személyes adataival.
Kérelmezett 1-nek a hangfelvételeken felismerhetetlenné kell tennie az eredeti előfizetők
születési helyét és idejét, valamint anyjuk nevét – kivéve, ha az azonos az előfizetést átvevő
személy által megadott anyja nevével –, azonban a hangfelvételeken más módosítást nem
végezhet. Kérelmezett 1 Kérelmezőnek adott félrevezető tájékoztatása következtében –
miszerint Kérelmezett 1 nem kezeli a Kérelmező személyes adatait – a Kérelmező nem
feltételezhette, hogy a Hatósághoz intézett kérelmében szükséges és érdemes a
Kérelmezett 1 hozzáférési kérelme teljesítésére kötelezését kérnie.
(71) III.3.2. A Hatóság a Kérelmező kérelmének helyt ad és a GDPR 58. cikk (2) bekezdés b)
pontja alapján elmarasztalja Kérelmezett 2-t, mert megsértette a GDPR 5. cikk (2)
bekezdését, illetve a GDPR 58. cikk (2) bekezdés g) pontjának megfelelően hivatalból
elrendeli a Kérelmező személyes adatai kezelésének korlátozását, amíg Kérelmezett 2 nem
igazolja az adatkezeléshez fűződő jogos érdekének az elsőbbségét a Kérelmező jogaival és
érdekeivel szemben, mivel az eljárás során nem igazolta a Hatóság felé, hogy a fenti érdekek
közti mérlegelést, ellensúlyozást elvégezte.
(72) III.3.3. A Hatóság hivatalból megvizsgálta, hogy indokolt-e a Kérelmezettekkel szemben
adatvédelmi bírság kiszabása. E körben a Hatóság a GDPR 83. cikk (2) bekezdése és az
Infotv. 75/A. §-a alapján mérlegelte az ügy összes körülményét és megállapította, hogy a
jelen eljárás során feltárt jogsértések esetében a figyelmeztetés se nem arányos, se nem

15

visszatartó erejű szankció, ezért bírság kiszabása szükséges. A Hatóság a bírság kiszabása
során az alábbi tényezőket vette figyelembe:
(73) III.3.3.1. A Hatóság figyelembe vette, hogy a Kérelmezett 1 által elkövetett jogsértések a
GDPR 83. cikk (5) bekezdés a) és b) pontja szerint súlyosabb jogsértésnek minősülnek, mivel
a Kérelmezett 1 által elkövetett jogsértések az alapelvek érvényesülését ténylegesen és
szinte teljes körűen akadályozták, és ténylegesen lehetetlenné tették, hogy a Kérelmező a
személyes adatai tekintetében bármiféle kontrollt gyakoroljon.
(74) A Hatóság a bírságkiszabás során súlyosító körülményként értékelte az alábbiakat:
 Kérelmezett 1 súlyosan gondatlanul járt el, amikor tévesen, a valósággal ellentétesen arról
tájékoztatta a Kérelmezőt, hogy nem kezeli a személyes adatait és Kérelmezett 2-höz
irányította, anélkül, hogy felmérte volna, mely nyilvántartásaiban, azoknak milyen szintjén
szerepelnek vagy szerepelhetnek a Kérelmező személyes adatai. Ebből kifolyólag a
Kérelmezett 1 által az adatkezelésről nyújtott valótlan tájékoztatás hátráltatta a Kérelmező
joggyakorlását és korlátozta a jogérvényesítési lehetőségeit.
 Kérelmezett 1 továbbá semmiféle intézkedést nem tett annak érdekében, hogy korábbi, a
Kérelmezőnek adott téves tájékoztatását kijavítsa, és az általa ténylegesen kezelt
adatokról tájékoztatást nyújtson a Kérelmezőnek.
 Kérelmezett 1 2019. január 29-én kelt válaszában a Hatóságot is úgy tájékoztatta, hogy
nyilvántartási rendszerében nem kezeli a Kérelmező személyes adatait, valamint hogy
minden rendelkezésére álló dokumentumot megküldött a Hatóság részére. Ezzel
szemben csak a Hatóság ismételt felszólítására adott tájékoztatást arról, hogy az Eht.
158. § (1) bekezdésére hivatkozással a Kérelmező mely személyes adatait kezeli, illetve
ezen válaszához mellékelte a szerződések átírásáról készült hangfelvételeket is, ebből
kifolyólag nem az elvárható mértékben működött együtt a Hatósággal a jogsértés
kivizsgálása és orvoslása érdekében.
(75) Enyhítő körülményként értékelte a Hatóság, hogy Kötelezett 1 elmarasztalására az általános
adatvédelmi rendelet megsértése miatt még nem került sor.
(76) A bírság kiszabása szükséges Kérelmezett 1 tekintetében speciálisan, illetve a hasonló
adatkezelést végzők tekintetében generálisan a további jogsértések megelőzése érdekében
annak ellenére, hogy jelen ügyben egyetlen érintett jogai gyakorlásával összefüggő
jogsértésről van szó.
(77) A fentiekre, valamint arra tekintettel, hogy Kérelmezett 1 a 2017. évi beszámolója szerinti
árbevétele több, mint hetvenkét milliárd forint volt, a kiszabott adatvédelmi bírság jelképes
összegű és nem lépi túl a kiszabható bírság maximumát.
(78) A bírság összegét a Hatóság jogszabályon alapuló mérlegelési jogkörében eljárva határozta
meg.
(79) III.3.3.2. A Hatóság mindenekelőtt figyelembe vette, hogy a Kérelmezett 2 által elkövetett
jogsértések a GDPR 83. cikk (5) bekezdés a) és b) pontja szerint súlyosabb jogsértésnek
minősülnek, mivel adatvédelmi alapelv kifejezett sérelme következett be és Kérelmezett 2
nem megfelelő jogalapra hivatkozással kezelte a Kérelmező személyes adatait.
(80) A Hatóság a bírságkiszabás során enyhítő körülményként értékelte az alábbiakat:

16

 Kérelmezett 2 nem megfelelő jogalap alapján történő adatkezelése a nem megfelelő
jogértelmezéséből adódott.
 Kötelezett 2 visszavonta a folyamatban lévő végrehajtási eljárásokat, amelyeket a
Kérelmezővel szemben, a fenti adatkezelés alapján kezdeményezett.
 Kérelmezett 2 intézkedéseket tett annak érdekében, hogy a jövőben ne kerüljön sor
személyazonosító okmányok számának kezelésére.
(81) A fentiekre, valamint arra tekintettel, hogy a Kérelmezett a 2017. évi beszámolója szerinti
árbevétele közel hét és fél milliárd forint volt, a kiszabott adatvédelmi bírság nem lépi túl a
kiszabható bírság maximumát.
(82) III.3.4. A Hatóság elutasította a Kérelmező azon kérelmét, hogy kötelezze a Kérelmezetteket
a személyes adatai törlésére, mivel a Kérelmezettek rendelkeznek jogalappal a személyes
adatai kezelésére.
(83) III.3.5. A Hatóság elutasította a Kérelmező azon kérelmét, hogy tiltsa el a Kérelmezetteket a
személyes adatai kezelésétől, mivel a Hatóság az adatvédelmi hatósági eljárásban a GDPR
58. cikk (2) bekezdésében meghatározott jogkövetkezményeket alkalmazhatja. A GDPR 58.
cikk (2) bekezdése nem ad felhatalmazást arra a felügyeleti hatóságoknak, hogy az
adatkezelőket eltiltsa egy konkrét érintett személyes adatai kezelésétől.
(84) A fentiek alapján a Hatóság a rendelkező részben foglaltak szerint döntött.
(85) IV. Egyéb kérdések:
(86) A Hatóság hatáskörét az Infotv. 38. § (2) és (2a) bekezdése határozza meg, illetékessége az
ország egész területére kiterjed.
(87) A határozat az Ákr. 80.-81. §-án és az Infotv. 61. § (1) bekezdésén alapul. A határozat az
Ákr. 82. § (1) bekezdése alapján a közlésével véglegessé válik. Az Ákr. 112. §-a, és 116. §
(1) bekezdése, illetve a 114. § (1) bekezdése alapján a határozattal szemben közigazgatási
per útján van helye jogorvoslatnak.
** *
(88) A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság
döntésével szembeni közigazgatási per törvényszéki hatáskörbe tartozik, a perre a Kp. 13. §
(11) bekezdése alapján a Fővárosi Törvényszék kizárólagosan illetékes. A polgári
perrendtartásról szóló 2016. évi CXXX. törvénynek (a továbbiakban: Pp.) – a Kp. 26. § (1)
bekezdése alapján alkalmazandó – 72. §-a alapján a törvényszék hatáskörébe tartozó
perben a jogi képviselet kötelező. Kp. 39. § (6) bekezdése szerint – ha törvény eltérően nem
rendelkezik – a keresetlevél benyújtásának a közigazgatási cselekmény hatályosulására
halasztó hatálya nincs.
(89) A Kp. 29. § (1) bekezdése és erre tekintettel a Pp. 604. § szerint alkalmazandó, az
elektronikus ügyintézés és a bizalmi szolgáltatások általános szabályairól szóló 2015. évi
CCXXII. törvény (a továbbiakban: E-ügyintézési tv.) 9. § (1) bekezdés b) pontja szerint az
ügyfél jogi képviselője elektronikus kapcsolattartásra kötelezett.
(90) A keresetlevél benyújtásának idejét és helyét a Kp. 39. § (1) bekezdése határozza meg. A
tárgyalás tartása iránti kérelem lehetőségéről szóló tájékoztatás a Kp. 77. § (1)-(2)
bekezdésén alapul. A közigazgatási per illetékének mértékét az illetékekről szóló 1990. évi
XCIII. törvény (továbbiakban: Itv.) 45/A. § (1) bekezdése határozza meg. Az illeték előzetes

17

megfizetése alól az Itv. 59. § (1) bekezdése és 62. § (1) bekezdés h) pontja mentesíti az
eljárást kezdeményező felet.
(91) Ha az előírt kötelezettsége teljesítését a Kérelmezett megfelelő módon nem igazolja, a
Hatóság úgy tekinti, hogy a kötelezettséget határidőben nem teljesítette. Az Ákr. 132. §-a
szerint, ha a kötelezett a hatóság végleges döntésében foglalt kötelezésnek nem tett eleget,
az végrehajtható. A Hatóság határozata az Ákr. 82. § (1) bekezdése szerint a közléssel
véglegessé válik. Az Ákr. Az Ákr. 133. §-a értelmében a végrehajtást - ha törvény vagy
kormányrendelet másként nem rendelkezik - a döntést hozó hatóság rendeli el. Az Ákr. 134.
§-a értelmében a végrehajtást - ha törvény, kormányrendelet vagy önkormányzati hatósági
ügyben helyi önkormányzat rendelete másként nem rendelkezik - az állami adóhatóság
foganatosítja. Az Infotv. 60. § (7) bekezdése alapján a Hatóság határozatában foglalt,
meghatározott cselekmény elvégzésére, meghatározott magatartásra, tűrésre vagy
abbahagyásra irányuló kötelezés vonatkozásában a határozat végrehajtását a
Hatóság foganatosítja.
Budapest, 2019. április 17.

Dr. Péterfalvi Attila
elnök
c. egyetemi tanár

