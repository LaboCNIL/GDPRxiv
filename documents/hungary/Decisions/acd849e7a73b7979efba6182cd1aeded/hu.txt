Ügyszám: NAIH/2019/890

Tárgy: kérelemnek részben helyt adó
határozat
HATÁROZAT

A Nemzeti Adatvédelmi és Információszabadság Hatóság (a továbbiakban: Hatóság) előtt […]
(a továbbiakban: Kérelmező) kérelmére a […] szemben 2019. január 18. napján indult
adatvédelmi hatósági eljárásban a Hatóság az alábbi döntéseket hozza:
1. A Hatóság a Kérelmező
kérelmének részében helyt ad és
1.1. megállapítja, hogy a Kérelmezett nem tett eleget a Kérelmező érintetti jogai – hozzáférési
joga, ideértve a másolat kiadásához való jog – gyakorlására irányult kérelmének;
1.2. utasítja a Kérelmezettet, hogy e határozat kézhezvételétől számított 15 napon belül – a
2009. szeptember 24-ei közérdekű bejelentés másolatát a bejelentéssel érintett harmadik
felekre (a bejelentést tevőre és egyéb bejelentett személyekre) vonatkozó információk
anonimizálását követően küldje meg a Kérelmezőnek. Az anonimizálás során
megismerhetetlenné kell tenni a Kérelmező által meg nem ismerhető személyes adatokat,
valamint azokat a közvetett információkat, amelyekből ezen adatokra a Kérelmező
következtetéseket vonhatna le;
1.3. az 1.1. és 1.2. pontban megállapított jogsértés miatt a Kérelmezettet – azzal, hogy újabb
adatvédelmi jogsértés megállapítása esetén a jogkövetkezmények megállapításakor a jelen
jogsértést mint előzményt fokozott súllyal veszi majd figyelembe –
figyelmeztetésben részesíti.
2. A Hatóság a Kérelmező kérelmét a közérdekű bejelentő nevének megismerésére irányuló
részében elutasítja.
Az 1.2. pontban előírt intézkedések megtételét a Kérelmezettnek az intézkedés megtételétől
számított 8 napon belül kell írásban – az azt alátámasztó bizonyítékok (anonimizált bejelentés
másolata és a Kérelmezőnek megküldés igazolása) előterjesztésével együtt – igazolnia a
Hatóság felé. Az 1.2. pont szerinti kötelezettség nem teljesítése esetén a Hatóság elrendeli a
határozat végrehajtását.
Jelen határozattal szemben közigazgatási úton jogorvoslatnak nincs helye, de az a közléstől
számított 30 napon belül a Fővárosi Törvényszékhez címzett keresettel közigazgatási perben
megtámadható. A keresetlevelet a Hatósághoz kell benyújtani, elektronikusan, amely azt az
ügy irataival együtt továbbítja a bíróságnak. A tárgyalás tartása iránti kérelmet a keresetben
jelezni kell. A teljes személyes illetékmentességben nem részesülők számára a bírósági
felülvizsgálati eljárás illetéke 30.000 Ft, a per tárgyi illetékfeljegyzési jog alá esik. A Fővárosi
Törvényszék előtti eljárásban a jogi képviselet kötelező.
INDOKOLÁS
I. Tényállás, előzmények
I.1. A Kérelmező a Hatósághoz 2019. január 17-én érkezett kérelmében adatvédelmi hatósági
eljárás megindítását kezdeményezte. A Kérelmező kérte a Kérelmezett kötelezését arra, hogy
érdemben válaszoljon arra, 2009-ben ki, milyen tartalmú bejelentést tett ellene. A Kérelmező

a kérelmében előadta, hogy a Kérelmezett 2019. január 2-án kelt levelében a kérelmének nem
tett eleget.
Az információs önrendelkezési jogról és az információszabadságról szóló 2011. évi CXII.
törvény (a továbbiakban: Infotv.) 60. § (1) bekezdése alapján a Kérelmező kérelmére
NAIH/2019/890. ügyszámon adatvédelmi hatósági eljárás indult.
I.2. A Hatóság a Kérelmezőt hiánypótlásra szólította fel. A Kérelmező válaszlevelében a
kérelme hiányosságait pótolta és megerősítette, hogy a közérdekű bejelentés tartalmát
szeretné megismerni, erre figyelemmel azt kérte a Hatóságtól, hogy kötelezze a
Kérelmezettet, hogy tájékoztassa őt a közérdekű bejelentés tartalmáról.
I.3. A Hatóság az adatvédelmi hatósági eljárás megindításáról NAIH/2019/890/4. számú
végzésében értesítette a Kérelmezettet, továbbá a tényállás tisztázása érdekében
nyilatkozattételre hívta fel.
I.4. A Kérelmező és a Kérelmezett nyilatkozatai és a csatolt iratok alapján a Hatóság által
megállapított tényállás szerint a Kérelmező 2018. december 3-án postára adott levelében a
Kérelmezettől tájékoztatást kért arra vonatkozóan, hogy a 2009-ben lefolytatott fegyelmi
eljárása során kinek és milyen tartalmú bejelentése alapján szabták ki vele szemben a
fegyelmi büntetést, és az ellene szóló bejelentésekben található személyes adatokról kért
tájékoztatást. A Kérelmezett […] iktatószámú válaszában annyit közölt a Kérelmezővel, hogy
a 2009-ben és 2010-ben érkezett egy-egy közérdekű bejelentés, amelyben személyes
adatként a Kérelmezőről a neve és munkahelyének megnevezése áll.
A közérdekű bejelentés a Kérelmezettől eltérő személy olyan tevékenységére irányult,
melyben a Kérelmező is érintett volt, és a Kérelmező nevén és munkahelyén kívül egyéb, a
Kérelmezővel összefüggésbe hozható információkat is tartalmazott.
A Kérelmezett a Hatóságnak adott válaszában hivatkozott a panaszokról és közérdekű
bejelentésekről szóló 2013. évi CLKV. törvény (továbbiakban: Panasztv.) 3. § (3) bekezdésére
és úgy nyilatkozott, hogy álláspontja szerint a Kérelmező tájékoztatáshoz való joga nem
eredményezheti a közérdekű bejelentő adatainak a megismerését. Minderre tekintettel „az
érintettnek adott válaszában mind az adatvédelmi, mind a közérdekű bejelentő védelmére
vonatkozó szabályokat figyelembe véve és azokat maximálisan betartva tájékoztatta érintettet
a róla kezelt személyes adatok teljes köréről”.
II. Alkalmazandó jogszabályi előírások
A természetes személyeknek a személyes adatok kezelése tekintetében történő védelméről
és az ilyen adatok szabad áramlásáról, valamint a 95/46/EK irányelv hatályon kívül
helyezéséről szóló (EU) 2016/679 rendelet (a továbbiakban: általános adatvédelmi rendelet)
2. cikk (1) bekezdése alapján az általános adatvédelmi rendeletet kell alkalmazni a személyes
adatok részben vagy egészben automatizált módon történő kezelésére, valamint azoknak a
személyes adatoknak a nem automatizált módon történő kezelésére, amelyek valamely
nyilvántartási rendszer részét képezik, vagy amelyeket egy nyilvántartási rendszer részévé
kívánnak tenni.
Az általános adatvédelmi rendelet 4. cikk 1. pontja alapján személyes adat az azonosított vagy
azonosítható természetes személyre („érintett”) vonatkozó bármely információ; azonosítható
az a természetes személy, aki közvetlen vagy közvetett módon, különösen valamely
azonosító, például név, szám, helymeghatározó adat, online azonosító vagy a természetes
személy testi, fiziológiai, genetikai, szellemi, gazdasági, kulturális vagy szociális azonosságára

vonatkozó egy vagy több tényező alapján azonosítható.
Az általános adatvédelmi rendelet 4. cikk 10. pontja szerint „harmadik fél” az aki nem azonos
az érintettel, az adatkezelővel, az adatfeldolgozóval vagy azokkal a személyekkel, akik az
adatkezelő vagy adatfeldolgozó közvetlen irányítása alatt a személyes adatok kezelésére
felhatalmazást kaptak.
Az általános adatvédelmi rendelet 12. cikk (4) bekezdése szerint ha az adatkezelő nem tesz
intézkedéseket az érintett kérelme nyomán, késedelem nélkül, de legkésőbb a kérelem
beérkezésétől számított egy hónapon belül tájékoztatja az érintettet az intézkedés
elmaradásának okairól, valamint arról, hogy az érintett panaszt nyújthat be valamely felügyeleti
hatóságnál, és élhet bírósági jogorvoslati jogával.
Az általános adatvédelmi rendelet 15. cikk (1) bekezdése alapján az érintett jogosult arra, hogy
az adatkezelőtől visszajelzést kapjon arra vonatkozóan, hogy személyes adatainak kezelése
folyamatban van-e, és ha ilyen adatkezelés folyamatban van, jogosult arra, hogy a személyes
adatokhoz és a következő információkhoz hozzáférést kapjon:
a) az adatkezelés céljai;
b) az érintett személyes adatok kategóriái;
c) azon címzettek vagy címzettek kategóriái, akikkel, illetve amelyekkel a személyes adatokat
közölték vagy közölni fogják, ideértve különösen a harmadik országbeli címzetteket, illetve a
nemzetközi szervezeteket;
d) adott esetben a személyes adatok tárolásának tervezett időtartama, vagy ha ez nem
lehetséges, ezen időtartam meghatározásának szempontjai;
e) az érintett azon joga, hogy kérelmezheti az adatkezelőtől a rá vonatkozó személyes adatok
helyesbítését, törlését vagy kezelésének korlátozását, és tiltakozhat az ilyen személyes
adatok kezelése ellen;
f) a valamely felügyeleti hatósághoz címzett panasz benyújtásának joga;
g) ha az adatokat nem az érintettől gyűjtötték, a forrásukra vonatkozó minden elérhető
információ;
h) a 22. cikk (1) és (4) bekezdésében említett automatizált döntéshozatal ténye, ideértve a
profilalkotást is, valamint legalább ezekben az esetekben az alkalmazott logikára és arra
vonatkozó érthető információk, hogy az ilyen adatkezelés milyen jelentőséggel bír, és az
érintettre nézve milyen várható következményekkel jár.
Az általános adatvédelmi rendelet 15. cikk (3) bekezdése szerint az adatkezelő az adatkezelés
tárgyát képező személyes adatok másolatát az érintett rendelkezésére bocsátja. Az érintett
által kért további másolatokért az adatkezelő az adminisztratív költségeken alapuló, ésszerű
mértékű díjat számíthat fel. Ha az érintett elektronikus úton nyújtotta be a kérelmet, az
információkat széles körben használt elektronikus formában kell rendelkezésre bocsátani,
kivéve, ha az érintett másként kéri.
Az általános adatvédelmi rendelet 15. cikk (4) bekezdése szerint a (3) bekezdésben említett,
másolat igénylésére vonatkozó jog nem érintheti hátrányosan mások jogait és szabadságait.
Az általános adatvédelmi rendelet 23. cikk (1) bekezdése szerint az adatkezelőre vagy
adatfeldolgozóra alkalmazandó uniós vagy tagállami jog jogalkotási intézkedésekkel
korlátozhatja a 12-22. cikkben és a 34. cikkben foglalt, valamint a 12-22. cikkben
meghatározott jogokkal és kötelezettségekkel összhangban lévő rendelkezései tekintetében
az 5. cikkben foglalt jogok és kötelezettségek hatályát, ha a korlátozás tiszteletben tartja az
alapvető jogok és szabadságok lényeges tartalmát, valamint az alábbiak védelméhez
szükséges és arányos intézkedés egy demokratikus társadalomban:
i) az érintett védelme vagy mások jogainak és szabadságainak védelme;

Az Infotv. 2. § (2) bekezdése szerint az általános adatvédelmi rendeletet az ott megjelölt
rendelkezésekben foglalt kiegészítésekkel kell alkalmazni.
Az Infotv. 60. § (1) bekezdése szerint a személyes adatok védelméhez való jog érvényesülése
érdekében a Hatóság az érintett erre irányuló kérelmére adatvédelmi hatósági eljárást indít.
Az Infotv. 61. § (1) bekezdés a) pontja szerint az adatvédelmi hatósági eljárásban hozott
határozatában a Hatóság az Infotv. 2. § (2) bekezdésében meghatározott adatkezelési
műveletekkel összefüggésben az általános adatvédelmi rendelet meghatározott
jogkövetkezményeket alkalmazhatja. Az általános adatvédelmi rendelet 58. cikk (2) bekezdés
b) pontja szerint a felügyeleti hatóság elmarasztalja az adatkezelőt vagy az adatfeldolgozót,
ha adatkezelési tevékenysége megsértette e rendelet rendelkezéseit, illetve ugyanezen
bekezdés d) pontja értelmében a felügyeleti hatóság korrekciós hatáskörében eljárva utasítja
az adatkezelőt, hogy adatkezelési műveleteit – adott esetben meghatározott módon és
meghatározott időn belül – hozza összhangba e rendelet rendelkezéseivel.
Az Infotv. 75/A. § alapján a Hatóság az általános adatvédelmi rendelet 83. cikk (2)-(6)
bekezdésében foglalt hatásköreit az arányosság elvének figyelembevételével gyakorolja,
különösen azzal, hogy a személyes adatok kezelésére vonatkozó - jogszabályban vagy az
Európai Unió kötelező jogi aktusában meghatározott - előírások első alkalommal történő
megsértése esetén a jogsértés orvoslása iránt - az általános adatvédelmi rendelet 58. cikkével
összhangban - elsősorban az adatkezelő vagy adatfeldolgozó figyelmeztetésével intézkedik.
A közigazgatási szabályszegések szankcióiról szóló 2017. évi CXXV. törvény 6. §-a alapján a
figyelmeztetéssel a hatóság rosszallását fejezi ki az általa megállapított közigazgatási
szabályszegés elkövetése miatt, és újabb szankció kilátásba helyezésével felszólítja az
ügyfelet, hogy a jövőben tartózkodjon a közigazgatási szabályszegés elkövetésétől.
Figyelmeztetés alkalmazásának akkor van helye, ha a közigazgatási szabályszegés az
elkövetés körülményeire tekintettel csekély súlyú és a figyelmeztetéstől kellő visszatartó hatás
várható, továbbá, ha hatóság az ügyfél számára kötelezettséget állapít meg és a
kötelezettséget megállapító döntésben más szankciót nem alkalmaz.
Az általános adatvédelmi rendelet eltérő rendelkezése hiányában a kérelemre indult
adatvédelmi hatósági eljárásra az általános közigazgatási rendtartásról szóló 2016. évi CL.
törvény (a továbbiakban: Ákr.) rendelkezéseit kell alkalmazni az Infotv.-ben meghatározott
eltérésekkel.
Az eljárásban a Hatóság – amennyiben a kérelemben foglaltaknak helyt ad – határozatában
az általános adatvédelmi rendeletben meghatározott jogkövetkezményeket alkalmazhatja.
Az általános adatvédelmi rendelet szerint a felügyeleti Hatóság e jogkörében az általános
adatvédelmi rendelet 58. cikk (2) bekezdése szerinti jogkövetkezményeket alkalmazhatja.
Az általános adatvédelmi rendelet 58. cikk (2) b), illetve c) pontja szerint a Hatóság korrekciós
hatáskörében eljárva elmarasztalja az adatkezelőt vagy az adatfeldolgozót, ha adatkezelési
tevékenysége megsértette e rendelet rendelkezéseit, illetve utasítja az adatkezelőt vagy az
adatfeldolgozót, hogy teljesítse az érintettnek az e rendelet szerinti jogai gyakorlására
vonatkozó kérelmét.
A Hatóság hatáskörét az Infotv. 38. § (2) és (2a) bekezdése határozza meg, illetékessége az
ország egész területére kiterjed.

Panasztv. 3. § (3) bekezdése szerint a panaszos vagy a közérdekű bejelentő személyes adatai
- a (4) bekezdésben foglaltak kivételével - csak a panasz vagy a közérdekű bejelentés alapján
kezdeményezett eljárás lefolytatására hatáskörrel rendelkező szerv részére adhatóak át, ha e
szerv annak kezelésére törvény alapján jogosult, vagy az adatai továbbításához a panaszos
vagy a közérdekű bejelentő egyértelműen hozzájárult. A panaszos és a közérdekű bejelentő
személyes adatai egyértelmű hozzájárulása nélkül nem hozhatóak nyilvánosságra.
III. A Hatóság döntései
Az általános adatvédelmi rendelet 4. cikk 1. pontja alapján megállapítható, hogy a vizsgált
közérdekű bejelentésben nem csupán a Kérelmező neve és munkahelye, hanem a
Kérelmezővel összefüggésben előterjesztett közérdekű bejelentés Kérelmezőre vonatkozó
tartalma is személyes adatnak minősül. A személyes adat megismeréséhez való jog
gyakorlása esetén az érintettre vonatkozó információ, és nem maga az irat a kérelemmel
érintett jog tárgya
Az általános adatvédelmi rendelet 15. cikke szerint a hozzáféréshez való jog nem csak az
adatkezeléssel kapcsolatos tájékoztatást jelenti. Az adatkezelő köteles tényleges hozzáférést
biztosítani az adatalany részére a kezelt személyes adatokhoz olyan módon, hogy az érintett
rendelkezésére bocsátja az adatkezelés tárgyát képező információk másolatát.
Ugyanakkor mivel a bejelentés harmadik félnek minősölő személyek olyan tevékenységére
irányult, melyben a Kérelmező is érintett volt, tehát a hozzáférési kérelem tárgyát képező irat
mind a Kérelmezőre mind a közérdekű bejelentőre, mind az egyéb harmadik félnek minősülő
személyre vonatkozó személyes adatokat is tartalmazza, az általános adatvédelmi rendelet
15. cikkének (4) bekezdése értelmében a Kérelmező hozzáférési joga korlátozandó, mert nem
bocsátható a rendelkezésére a kért bejelentés azon része, mely harmadik személy személyes
adata, hiszen azoknak a Kérelmező részére történő továbbítása e személyek információs
önrendelkezési jogát sértené.
A fentiekre tekintettel a Kérelmezett megsértette az általános adatvédelmi rendelet 15. cikkét,
amikor nem bocsátotta a Kérelmező rendelkezésére a 2009-es bejelentés saját személyes
adatának minősülő részét és csupán a név és a munkahelyi adatairól tájékoztatta, a
Kérelmezőnek a bejelentésben szereplő személyes adatairól, a rá vonatkozóan tett állításról
nem adott tájékoztatást.
Mivel a közérdekű bejelentőre vonatkozó adat nem a Kérelmező személyes adata, így annak
megismerésére érintetti joga, hozzáférési joga keretében a fentiek szerint nem jogosult, a
Kérelmezett ezt az adatot csak az általános adatvédelmi rendelet szabályaival összhangban
továbbíthatta volna részére.
Az általános adatvédelmi rendelet 6. cikk (1) bekezdése alapján a személyes adatok kezelése
kizárólag akkor és annyiban jogszerű, amennyiben az ott felsorolt jogalapok egyike fennáll. A
közérdekű bejelentő személyes adatainak továbbítása jelen esetben az általános adatvédelmi
rendelet 6. cikk (1) bekezdése szerinti egyik esetben sem teljesül. A közérdekű bejelető az adatai
továbbításához nem járult hozzá (így nem áll fenn a Panasztv. 3. § (3) bekezdésében
meghatározott, tartalmában az általános adatvédelmi rendelet 6. cikk (1) bekezdés a) pontja
szerinti jogalap sem), egyéb jogalap pedig nem áll rendelkezésre a közérdekű bejelentő
személyének a felfedéséhez.
Minderre figyelemmel a közérdekű bejelentő kiléte, neve felfedésének a Kérelmezett általi
megtagadása nem ütközött az általános adatvédelmi rendelet rendelkezéseibe és a Kérelmezett

jogszerűen tagadta meg a közérdekű bejelentő személyes adatainak a megismerhetőségét.
IV. Jogkövetkezmények
A Hatóság álláspontja szerint a kötelezettségek megszegése jelen esetben nem tekinthető
súlyosnak, mert a közérdekű bejelentés óta közel tíz év eltelt, az annak alapján indult fegyelmi
eljárást a Kérelmező nem fellebbezte meg. A Kérelmezett a Kérelmező kérelmére határidőben
válaszolt, ugyanakkor a válasza hiányosnak tekinthető a fentiek miatt. A Kérelmező helyesen
ismerte fel, hogy a közérdekű bejelentést tevő személy kiléte nem fedhető fel.
Erre tekintettel a jogsértések megállapításán túl a figyelmeztetés alkalmazása is megfelelő,
kellő visszatartó erővel bíró jogkövetkezménynek tekinthető az általános adatvédelmi
rendeletnek való megfelelést biztosító intézkedések meghozatalára, végrehajtására és
betartására utasítással.
A fentiekre tekintettel a Hatóság a kérelemnek részben helyt adva az általános adatvdelmi
rendelet 58. cikk (2) bekezdés c) pontja alapján kötelezte a Kérelmezettet, hogy biztosítsa a
Kérelmezőnek a 2009-es bejelentés Kérelmezőre vonatkozó részének megismerési lehetőségét,
és adja ki annak másolatát a bejelentést tevőre és a bejelentéssel érintett harmadik személyre,
mint harmadik félre vonatkozó információk anonimizálását követően.
Az általános közigazgatási rendtartásról szóló 2016. évi CL. törvény (a továbbiakban: Ákr.)
112. §-a, 16. § (1) bekezdése, illetve a 114. § (1) bekezdése alapján a határozattal szemben
közigazgatási per útján van helye jogorvoslatnak.
***
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság
döntésével szembeni közigazgatási per törvényszéki hatáskörbe tartozik, a perre a Kp. 13. §
(11) bekezdése alapján a Fővárosi Törvényszék kizárólagosan illetékes. A polgári
perrendtartásról szóló 2016. évi CXXX. törvénynek (a továbbiakban: Pp.) – a Kp. 26. § (1)
bekezdése alapján alkalmazandó – 72. §-a alapján a törvényszék hatáskörébe tartozó perben
a jogi képviselet kötelező. Kp. 39. § (6) bekezdése szerint – ha törvény eltérően nem
rendelkezik – a keresetlevél benyújtásának a közigazgatási cselekmény hatályosulására
halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény
9. § (1) bekezdés b) pontja szerint az ügyfél jogi képviselője elektronikus kapcsolattartásra
kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A
tárgyalás tartása iránti kérelem lehetőségéről szóló tájékoztatás a Kp. 77. § (1)-(2) bekezdésén
alapul. A közigazgatási per illetékének mértékét az illetékekről szóló 1990. évi XCIII. törvény
(továbbiakban: Itv.) 44/A. § (1) bekezdése határozza meg. Az illeték előzetes megfizetése alól
az Itv. 59. § (1) bekezdése és 62. § (1) bekezdés h) pontja mentesíti az eljárást kezdeményező
felet.
Ha az előírt kötelezettségek teljesítését a kötelezett ügyfél megfelelő módon nem igazolja, a
Hatóság úgy tekinti, hogy a kötelezettségeket határidőben nem teljesítette. Az Ákr. 132. §-a
szerint, ha a kötelezett a hatóság végleges döntésében foglalt kötelezésnek nem tett eleget,
az végrehajtható. A Hatóság határozata az Ákr. 82. § (1) bekezdése szerint a közléssel

véglegessé válik. Az Ákr. 133. §-a értelmében a végrehajtást - ha törvény vagy
kormányrendelet másként nem rendelkezik - a döntést hozó hatóság rendeli el. Az Ákr. 134.
§-a értelmében a végrehajtást - ha törvény, kormányrendelet vagy önkormányzati hatósági
ügyben helyi önkormányzat rendelete másként nem rendelkezik - az állami adóhatóság
foganatosítja. Az Infotv. 60. § (7) bekezdése alapján a Hatóság határozatában foglalt,
meghatározott cselekmény elvégzésére, meghatározott magatartásra, tűrésre vagy
abbahagyásra irányuló kötelezés vonatkozásában a határozat végrehajtását a
Hatóság foganatosítja.
Budapest, 2019. május „

”
Dr. Péterfalvi Attila
elnök
c. egyetemi tanár

