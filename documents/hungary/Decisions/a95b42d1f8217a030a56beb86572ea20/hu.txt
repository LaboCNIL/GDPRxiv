Ügyszám:
Előzmény:

Tárgy:

NAIH/2020/1137
NAIH/2019/4152

döntés
hivatalból
induló
adatvédelmi
hatósági
eljárásban

HATÁROZAT
A Nemzeti Adatvédelmi és Információszabadság Hatóság (a továbbiakban: Hatóság) a […]-t
(székhely: […]) (a továbbiakban: Ügyfél) érintő adatvédelmi incidenssel kapcsolatban a
természetes személyeknek a személyes adatok kezelése tekintetében történő védelméről és az
ilyen adatok szabad áramlásáról, valamint a 95/46/EK irányelv hatályon kívül helyezéséről szóló
(EU) 2016/679 rendelet (a továbbiakban: általános adatvédelmi rendelet) 32-34. cikkében foglalt
kötelezettségei teljesítésének elmaradása tárgyában hivatalból megindított adatvédelmi hatósági
eljárásban
1.

megállapítja, hogy
a. az Ügyfél megsértette az általános adatvédelmi rendelet 32. cikk (1) bekezdését,
így nem alkalmazott az adatkezelés biztonsága körében megfelelő technikai és
szervezési intézkedéseket, azzal, hogy az ügyfélkapus hozzáférési adatokat
tartalmazó fájlt nyomtatott formában is tárolta, amely így közvetlenül lehetővé tette
az adatvédelmi incidens bekövetkezését.
b. Az Ügyfél megsértette az általános adatvédelmi rendelet 24. cikk (1)-(2)
bekezdéseiben foglaltakat, amikor a belső adatvédelmi incidenskezelési
szabályzatában nem szabályozta a felügyeleti hatóságnak történő bejelentési
kötelezettség esetkörét.

2.

kötelezi az Ügyfelet, hogy
a. az érintettektől beszerzett ügyfélkapus hozzáférési adatokat tartalmazó adatbázist
ne tárolja papíralapon, csupán elektronikus formában, és az adatbázis egyes
verzióiról is elektronikus formában készítsen biztonsági másolatot.
b. Módosítsa belső adatvédelmi incidenskezelési szabályzatát úgy, hogy abban térjen
ki a felügyeleti hatóságnak történő bejelentési kötelezettség esetkörére is.

3.

a fenti jogsértés miatt az Ügyfelet a jelen határozat véglegessé válásától számított 30
napon belül
500.000,- Ft, azaz ötszázezer forint
adatvédelmi bírság megfizetésére kötelezi;

4.

elrendeli a végleges határozatnak az adatkezelő azonosító adatainak közzététele nélküli
nyilvánosságra hozatalát.

A bírságot a Hatóság központosított bevételek beszedési célelszámolási forintszámlája
(10032000-01040425-00000000 Központosított beszedési számla IBAN: HU83 1003 2000 0104
0425 0000 0000) javára kell átutalással megfizetni. Az összeg átutalásakor a NAIH/2019/4152
BÍRS. számra kell hivatkozni.
Amennyiben a kötelezett a bírságfizetési kötelezettségének határidőben nem tesz eleget,
késedelmi pótlékot köteles fizetni. A késedelmi pótlék mértéke a törvényes kamat, amely a
késedelemmel érintett naptári félév első napján érvényes jegybanki alapkamattal egyezik meg. A
késedelmi pótlékot a Hatóság központosított bevételek beszedési célelszámolási forintszámlája
(10032000-01040425-00000000 Központosított beszedési számla) javára kell megfizetni.
A 2. pont szerinti felszólítás nem teljesítése és a 3. pont szerinti bírság és a késedelmi pótlék meg
nem fizetése esetén a Hatóság elrendeli a határozat, a bírság és a késedelmi pótlék végrehajtását.
Jelen határozattal szemben közigazgatási úton jogorvoslatnak nincs helye, de az a közléstől számított
30 napon belül a Fővárosi Törvényszékhez címzett keresettel közigazgatási perben megtámadható. A
keresetlevelet a Hatósághoz kell benyújtani, elektronikusan, amely azt az ügy irataival együtt
továbbítja a bíróságnak. A tárgyalás tartása iránti kérelmet a keresetben jelezni kell. A teljes
személyes illetékmentességben nem részesülők számára a bírósági felülvizsgálati eljárás illetéke
30 000 Ft, a per tárgyi illetékfeljegyzési jog alá esik. A Fővárosi Törvényszék előtti eljárásban a jogi
képviselet kötelező.
INDOKOLÁS
I.

Előzmények, a tényállás tisztázása
a. A Hatósághoz érkezett közérdekű bejelentés

A Hatósághoz egy magánszemélytől közérdekű bejelentés érkezett, amelyben a bejelentő leírta,
hogy birtokába került egy lista, amely természetes személyek és vállalkozások (kb. 100 db)
különböző adatait tartalmazza. A lista az érintettek teljes nevét, adóazonosítóját, TAJ számát,
születési adatait, édesanyjuk nevét, továbbá a magyarorszag.hu honlapon keresztül elérhető
ügyfélkapus felhasználói neveiket és titkosítatlan jelszavaikat tartalmazza.
A beadványt előterjesztő elmondása szerint a lista úgy került a birtokába, hogy azt a […] alatti
ingatlanjának kertjében szedte össze […] a szél által odafújt egyéb papírszemetekkel együtt. A
megtalált listát a beadványozó eredetben továbbította a Hatóság részére.
A Hatóság a bejelentés kapcsán NAIH/2019/1332 ügyszámon hatósági ellenőrzést indított, mivel a
rendelkezésre álló adatok nem voltak elegendőek annak megítéléséhez, hogy az ügyfélkapu
üzemeltetésében résztvevő NISZ Nemzeti Infokommunikációs Szolgáltató Zrt. (a továbbiakban:
NISZ Zrt.) maradéktalanul eleget tett-e a természetes személyeknek a személyes adatok kezelése
tekintetében történő védelméről és az ilyen adatok szabad áramlásáról, valamint a 95/46/EK
irányelv hatályon kívül helyezéséről szóló (EU) 2016/679 rendeletben (a továbbiakban: általános
adatvédelmi rendelet) foglalt kötelezettségeinek, így különösen a 32-34. cikkében foglaltaknak.
A Hatóság a hatósági ellenőrzés során NAIH/2019/1332/2. ügyiratszámú, 2019. február 1-én kelt
végzésével nyilatkozattételre és iratszolgáltatásra szólította fel a NISZ Zrt-t. A NISZ Zrt.
megerősítette, hogy a listában valóban az Ügyfélkapuhoz tartozó adatok szerepelnek, amelyek két
cég és egy egyéni vállalkozó kivételével valósak és a jelen állapotot tükrözik. Az Ügyfélkapuhoz
2

tartozó felhasználónevek és jelszavak a Központi Ügyfél-regisztrációs Nyilvántartásban (a
továbbiakban: KÜNY) vannak nyilvántartva, amely adatok tekintetében egyébként nem a NISZ Zrt.,
hanem a Belügyminisztérium (a továbbiakban: BM) az adatkezelő. A BM-en belül a feladatot a
Nyilvántartások Vezetéséért Felelős Helyettes Államtitkárság Személyi Nyilvántartási és Igazgatási
Főosztálya látja el. A KÜNY az Ügyfélkapu esetén a következő személyes adatokat tartalmazza:
igénylő személy természetes személyazonosító adatai, állampolgársága, egyedi azonosító száma,
kapcsolati kód, felhasználói név, a belépési jelszó visszafejthetetlen lenyomata és az érintett
elektronikus levelezési címe. A NISZ Zrt. elmondása szerint ezért a megtalált listában szereplő
jelszavakat még a BM sem kezeli, csupán azok visszafejthetetlen lenyomata szerepel a
nyilvántartásukban. A jelszót csak az a személy ismerheti, aki a regisztrációt elvégezte.
A NISZ Zrt. véleménye szerint a lista valószínűleg egy könyvelő által vezetett ügyfél adatbázis
lehet, mivel abban szerepel még az adóazonosító, a TAJ szám és ÜCC kód is, amely adatok nem
kapcsolódnak a KÜNY-höz.
A fentiekre tekintettel a NISZ Zrt. az adatvédelmi incidensről nem bírt tudomással és az semmilyen
módon nem hozható összefüggésbe sem az ő, sem a KÜNY vezetésére jogosult BM adatkezelési
tevékenységével. A Hatóság ezért megállapította NAIH/2019/1332/7. ügyiratszámon, hogy a
rendelkezésre álló információk alapján nem a NISZ Zrt-nél történt adatvédelmi incidens.
A nyilvánosságra került lista alján azonban utalás történik egy […] megnevezésű szervezetre,
valamint arra, hogy „a nevük alatt regisztrált cégek/személyek saját ügyfélkapujukon adunk be
mindent.”
A […] (az Ügyfél) könyveléssel foglalkozik, székhelye pedig megegyezik a listát a Hatósághoz
eljuttató panaszos lakcímével: […]. Tekintettel ezen körülményre a Hatóság külön ügyszám alatt,
NAIH/2019/4152/2 ügyiratszámon, 2019. május 16-án új hatósági ellenőrzés megindítását
határozta el az Ügyfél adatkezelésével kapcsolatban, mivel a rendelkezésre álló adatok nem voltak
elegendőek annak megítéléséhez, hogy az Ügyfél maradéktalanul eleget tett-e az általános
adatvédelmi rendeletben foglalt kötelezettségeinek, így különösen a 32-34. cikkében foglaltaknak.
b. A Hatóság által a hatósági ellenőrzés során küldött tényállás-tisztázó végzésekre
adott válaszok
1) A Hatóság NAIH/2019/4152/2. számú végzésével nyilatkozattételre hívta fel az Ügyfelet a
tényállás tisztázása érdekében. A végzésben feltett kérdésekre az Ügyfél határidőben válaszolt.
Az Ügyfél válaszában elismerte, hogy a közérdekű bejelentő által megtalált és a Hatóságnak is
megküldött listában valóban az Ügyfél által kezelt, ügyfeleihez tartozó személyes adatok
találhatóak. Ezen listán lévő adatok kezelésének célja a társaság és ügyfelei között létrejött
számviteli, könyvvizsgálói és adószakértői tevékenységre irányuló szerződésekben foglalt
kötelezettségek teljesítése, illetve az ügyfelekkel való kapcsolattartás. Ezeket az adatokat a
társaság ügyfelei önként hozzák annak tudomására, az egyes megbízási szerződések aláírása
során egyben hozzájárulásukat is adják az adatok ilyen célú kezeléséhez.
A listán található személyes adatokat az Ügyfél saját irodai szerverén tárolja, amelyhez kizárólag
az alkalmazottak és az IT feladatok ellátásával megbízott személy férhet hozzá. A tárhely jelszóval
védett. A listát az Ügyfél az adatok esetleges változása esetén frissíti. A frissítés során a lista egy
példányban kinyomtatásra kerül azzal, hogy azon a nyomtatás dátumát kézírással rögzítik és a
többi listával együtt, időrendben lefűzve egy elzárt mappában őrzik. Erre a későbbi esetleges
3

adatellenőrzésekre tekintettel van szüksége elmondása szerint az Ügyfélnek. Ha esetleg véletlenül
további példányok is kinyomtatásra kerülnének a listából, úgy azt iratmegsemmisítővel kell
„ledarálni”.
A lista kikerüléséről a kezeléséből a Hatóság végzésének kézhezvételéig nem volt tudomása az
Ügyfélnek. Az Ügyfél megítélése szerint a lista valószínűleg rosszhiszemű belső cselekmény révén
kerülhetett ki a kezeléséből, mivel annak elektronikus és papír alapú tárolása is védett, elzárt
helyen történik. Korábban az Ügyfél ezért nem állapította meg az adatvédelmi incidens
bekövetkezését, mivel nem volt tudomása arról. A lista kikerülésével kapcsolatban az Ügyfél
büntető feljelentés megtételét tervezi. A fentieken túl a lista kikerülésének pontos körülményeiről
az Ügyfél nem bír tudomással.
2) A Hatóság újabb tényállás tisztázó végzést küldött az Ügyfél részére NAIH/2019/4152/4.
számon, amire az Ügyfél határidőben válaszolt. Ebben kifejtette, hogy az adatok gyűjtése kapcsán
külön adatvédelmi tájékoztatóval rendelkezik, amelyek aláírásával adják hozzájárulásukat az
ügyfelek adatait fentiekben kifejtett célokból történő kezeléséhez. A tájékoztató egy példányát az
Ügyfél megküldte a Hatóság részére.
A listán található adatokhoz az Ügyfél szerverén az irodában dolgozó alkalmazottak, összesen 9 fő
férhetett hozzá. Ők a szerződések teljesítése és kapcsolattartási célokból férhetnek hozzá az
adatokhoz. A fájlhoz való hozzáférések nem kerülnek naplózásra. A szerverhez való hozzáférés
jelszavai kialakításánál nincs kialakítva különösebb kikényszerített jelszó házirend, azokat a
felhasználó egyénileg, szabadon adja meg.
Az Ügyfél közölte, hogy a Hatóság első végzéséből az incidensről való tudomásszerzés után 12
órán belül személyesen és telefonon értesítették valamennyi érintettet.
A Hatóság kérdésére az Ügyfél közölte továbbá, hogy rendelkezik adatvédelmi incidens
nyilvántartással. Az incidenseket egy szintén a központi szerveren található szöveges .doc
kiterjesztésű dokumentumban vezetik. Jelen ügyben készített bejegyzést a nyilvántartásból
továbbította a Hatóságnak az Ügyfél.
c. Adatvédelmi hatósági eljárás indítása az ügyben és a tényállás további tisztázása
Az ügyben a hatósági ellenőrzés során megállapítottakon túl az általános adatvédelmi rendelet 3234. cikkeiben foglalt kötelezettségek Ügyfél általi feltételezhető megsértése miatt, az Infotv. 60. §
(1) bekezdésére tekintettel, a Hatóság adatvédelmi hatósági eljárás megindításáról döntött 2019.
július 16. dátummal.
1) Az ügyben a hatósági ellenőrzés során megállapítottakon túl a tényállás további tisztázása vált
szükségessé, ezért a Hatóság az Ügyfél újabb megkereséséről, nyilatkoztatásáról és
iratszolgáltatásra történő felhívásáról döntött NAIH/2019/4152/7. számon.
Az Ügyfél a fenti végzésre határidőben válaszolt. Az irodai szerver eléréséhez szükséges
jelszavak képzésével kapcsolatban csupán annyit válaszolt, hogy azok erősségüket tekintve
megfelelnek „az általános követelményeknek”. Az eszközökön és a rendszerben még nincs
automatikusan ellenőrzött és vezérelt jelszó házirend kialakítva, annak folyamatát az incidenst
követően azonban elindították, ez azonban jelentős anyagi és időráfordítást igényel.

4

A Hatóság ezirányú kérdésére közölte az Ügyfél, hogy az általa használt szerver jelenleg
fájlszerverként működik. Az új jelszó házirend kialakítása érdekében ún. tartomány vezérlővé kell
előléptetni a szervert és ennek megfelelően átalakítani a rendszer egyéb elemeit is. Ennek során
lesz kialakítva a fokozott biztonságot adó jelszó házirend. Ezen túlmenően az egyes felhasználók
belépésének és adatokhoz való hozzáférésének naplózása is kialakításra kerül. Ezen felül az
egyes fájlokhoz való hozzáférések felhasználói jogosultságkezelése és korlátozása is
részletesebben beállításra kerülhet a rendszerben.
Az Ügyfél megküldte a Hatóságnak a belső adatvédelmi szabályzatát, amelynek részét képezik az
adatvédelmi incidensek kezelésére vonatkozó rendelkezések is. A szabályzat kitér az incidensek
kezelésével kapcsolatban azok nyilvántartásba vételére, illetve magas kockázatuk esetén az
érintettek tájékoztatására, azonban nem tartalmaz az általános adatvédelmi rendelet 33. cikk (1)
bekezdése szerinti bejelentési kötelezettséggel kapcsolatos rendelkezéseket.
Az ügyfélkapus adatok érintettektől való bekérésével kapcsolatban az Ügyfél továbbá azt
nyilatkozta, hogy minden könyveléssel kapcsolatos napi kommunikáció (adatszolgáltatás,
bevallások, lekérdezések) a központosított elektronikus ügyintézés keretében, az ügyfélkapun
keresztül történik a jelenlegi rendszerben. A tranzakciók során keletkezett, az érintett ügyfelekkel
kapcsolatban felhasznált információk a könyvelői irodában keletkeznek, vagy itt van szükség a
felhasználásukra. Egyszóval az Ügyfél szerint mindenképpen a könyvelői irodában dől el, hogy
milyen intézkedésre van szükség, ezért szükségesek az ügyfélkapus belépéshez és
ügyintézéshez az adatok. A könyvelőiroda tehát az ügyfél nevében az ügyfélkapun keresztül jár el
a belépési adataik kezelésével. Az Ügyfél szerint minden könyvelőiroda így működik. A jövőben az
Ügyfél viszont egy új, külön nyilatkozatban fogja bekérni a belépési adatokat az érintettektől,
amelyben részletesebben lesznek leírva az adatok felhasználásával kapcsolatos feltételek.
2) A Hatóság a fentiek után NAIH/2019/4152/9. számon újabb nyilatkozattételre hívta fel az
Ügyfelet, amelyre az határidőben válaszolt.
A Hatóság azirányú kérdésére, hogy az ügyfélkapus hozzáféréseket tartalmazó .doc kiterjesztésű
fájl bármilyen hozzáférés védelemmel (pl. jelszó) el volt-e látva az Ügyfél nem válaszolt érdemben.
Itt csak megismételte azt a korábban tett nyilatkozatát, hogy a fájlok – így az említett .doc fájl – is
egy fájlszerveren van tárolva. Ezt a szervert pedig az egyes számítógépek önálló jelszavakkal
tudják elérni.
Az Ügyfél továbbá azt nyilatkozta, hogy jelenleg nem rendelkezik informatikai biztonsági
szabályzattal, de annak kialakítása – az incidens bekövetkezésére való tekintettel is – folyamatban
van.
Az Ügyfél álláspontja szerint az érintettek ügyfélkapus jelszavainak periodikus megváltoztatására
való felhívás nem feladatuk, az az adott felhasználó privilégiuma. Ettől függetlenül az Ügyfél az
incidensről való tudomásszerzést követően haladéktalanul tájékoztatta arról az incidenssel
érintetteket, hogy változtassák meg az ügyfélkapus jelszavaikat. Ezen felül tájékoztatták arról is az
érintetteket, hogy ha az incidensből adódóan bármilyen kár érné őket, azért az Ügyfél teljes
felelőssége tudatában helyt áll.
A fentiekben ismertetett tényállás alapján a Hatóság az Ügyfélnél jogsértést állapított meg, ezért
az ügyben meghozta jelen határozatot.

5

II.

Alkalmazott jogszabályi rendelkezések

Az általános közigazgatási rendtartásról szóló 2016. évi CL. törvény (a továbbiakban: Ákr.) 99. §-a
alapján a hatóság – a hatáskörének keretei között – ellenőrzi a jogszabályban foglalt
rendelkezések betartását, valamint a végrehajtható döntésben foglaltak teljesítését.
Az általános adatvédelmi rendelet 2. cikk (1) bekezdése alapján a bejelentett incidenssel érintett
adatkezelésre az általános adatvédelmi rendeletet kell alkalmazni.
Az általános adatvédelmi rendelet 4. cikk 12. pontja határozza meg, hogy mi minősül adatvédelmi
incidensnek, ez alapján „adatvédelmi incidens”: a biztonság olyan sérülése, amely a továbbított,
tárolt vagy más módon kezelt személyes adatok véletlen vagy jogellenes megsemmisítését,
elvesztését, megváltoztatását, jogosulatlan közlését vagy az azokhoz való jogosulatlan
hozzáférést eredményezi.
Az általános adatvédelmi rendelet 24. cikk (1)-(2) bekezdései alapján:
(1) az adatkezelő az adatkezelés jellege, hatóköre, körülményei és céljai, valamint a természetes
személyek jogaira és szabadságaira jelentett, változó valószínűségű és súlyosságú kockázat
figyelembevételével megfelelő technikai és szervezési intézkedéseket hajt végre annak biztosítása
és bizonyítása céljából, hogy a személyes adatok kezelése e rendelettel összhangban történik.
Ezeket az intézkedéseket az adatkezelő felülvizsgálja és szükség esetén naprakésszé teszi.
(2) Ha az az adatkezelési tevékenység vonatkozásában arányos, az (1) bekezdésben említett
intézkedések részeként az adatkezelő megfelelő belső adatvédelmi szabályokat is alkalmaz.
Az általános adatvédelmi rendelet 32. cikk (1) és (2) bekezdései szerint az adatkezelő és az
adatfeldolgozó a tudomány és technológia állása és a megvalósítás költségei, továbbá az
adatkezelés jellege, hatóköre, körülményei és céljai, valamint a természetes személyek jogaira és
szabadságaira jelentett, változó valószínűségű és súlyosságú kockázat figyelembevételével
megfelelő technikai és szervezési intézkedéseket hajt végre annak érdekében, hogy a kockázat
mértékének megfelelő szintű adatbiztonságot garantálja […]. A biztonság megfelelő szintjének
meghatározásakor kifejezetten figyelembe kell venni az adatkezelésből eredő olyan kockázatokat,
amelyek különösen a továbbított, tárolt vagy más módon kezelt személyes adatok véletlen vagy
jogellenes megsemmisítéséből, elvesztéséből, megváltoztatásából, jogosulatlan nyilvánosságra
hozatalából vagy az azokhoz való jogosulatlan hozzáférésből erednek.
Az általános adatvédelmi rendelet 33. cikk (1)-(2) és (4)-(5) bekezdései szerint az adatvédelmi
incidenst az adatkezelő indokolatlan késedelem nélkül, és ha lehetséges, legkésőbb 72 órával
azután, hogy az adatvédelmi incidens a tudomására jutott, bejelenti az 55. cikk alapján illetékes
felügyeleti hatóságnak, kivéve, ha az adatvédelmi incidens valószínűsíthetően nem jár kockázattal
a természetes személyek jogaira és szabadságaira nézve. Ha a bejelentés nem történik meg 72
órán belül, mellékelni kell hozzá a késedelem igazolására szolgáló indokokat is. Az adatfeldolgozó
az adatvédelmi incidenst, az arról való tudomásszerzését követően indokolatlan késedelem nélkül
bejelenti az adatkezelőnek. Ha és amennyiben nem lehetséges az információkat egyidejűleg
közölni, azok további indokolatlan késedelem nélkül később részletekben is közölhetők. Az
adatkezelő nyilvántartja az adatvédelmi incidenseket, feltüntetve az adatvédelmi incidenshez
kapcsolódó tényeket, annak hatásait és az orvoslására tett intézkedéseket. E nyilvántartás
lehetővé teszi, hogy a felügyeleti hatóság ellenőrizze az e cikk követelményeinek való megfelelést.
Az Ákr. 101. § (1) bekezdés a) pontja alapján, ha a hatóság a hatósági ellenőrzés során jogsértést
tapasztal, megindítja a hatósági eljárását. Az Infotv. 38. § (3) bekezdése és 60. § (1) bekezdése
6

alapján a Hatóság az Infotv. 38. § (2) és (2a) bekezdés szerinti feladatkörében a személyes adatok
védelméhez való jog érvényesítése érdekében hivatalból adatvédelmi hatósági eljárást folytat.
Az Ákr. 103. § (1) bekezdése alapján az Ákr.-nek a kérelemre indult eljárásokra vonatkozó
rendelkezéseit az Ákr. 103 és 104. §-ában foglalt eltérésekkel kell alkalmazni.
Az információs önrendelkezési jogról és az információszabadságról szóló 2011. évi CXII. törvény
(a továbbiakban: Infotv.) 61. § (1) bekezdés a) pontja alapján a Hatóság a 2. § (2) és (4)
bekezdésében meghatározott adatkezelési műveletekkel összefüggésben az általános
adatvédelmi rendeletben meghatározott jogkövetkezményeket alkalmazhatja.
Az általános adatvédelmi rendelet 58. cikk (2) bekezdés b) és i) pontja alapján, a felügyeleti
hatóság korrekciós hatáskörében eljárva elmarasztalja az adatkezelőt vagy adatfeldolgozót, ha
adatkezelési tevékenysége megsértette a rendelet rendelkezéseit, illetve a 83. cikknek
megfelelően közigazgatási bírságot szab ki, az adott eset körülményeitől függően az e
bekezdésben említett intézkedéseken túlmenően vagy azok helyett. Ugyanezen cikk (2) bekezdés
d) pontja alapján, a felügyeleti hatóság korrekciós hatáskörében eljárva utasítja az adatkezelőt
vagy az adatfeldolgozót, hogy adatkezelési műveleteit – adott esetben meghatározott módon és
meghatározott időn belül – hozza összhangba a rendelet rendelkezéseivel.
A közigazgatási bírság kiszabására vonatkozó feltételeket az általános adatvédelmi rendelet 83.
cikke tartalmazza. Az Infotv. 75/A. § - a szerint a Hatóság az általános adatvédelmi rendelet 83.
cikk (2)-(6) bekezdésében foglalt hatásköreit az arányosság elvének figyelembevételével
gyakorolja, különösen azzal, hogy a személyes adatok kezelésére vonatkozó – jogszabályban
vagy az Európai Unió kötelező jogi aktusában meghatározott – előírások első alkalommal történő
megsértése esetén a jogsértés orvoslása iránt – az általános adatvédelmi rendelet 58. cikkével
összhangban – elsősorban az adatkezelő vagy adatfeldolgozó figyelmeztetésével intézkedik.
Az Ákr. 104. § (1) bekezdés a) pontja szerint a Hatóság az illetékességi területén hivatalból
megindítja az eljárást, ha az eljárás megindítására okot adó körülmény jut a tudomására;
ugyanezen bekezdés (3) bekezdése alapján a hivatalbóli eljárás az első eljárási cselekmény
elvégzésének napján kezdődik, megindításáról az ismert ügyfél értesítése mellőzhető, ha az
eljárás megindítása után a hatóság nyolc napon belül dönt.
III.

Döntés
a. Az eset adatvédelmi incidens jellege és az adatkezelő által megtett intézkedések

1) A Hatóság a feltárt tényállás alapján megállapította, hogy a bekövetkezett adatvédelmi
incidensről az Ügyfél saját elmondása szerint legkorábban akkor szerzett tudomást, amikor 2019.
május 20-án az ügy ezirányú részleteiről is értesült a Hatóság NAIH/2019/4152/2. számú tényállás
tisztázó végzéséből. Az esetet az Ügyfél korábban nem minősítette adatvédelmi incidensnek,
mivel elmondása szerint az ügyfélkapus adatokat tartalmazó papírlap kikerüléséről egyáltalán nem
volt tudomása. A Hatóság megkeresésére az Ügyfél az esetet szinte rögtön adatvédelmi
incidensnek minősítette és a megkeresésre való válasz részeként csatolta az általános
adatvédelmi rendelet 33. cikk (5) bekezdése alapján vezetett incidens-nyilvántartásából a
bejegyzés másolatát, továbbá a tudomásszerzéstől számított 12 órán belül felvette a kapcsolatot
valamennyi érintettel és őket az incidensről tájékoztatta.

7

Az általános adatvédelmi rendelet 33. cikk (1) bekezdése szerint fő szabályként az incidenst be
kell jelenteni a felügyeleti hatóságnak. A rendelet ezen bekezdése és a (85)
preambulumbekezdése is kimondja, hogy a bejelentéstől az adatkezelő csak abban az esetben
tekinthet el, ha az elszámoltathatóság elvével1 összhangban bizonyítani tudja, hogy az
adatvédelmi incidens valószínűsíthetően nem jár kockázattal a természetes személyek jogaira és
szabadságaira nézve. Mivel a főszabály az incidens hatóságoknak való bejelentése, az ez alóli
kivétel is szűken értendő.
Az általános adatvédelmi rendelet (75) preambulumbekezdésében foglaltak szerint, ha az
adatkezelésből – így jelen ügyben az eszközök rendeltetésszerű használatából –
személyazonosság-lopás vagy személyazonossággal való visszaélés fakadhat, úgy az alapvetően
kockázatosnak minősül. Az Ügyfél kezeléséből kiszivárgott listán található adatok (érintett teljes
neve, adóazonosítója, TAJ száma, születési adatai, édesanyjuk neve, a magyarorszag.hu
honlapon keresztül elérhető ügyfélkapus felhasználói nevek és titkosítatlan jelszavaik) ismeretében
pedig elkövethető személyazonosság-lopás, vagy személyazonossággal visszaélés, az érintett
ügyfélkapus hozzáférésének tudta nélküli használata, ott tárolt egyéb adatok jogosulatlan
megismerése.
A fentiek alapján a Hatóság megítélése szerint az adatvédelmi incidens alapvetően kockázatosnak
tekinthető, ezért amennyiben egy ilyen esetről az adatkezelő tudomást szerez, úgy azt be kell
jelentenie az általános adatvédelmi rendelet 33. cikk (1) bekezdése alapján a felügyeleti
hatóságnak.
Az Ügyfél úgy nyilatkozott, hogy a hatósági ellenőrzés megindítása kapcsán szerzett csak
tudomást az incidens bekövetkezéséről, ezért a Hatóság szerint az Ügyfél általi hivatalos
tudomásszerzésnek ez az időpont minősül. A Hatóság megítélése szerint a tudomásszerzés
idejének megítélése szempontjából elég, ha olyan érdemi ügyintéző / elöljáró tudomására jut az
incidens bekövetkezésének ténye az adatkezelőnél, aki azt nem szándékosan maga okozta, és
akinek minden lehetősége és eszköze megvolt a releváns döntéshozók, tisztviselő értesítésére.
Ezt az értelmezést alátámasztja a 29. cikk szerinti Adatvédelmi Munkacsoport iránymutatása is az
adatvédelmi incidens bejelentéséről, amely alapján „tudomásszerzésnek az minősül, amikor az
adatkezelő észszerű bizonyossággal meggyőződött arról, hogy olyan biztonsági incidens történt,
amelynek következtében a személyes adatok veszélybe kerültek.”2
A Hatóság eltekint ezért az Ügyfél az incidens utólagos bejelentésére való felszólításától, mivel a
hatósági ellenőrzés, majd eljárás során sikerült tisztázni az incidens körülményeit és a megtett
intézkedéseket. Jelen ügyben az érintettek jogai és szabadságainak védelmét nem növelné az
incidens bejelentésére való utólagos felszólítás az azzal kapcsolatos hatósági eljárás lezárulta
után.
2) Az általános adatvédelmi rendelet 34. cikk (1) bekezdése alapján továbbá ha az adatvédelmi
incidens valószínűsíthetően magas kockázattal jár a természetes személyek jogaira és
szabadságaira nézve, az adatkezelő indokolatlan késedelem nélkül tájékoztatja az érintettet az
adatvédelmi incidensről. A rendelet (86) preambulumbekezdése szerint a tájékoztatás fő célja,
hogy az érintett is megtehesse a szükséges óvintézkedéseket az incidensből fakadó kockázatok
általános adatvédelmi rendelet 5. cikk (2) bekezdés: Az adatkezelő felelős az (1) bekezdésnek [alapelvek] való
megfelelésért, továbbá képesnek kell lennie e megfelelés igazolására („elszámoltathatóság”).
1

Lásd: 29. cikk szerinti adatvédelmi munkacsoport: Iránymutatás az adatvédelmi incidensek (EU) 2016/679 rendelet
szerinti bejelentéséről, 10. oldal.
2

8

mérséklése érdekében. A Hatóság jelen ügyben az incidenst, olyan magas kockázatú incidensnek
tekinti, amely indokolja az érintettek tájékoztatását.
Az incidensről való tájékoztatásra a Hatóság megítélése szerint kifejezetten azért is van szükség,
mivel az érintett magánszférájára jelentett kockázat a személyazonosításra alkalmas adatok közül
különösen a felhasználónév és titkosítatlan jelszó párok nyilvánosságra kerülése esetén olyan
jellegű (ezen adatok birtokában nagyon könnyen elkövethető személyazonossággal visszaélés),
amelynek kockázatai csak úgy mérsékelhetők eredményesen, ha az érintettek erről tudomással
bírnak, és megtehetik az általuk szükségesnek tartott további intézkedéseket.
A felhasználók szempontjából szinte minden esetben magas kockázatú körülményként kell
értékelni a Hatóság megítélése szerint, ha egy rendszerbe történő belépést szolgáló
felhasználónév és jelszó titkosítatlan (vagy akár nem megfelelően, elavult technikai módszerrel
titkosított) formában kerül nyilvánosságra. Ennek fő oka, hogy a felhasználók ugyanezeket az
adatokat esetleg más (leginkább online, de akár offline) szolgáltatás használata során is
használhatják. A felhasználók jellemzően nem generálnak minden egyes internetes
szolgáltatáshoz önálló felhasználónevet és jelszót, hanem nagyon sokszor ugyanazokat (vagy
bizonyos változatait) használják.
Mivel azonban Ügyfél helyesen mérte fel már a Hatóság első végzésének kézhezvétele során az
incidens magas kockázatát és a tudomásszerzéstől számított 12 órán belül felvette a kapcsolatot
valamennyi érintettel, ezért a Hatóság megítélése szerint eleget tett az általános adatvédelmi
rendelet 34. cikkéből fakadó kötelezettségeinek. Ezen körülménnyel kapcsolatban így a Hatóság
további felszólítást nem tesz.
3) A Hatóság végül megjegyzi, hogy az általános adatvédelmi rendelet 33. cikk (5) bekezdése
alapján az adatkezelőknek a kockázati besorolástól függetlenül minden adatvédelmi incidenst
nyilván kell tartaniuk. Ebben fel kell tüntetni az adatvédelmi incidenshez kapcsolódó tényeket,
annak hatásait és az orvoslására tett intézkedéseket. Az Ügyfél a tudomásszerzés után
nyilvántartásba vette az adatvédelmi incidenst.
Az Ügyfélnek a Hatóság ellenőrzése előtt nem volt tudomása arról, hogy a lista kiszivárgott, így
személyes adatok juthatnak illetéktelen kezekbe. Az Ügyfél a tudomásszerzés után azonban
felvette az érintettekkel a kapcsolatot, tájékoztatta őket a körülményekről és kárfelelősséget is
vállalt az esetleges következmények után. Az okozott incidens kezelése kapcsán így az Ügyfél a
Hatóság megítélése alapján a szükséges intézkedéseket megtette, további felszólítás irányába
ezért nem indokolt.
b. Az ügyfélkapus adatok tárolásával és az incidenskezeléssel kapcsolatos
adatbiztonsági intézkedések
1) Az Ügyfél a Hatóság tényállás tisztázó végzéseiben megismert körülmények ismeretében
átvizsgálta belső folyamatait és adatbiztonsági intézkedéseit is korszerűsítette (pl. fájlok tárolása,
jelszavak használata a szerver eléréséhez stb.). A Hatóság ezeket az intézkedéseket nagyrészt
elfogadja, azonban néhány intézkedéssel kapcsolatban megállapításokat tesz.
Az incidens bekövetkezése előtt, és az annak hatására megtett adatbiztonsági intézkedésekkel
kapcsolatban a Hatóság az alábbi megállapításokat teszi.

9

Az általános adatvédelmi rendelet 4. cikk 12. pontja alapján adatvédelmi incidensnek a biztonsági
sérülésekből adódó, személyes adatokat érintő jogellenes műveletek minősülnek. A fogalom
szempontjából így a biztonsági eseménnyel való kapcsolat kulcselemnek tekinthető.
Az adatkezelés biztonságával kapcsolatban a rendelet 32. cikk (1) bekezdése kimondja, hogy
többek között a tudomány és technológia állása és a felmerülő kockázatok figyelembe vételével az
adatkezelő feladata, hogy az adatok biztonságát megfelelő technikai és szervezési
intézkedésekkel garantálja. Ezen cikk (1) bekezdés b) pontja alapján az adatbiztonsági
intézkedések hivatottak arra is, hogy a személyes adatok kezelésére használt rendszerek és
szolgáltatások folyamatos bizalmas jellegének biztosítását, integritását, rendelkezésre állását és
ellenálló képességét garantálják. A 32. cikk (2) bekezdése alapján a biztonság megfelelő
szintjének meghatározásakor kifejezetten figyelembe kell venni az adatkezelésből eredő olyan
kockázatokat, amelyek különösen a továbbított, tárolt vagy más módon kezelt személyes adatok
véletlen vagy jogellenes megsemmisítéséből, elvesztéséből, megváltoztatásából, jogosulatlan
nyilvánosságra hozatalából vagy az azokhoz való jogosulatlan hozzáférésből erednek.
Az Ügyfél úgy nyilatkozott az eljárás során, hogy a listán található személyes adatokat saját irodai
szerverén tárolja, amelyhez kizárólag az alkalmazottak és az IT feladatok ellátásával megbízott
személy (összesen 9 fő) férhet hozzá. Maga a fájl nem, csupán a szerverhez hozzáférő kliens
számítógépek kerültek jelszavas védelemmel ellátásra. Az adatok tárolásának célja a
könyvelőiroda ügyfeleivel kötött szerződések teljesítése. A listát az Ügyfél az adatok esetleges
változása esetén frissíti. A frissítés során a lista egy példányban kinyomtatásra kerül azzal, hogy
azon a nyomtatás dátumát kézírással rögzítik és a többi listával együtt, időrendben lefűzve egy
elzárt mappában őrzik. Erre a későbbi esetleges adatellenőrzésekre tekintettel van szüksége
elmondása szerint az Ügyfélnek.
A Hatóság álláspontja szerint az adatkezelés biztonságát csökkentő intézkedésnek tekinthető az,
ha az adatkezelő a szerverén tárolt fájlban szereplő ügyféladatokat a fenti módszerrel minden
egyes adatfrissítés esetén kinyomtatja és azokat lefűzi egy mappába. Ezzel a módszerrel a fájlban
tárolt ügyféladatok, köztük az érzékeny és kockázatos adatkezelést eredményező ügyfélkapus
adatok illetéktelen, jogosulatlan megismerésének esélye növekszik. A listák kinyomtatása azonban
az adatok kezelésének célja és biztonsága szempontjából semmilyen plusz, értékelhető
hozzáadott értéket nem képvisel, gyakorlatilag egy felesleges további adatkezelési műveletet
eredményez. A lista kinyomtatása és lefűzése ezért az általános adatvédelmi rendelet 32. cikk (1)
bekezdésében és különösen annak b) pontjában előírt bizalmasság garantálása ellen ható
intézkedés.
A Hatóság megítélése szerint az ügyféladatok tisztán elektronikus tárolása és azokról tisztán
elektronikus biztonsági mentés készítése jobban garantálja az adatbiztonság követelményét és így
a 32. cikk (1) bekezdésének való megfelelést. Ezzel az intézkedéssel az ügy tárgyát képező
incidensek bekövetkezésének esélye és az adatkezelés kockázata is csökkenthető, így az Ügyfél
a 32. cikk (2) bekezdésében foglaltaknak is megfelelőbb módon tud eleget tenni.
A lista kinyomtatása ellen szóló további érv, hogy a papír alapú adatkezelésből fakadó adatvédelmi
incidens pontos körülményeit, így hogy a lista pontosan hogyan kerülhetett ki az Ügyfél
kezeléséből, azóta sem sikerült teljes körűen feltárni. Ezen papír alapú adatkezelés így az
esetlegesen az Ügyfélnél előforduló más, hasonló adatvédelmi incidensek észlelését és pontos
okaik feltárását is hátráltathatta.

10

A Hatóság ezért megállapította, hogy az Ügyfél nem tett eleget az általános adatvédelmi rendelet
32. cikk (1)-(2) bekezdéseiben foglaltaknak, amikor a kezelt személyes adatok bizalmassága ellen
ható felesleges intézkedésként az elektronikusan rendelkezésre álló és naprakész ügyféladatokat
papír alapon is tárolta visszamenőleg.
2) A Hatóság végül az ügy kapcsán azt is megállapítja, hogy az Ügyfél adatvédelmi
incidenskezelési szabályzata hiányos tartalommal került elfogadásra. Az incidenskezelési
szabályzat ugyanis nem tartalmazza egyáltalán, hogy az észlelt adatvédelmi incidenseket mely
esetekben kell bejelenteni a felügyeleti hatóságnak.
Az adatvédelmi incidensek kezelésével kapcsolatban az általános adatvédelmi rendelet 33. cikk
(1) bekezdése azt mondja, hogy azokat fő szabály szerint be kell jelenteni a felügyeleti
hatóságnak, kivéve, ha az incidens nem jár kockázattal az érintettek jogaira és szabadságaira
nézve. Az incidenskezelési szabályzatból a bejelentési kötelezettséggel kapcsolatos intézkedések
nem hiányozhatnak, mivel a rendelet a bejelentést fő szabállyá teszi és attól csak kivételes
esetekben lehet eltérni. Az Ügyfél által elfogadott szabályzat ettől függetlenül tartalmazza az
incidensek kezelésének belső rendjét, a nyilvántartásba vételt és az érintettek tájékoztatására
vonatkozó előírásokat, így csak a bejelentési kötelezettséggel kapcsolatban tekinthető hiányosnak.
Az Ügyfél tehát azzal, hogy kialakította belső incidenskezelési szabályzatát, értékelhető
erőfeszítéseket tett az általános adatvédelmi rendelet 24. cikk (1)-(2) bekezdéseinek való
megfelelés érdekében. Ennek keretében az adatkezelési tevékenységei vonatkozásában arányos,
az adatkezelés biztonságának garantálása érdekében megtett technikai és szervezési
intézkedések részeként belső incidenskezelési szabályzatot alkalmazott. A Hatóság értékeli ezen
erőfeszítéseket, azonban a szabályzat a fentiekben kifejtettek alapján kiegészítésre szorul a 33.
cikk (1) bekezdésében foglaltaknak való megfelelés érdekében.
A Hatóság ezért megállapította, hogy az Ügyfél nem teljeskörűen tett eleget az általános
adatvédelmi rendelet 24. cikk (1)-(2) bekezdéseiben foglaltaknak, amikor a belső adatvédelmi
incidenskezelési szabályzatában nem szabályozta a felügyeleti hatóságnak történő bejelentési
kötelezettség esetkörét. Ezzel az Ügyfél megsértette a rendelet ezen rendelkezéseit.
c. Az érintettek ügyfélkapus hozzáférési adatai kezelésének célja, jogalapja,
arányossága
Az Ügyfél által kezelt ügyfélkapus hozzáférési adatok kezelésének jogalapja, célja, az adatkezelés
arányossága, illetve az érintetti tájékoztatás megfelelősége nem képezte a jelen eljárás tárgyát.
Jelen határozat tárgya kizárólag az Ügyfél által alkalmazott adatbiztonsági és incidenskezelési
kérdésekre terjed ki a bekövetkezett konkrét incidenssel kapcsolatban. Az Ügyfél és
általánosságban más könyvelőirodák ügyfeleinek ügyfélkapus hozzáférési adatainak kezelése
(mint az Ügyfél által állított bevett piaci gyakorlat) és az azzal kapcsolatban felmerülő további
adatvédelmi kérdések a későbbiekben külön hatósági vizsgálat tárgyát képezhetik.
d. Az alkalmazott szankcióval kapcsolatos megállapítások.
A Hatóság megvizsgálta, hogy az Ügyféllel szemben milyen típusú szankciót kíván alkalmazni a
feltárt jogsértések miatt és hogy indokolt-e vele szemben adatvédelmi bírság kiszabása. E körben
a Hatóság az általános adatvédelmi rendelet 83. cikk (2) bekezdése és az Infotv. 75/A. §-a alapján,
figyelemmel az Infotv. 61. § (5) bekezdésére is, mérlegelte az ügy összes releváns körülményét és
megállapította, hogy a jelen eljárás során feltárt jogsértés esetében az Ügyfél figyelmeztetése és
11

felszólítása önmagában nem arányos és visszatartó erejű szankció, indokolt tehát a bírság
kiszabása. A bírságkiszabás szükségességének megállapítása során a Hatóság azt vette
mindenekelőtt figyelembe, hogy az Ügyfélnél bekövetkezett adatvédelmi incidens egy olyan
adatbiztonsági hiányosságra vezethető vissza, amely nem csak a konkrétan nyilvánosságra került
személyes adatok, hanem valamennyi az ügyfél által papír alapon kezelt ügyfélkapus
elérhetőségek és egyéb ügyféladatok biztonságát veszélyeztethette. A Hatóság ezért az ügyfelek
belépési egy más személyes adatainak nem biztonságos kezelését, és a vonatkozó adatbiztonsági
intézkedések elégtelen voltát rendszerszintű problémának tekinti, amely alapján a jogsértő helyzet
már az incidens bekövetkezése előtt is fennállt az adatkezelő Ügyfélnél.
Az adatvédelmi incidenskezelési szabályzat bejelentéssel kapcsolatos hiányossága szintén olyan
rendszerszintű problémának tekinthető, amely hátráltathatta más, a hatósági ellenőrzés és eljárás
megindítása előtt bekövetkezett incidensnek az általános adatvédelmi rendeletnek megfelelő
kezelését. Ennek keretében különösen azt, hogy a Hatóság a kockázatos megítélésű, az Ügyfélnél
bekövetkezett incidensekről a rendelet 33. cikk (1) bekezdése alapján tudomást szerezzen.
A Hatóság a bírság összegének meghatározása során figyelembe vette, hogy az Ügyfél által
elkövetett jogsértések az általános adatvédelmi rendelet 83. cikk (4) bekezdése szerint az
alacsonyabb maximális összegű bírságkategóriába tartozó jogsértésnek minősülnek. Emellett a
bírság összegének meghatározása során az alábbi releváns tényezőket vette figyelembe.
A bírság összegének megállapítása során figyelembe vette a Hatóság, hogy az Ügyfélnek a 2018.
január 1. – 2018. december 31. közötti általános üzleti évet záró beszámolója alapján ebben az
évben összesen […] nettó árbevétele volt. A fentiek alapján a kiszabott bírság összege a jogsértés
súlyával arányban áll.
A Hatóság az Ügyféllel szemben korábban nem állapított meg a személyes adatok kezelésével
kapcsolatos jogsértést.
Enyhítő körülményként vette figyelembe a Hatóság, hogy a bekövetkezett adatvédelmi incidensről
való értesülése után az Ügyfél az incidens kezelésével kapcsolatos szinte valamennyi, az
általános adatvédelmi rendelet 33-34. cikkei által előírt intézkedést azonnal megtette, így az
incidenst kivizsgálta, további adatbiztonsági intézkedések megtételéről határozatott, az érintetteket
tájékoztatta és az incidenst nyilvántartásba vette. Az adatvédelmi incidensek bejelentésével
kapcsolatos szabályozás hiányosságain túl a Hatóság így az Ügyfél konkrét adatvédelmi
incidenskezelési gyakorlatában további problémát nem tárt fel. Az incidenskezelési szabályzat
hiányát azonban rendszerszintű problémaként értékelte a Hatóság.
Súlyosító körülményként értékelte a Hatóság, hogy a megállapított adatbiztonsági hiányosságok
egy magas kockázatú adatvédelmi incidens bekövetkezéséhez vezettek, amelynek
eredményeképpen körülbelül 100 természetes személy személyes adatai (köztük
személyazonossággal való visszaélésre alkalmas adatok) kerültek nyilvánosságra. A hiányosság
így az érintettek jogai és szabadságaira jelentett kockázatok szempontjából magas besorolású
incidenst eredményezett, amelyről az Ügyfél is csak a Hatóság eljárása kapcsán értesült.
A Hatóság azt is figyelembe vette, hogy az Ügyfél az incidensről való tudomásszerzés után viszont
azonnal további adatbiztonsági intézkedések megtételét indítványozta.

12

A Hatóság figyelemmel volt arra is, hogy az Ügyfél mindenben együttműködött a Hatósággal az
ügy kivizsgálása során, noha e magatartást – mivel a jogszabályi kötelezettségek betartásán nem
ment túl – kifejezetten enyhítő körülményként nem értékelte.
IV.

Egyéb kérdések

A Hatóság hatáskörét az Infotv. 38. § (2) és (2a) bekezdése határozza meg, illetékessége az
ország egész területére kiterjed.
Az Ákr. 112. §-a, és 116. § (1) bekezdése, illetve a 114. § (1) bekezdése alapján a határozattal
szemben közigazgatási per útján van helye jogorvoslatnak.
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság
döntésével szembeni közigazgatási per törvényszéki hatáskörbe tartozik, a perre a Kp. 13. § (11)
bekezdése alapján a Fővárosi Törvényszék kizárólagosan illetékes. A polgári perrendtartásról
szóló 2016. évi CXXX. törvénynek (a továbbiakban: Pp.) – a Kp. 26. § (1) bekezdése alapján
alkalmazandó – 72. §-a alapján a törvényszék hatáskörébe tartozó perben a jogi képviselet
kötelező. Kp. 39. § (6) bekezdése szerint – ha törvény eltérően nem rendelkezik – a keresetlevél
benyújtásának a közigazgatási cselekmény hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9. § (1) bekezdés b) pontja szerint az ügyfél jogi
képviselője elektronikus kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A
tárgyalás tartása iránti kérelem lehetőségéről szóló tájékoztatás a Kp. 77. § (1)-(2) bekezdésén
alapul. A közigazgatási per illetékének mértékét az illetékekről szóló 1990. évi XCIII. törvény
(továbbiakban: Itv.) 44/A. § (1) bekezdése határozza meg. Az illeték előzetes megfizetése alól az
Itv. 59. § (1) bekezdése és 62. § (1) bekezdés h) pontja mentesíti az eljárást kezdeményező felet.
Az Ákr. 132. §-a szerint, ha a kötelezett a hatóság végleges döntésében foglalt kötelezésnek nem
tett eleget, az végrehajtható. A Hatóság határozata az Ákr. 82. § (1) bekezdése szerint a közléssel
véglegessé válik. Az Ákr. Az Ákr. 133. §-a értelmében a végrehajtást - ha törvény vagy
kormányrendelet másként nem rendelkezik - a döntést hozó hatóság rendeli el. Az Ákr. 134. §-a
értelmében a végrehajtást - ha törvény, kormányrendelet vagy önkormányzati hatósági ügyben
helyi önkormányzat rendelete másként nem rendelkezik - az állami adóhatóság foganatosítja. Az
Infotv. 60. § (7) bekezdése alapján a Hatóság határozatában foglalt, meghatározott cselekmény
elvégzésére, meghatározott magatartásra, tűrésre vagy abbahagyásra irányuló kötelezés
vonatkozásában a határozat végrehajtását a Hatóság foganatosítja.
Budapest, 2020. január 24.
Dr. Péterfalvi Attila
elnök
c. egyetemi tanár

13

