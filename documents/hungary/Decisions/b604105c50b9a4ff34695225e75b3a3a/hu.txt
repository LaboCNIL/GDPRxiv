Ügyszám:

NAIH/2020/952/
NAIH/2019/5606

Tárgy:

döntés
hivatalból
induló
adatvédelmi
hatósági
eljárásban

HATÁROZAT
A Nemzeti Adatvédelmi és Információszabadság Hatóság (a továbbiakban: Hatóság) a
Hungária Med-M Kereskedelmi és Szolgáltató Korlátolt Felelősségű Társaság (cím: 1132
Budapest, Csanády u. 6. B. ép. V. em. 2.) (a továbbiakban: Ügyfél) adatkezelését érintő
adatvédelmi incidenssel kapcsolatban 2019. július 18. napján megindított hatósági ellenőrzés
során feltárt körülmények miatt 2019. október 14. napján hivatalból megindított adatvédelmi
hatósági eljárásban
1) megállapítja, hogy
a) az Ügyfél nem tett eleget a természetes személyeknek a személyes adatok kezelése
tekintetében történő védelméről és az ilyen adatok szabad áramlásáról, valamint a 95/46/EK
irányelv hatályon kívül helyezéséről szóló (EU) 2016/679 rendelet (a továbbiakban: általános
adatvédelmi rendelet) 32. cikk (1) bekezdés b) pontjában foglalt kötelezettségének,
b) az Ügyfél nem tett eleget az általános adatvédelmi rendelet 33. cikk (1) bekezdése alapján
fennálló incidensbejelentési kötelezettségének,
c) az Ügyfél nem tett eleget az általános adatvédelmi rendelet 34. cikk (1) bekezdése alapján
fennálló tájékoztatási kötelezettségének a bekövetkezett adatvédelmi incidenssel
kapcsolatban,
2) utasítja az Ügyfelet, hogy a jelen határozat véglegessé válásától számított 15 napon belül
tájékoztassa az érintetteket a bekövetkezett incidens tényéről és körülményeiről, az érintett
személyes adatok köréről és az elhárítás érdekében megtett intézkedésekről,
3) a fenti jogsértés miatt az Ügyfelet a jelen határozat véglegessé válásától számított 30 napon
belül
7.500.000 Ft, azaz hétmillió-ötszázezer forint
adatvédelmi bírság megfizetésére kötelezi;
4) elrendeli a végleges határozatnak az adatkezelő azonosító adatainak közzétételével történő
nyilvánosságra hozatalát.
A bírságot a Hatóság központosított bevételek beszedési célelszámolási forintszámlája
(10032000-01040425-00000000 Központosított beszedési számla IBAN: HU83 1003 2000 0104
0425 0000 0000) javára kell átutalással megfizetni. Az összeg átutalásakor a NAIH/2020/952
BÍRS. számra kell hivatkozni.

A 2) pontban előírt intézkedések megtételét az Ügyfélnek az intézkedés megtételétől számított 15
napon belül kell írásban – az azt alátámasztó bizonyítékok előterjesztésével együtt – igazolnia a
Hatóság felé.
Amennyiben a Kötelezett a bírságfizetési kötelezettségének határidőben nem tesz eleget,
késedelmi pótlékot köteles fizetni. A késedelmi pótlék mértéke a törvényes kamat, amely a
késedelemmel érintett naptári félév első napján érvényes jegybanki alapkamattal egyezik meg. A
késedelmi pótlékot a Hatóság központosított bevételek beszedési célelszámolási forintszámlája
(10032000-01040425-00000000 Központosított beszedési számla) javára kell megfizetni.
A 2) pont szerinti kötelezés nem teljesítése, illetve a bírság és a késedelmi pótlék meg nem
fizetése esetén a Hatóság elrendeli a határozat, a bírság és a késedelmi pótlék végrehajtását.
Jelen határozattal szemben közigazgatási úton jogorvoslatnak nincs helye, de az a közléstől számított
30 napon belül a Fővárosi Törvényszékhez címzett keresetlevéllel közigazgatási perben
megtámadható. A veszélyhelyzet a keresetindítási határidőt nem érinti. A keresetlevelet a Hatósághoz
kell benyújtani, elektronikusan, amely azt az ügy irataival együtt továbbítja a bíróságnak. A tárgyalás
tartása iránti kérelmet a keresetlevélben jelezni kell. A veszélyhelyzet ideje alatt a bíróság tárgyaláson
kívül jár el. A teljes személyes illetékmentességben nem részesülők számára a közigazgatási per
illetéke 30 000 Ft, a per tárgyi illetékfeljegyzési jog alá esik. A Fővárosi Törvényszék előtti eljárásban a
jogi képviselet kötelező.
INDOKOL ÁS
I.

Tényállás, előzmények

A Hatósághoz 2019. július 9-én közérdekű bejelentés érkezett, amely az Ügyfél online
rendszerében fennálló, személyes-, köztük különleges adatokat érintő sérülékenységre hívta fel a
figyelmet: az Ügyfél által üzemeltetett weboldal, a https://www.hungariamed.hu időpontfoglaló
rendszerében – https://bejelentkezes.hungariamed.hu – kezelt orvosi leletek és beutalók
nyilvánosan hozzáférhetők, illetve letölthetők jogosultsággal nem rendelkező felhasználók részére.
A bejelentés mellékletét képezte egy képernyőfotó, melyet a bejelentő az általa elért, az
időpontfoglaló rendszerben tárolt dokumentumok listáját megjelenítő felületről készített. A
bejelentő elmondása szerint a problémát már jelezte az Ügyfélnél is közvetlenül, azonban
visszajelzést nem kapott és a hiba sem került kijavításra.
A Hatóság a közérdekű bejelentés alapján 2019. július 18-án hatósági ellenőrzés megindításáról
döntött annak ellenőrzése érdekében, hogy az Ügyfél maradéktalanul eleget tett-e az általános
adatvédelmi rendelet 33-34. cikkében foglalt kötelezettségeinek. A közérdekű bejelentésben
szereplő információk pontosítása, kiegészítése céljából a Hatóság NAIH/2019/5606/3, majd
később NAIH/2019/5606/5 számú végzéseiben nyilatkozattételre hívta fel az Ügyfelet, amelyre az
mindkét alkalommal határidőben válaszolt. Az ellenőrzés során tapasztaltak alapján az ügyben az
általános adatvédelmi rendelet 9. cikk (1) bekezdése szerinti különleges adatok (egészségügyi
adatok) érintettsége miatti valószínűsíthető magas kockázat, illetve a rendelet 33. cikk (1)
bekezdésének megfelelő bejelentési kötelezettség elmulasztása miatt – az Infotv. 60. § (1)
bekezdésére tekintettel –, a Hatóság 2019. október 14-én az általános adatvédelmi rendelet 32-34.
cikkei feltételezhető megsértése miatt adatvédelmi hatósági eljárást indított, amelyről az Ügyfelet
NAIH/2019/5606/7 számú végzésével értesítette, valamint a tényállás további tisztázása
érdekében újabb nyilatkozattételre hívta fel, melyre az Ügyfél az előírt határidőben válaszolt.

2

A közérdekű bejelentés nyomán megismert adatok, valamint a hatósági ellenőrzés és később a
hatósági eljárás során, az Ügyfél nyilatkozatai és adatszolgáltatásai alapján a Hatóság az
alábbiakat tárta fel.
A
sérülékenység
a
https://bejelentkezes.hungariamed.hu/doc/,
illetve
a
https://fogleu.hungariamed.hu/doc/ URL-eket érintette, ahol a betegek leleteit tartalmazó .pdf
kiterjesztésű dokumentumokat tárolták. A webszerver a fenti speciális, /doc/ végződésű URL-ek
meghívásával a kért időpontfoglaló felület megjelenítése helyett, a webszerveren található összes
tartalmat kilistázta a képernyőre. Ez lehetővé tette, hogy a fenti linkek ismeretében bárki,
bejelentkezés, vagyis az oldalon történő regisztráció nélkül hozzáférjen az online felületen tárolt
személyes adatokat tartalmazó dokumentumokhoz.
A Hatóság IT biztonsági munkatársa megállapította, hogy az adatvédelmi incidenssel érintett
rendszerben fennálló sérülékenység abból adódóan valósulhatott meg, hogy az Ügyfél a szerverén
nem megfelelő konfigurációs beállításokat alkalmazott. Megfelelő beállítások esetén egy /doc/
végződésű URL beírásakor a szerver egy hibaüzenetet jelenít meg, mely szerint az URL a
szerveren nem található. Az említett konfigurációs hiba következtében azonban az érintett URL-ek
meghívásával a szerver megjelenítette a weboldalon található könyvtárszerkezetet, így az ott tárolt
személyes adatokat tartalmazó dokumentumokhoz hozzá lehetett férni. (lásd: az ügyben készült
NAIH/2019/5606/2. ügyiratszámú információbiztonsági szakértői vélemény).
Az adatvédelmi incidenssel érintett rendszerben az Ügyfél körülbelül 15 000 személyes adatot
kezel: az Ügyféllel szerződéses jogviszonyban álló partnerek munkavállalóinak neve, születési
helye- és ideje, anyja neve, TAJ száma, e-mail címe, telefonszáma, lakcíme, munkaköre, és
egészségügyi adatai. Az érintettek személyes adatait az időpontfoglaló rendszerben először
nyilvántartásba veszik, majd a vizsgálatokat követően leleteik is feltöltésre kerülnek, melyek a
laborvizsgálati-, szakorvosi-, illetve foglalkozás-egészségügyi vizsgálataik eredményeit – ezen
belül családi anamnézis adataikat is – tartalmazzák.
Az Ügyfél a Hatóságnak adott válaszában úgy nyilatkozott, hogy a weboldalán fennálló
sérülékenységről csak a Hatóság 2019. július 19. napján kézhez vett végzéséből értesült. Az
Ügyfél elmondása szerint korábban csak egy marketing jellegű, szolgáltatásértékesítő célú, riogató
hangvételű levelet kapott, amelynek konkrét adatvédelmi incidensre utaló tartalma nem volt. Az
Ügyfél ez alapján az általa használt informatikai rendszerek tekintetében miniauditot folytatott le,
ez azonban informatikai kockázatot nem állapított meg. A Hatóság végzésében megjelölt
sérülékenység feltárása érdekében ezt követően haladéktalanul belső IT biztonsági auditot indított,
mely 2019. július 19-én egyetlen sérülékenységi pontot tárt fel informatikai rendszerében. Az
Ügyfél megállapította, hogy az online felület leletlekérdező URL-jében az azonosítót át lehet írni,
és ily módon esetleg dokumentumokat is le lehet kérni a rendszerből.
Az Ügyfél által folytatott vizsgálat során az informatikai rendszer naplófájljai is elemzésre kerültek.
Ezek rendelkezésre álló állományai nem tartalmaztak olyan adatlekérdezést, amely a vizsgált
tartományban ténylegesen jogosulatlan hozzáférésre utalt volna, és az Ügyfél egyéb módon sem
szerzett tudomást az adatokhoz való jogosulatlan hozzáférésről.
A fennálló sérülékenységre tekintettel megállapításra került az adatvédelmi incidens
bekövetkezése. Az adatvédelmi incidenssel kapcsolatban elvégzett kockázatelemzés során az
Ügyfél az állapította meg, hogy az valószínűsíthetően nem jár kockázattal az érintettek jogaira és

3

szabadságaira nézve, tekintettel arra, hogy az adatokhoz való jogosulatlan hozzáférés nem
állapítható meg, illetve a hiba az észlelést követően azonnal kijavításra került, így az incidens
Hatóságnak történő bejelentését és az érintettek tájékoztatását az Ügyfél nem tartotta indokoltnak.
Az Ügyfél a Hatóság kérésére bemutatta hatályos Informatikai Biztonsági Szabályzatának (a
továbbiakban: IBSZ) naplózásra vonatkozó előírásait. Eszerint „az elszámoltathatóság és
auditálhatóság biztosítása érdekében olyan regisztrálási és naplózási rendszert (biztonsági napló)
kell kialakítani, mellyel utólag nyomon követhetők a tárgyidőszakot megelőző 14 napon belül az
informatikai rendszerben bekövetkezett fontosabb események – különös tekintettel azokra,
amelyek a rendszer biztonságát érintik – és ezáltal lehetséges a hozzáférések jogosultságának
ellenőrzése, illetéktelen hozzáférés megtörténtének, és amennyiben lehetséges a hozzáférő
személyének megállapítása.”
Az IBSZ a naplózásra vonatkozó előírások között felsorolja a minimálisan regisztrálandó
események listáját, melyben többek között a be- és kijelentkezések is szerepelnek. A Hatóság
ezzel kapcsolatban megállapította, hogy a feltárt sérülékenységből fakadó esetleges jogosulatlan
hozzáférések nem sorolhatók a be- és kijelentkezések naplózási körébe, mivel az érintett
személyes adatok az oldalra mutató link ismeretében regisztráció nélkül is bárki számára
hozzáférhetők voltak. Az Ügyfél a közérdekű bejelentő által, valamint a Hatóság IT biztonsági
munkatársa által, a hatósági ellenőrzés során végrehajtott adatlekérdezést sem észlelte, annak
ellenére, hogy arra az IBSZ-ben foglalt naplózási időintervallumon belül került sor. A naplófájlok
ebből adódóan nem voltak alkalmasak annak megállapítására, hogy történt-e jogosulatlan
hozzáférés a rendszerhez.
Az Ügyfél nem tudta pontosan meghatározni, hogy maga a sérülékenység mióta állt fent a
rendszerében. Az incidensről való tudomásszerzést követően az észlelt hiányosság viszont általa
azonnal elhárításra került. A webszerveren nem csak az azonosító, hanem a bejelentkezett
felhasználó is ellenőrzésre kerül, így az azonosító átírásával már kizárólag az adott felhasználó
dokumentumainak lekérdezésére van lehetőség.
Az Ügyfél tájékoztatta arról a Hatóságot, hogy az incidenst milyen tartalommal vette az általános
adatvédelmi rendelet 33. cikk (5) bekezdése szerinti nyilvántartásba. Eszerint az Ügyfél által
működtetett időpontfoglaló rendszerben tárolt adatok az Ügyfél által nem ismert biztonsági rés
eredményeként, a rendszer megkerülésével, jogosultsággal nem rendelkező személyek számára
is hozzáférhetővé váltak, tényleges adathozzáférés ugyanakkor nem állapítható meg. Az Ügyfél
megítélése szerint erre tekintettel az incidens valószínűsíthetően nem jár kockázattal az érintettek
alapvető jogaira és szabadságaira nézve, ezért a Hatóságnak részére történő bejelentési
kötelezettsége nem áll fenn, és az érintettek incidensről való tájékoztatása sem indokolt.
A Hatóság az eljárás során többször megpróbálta felhívni a közérdekű bejelentőt arra, hogy
juttassa el a Hatóságnak azokat a megkereséseket, amelyekben a sérülékenységet jelezte az
Ügyfél felé. Ezekre a bejelentő a hatósági eljárás lezárásáig nem reagált.
A Hatóság 2020. március 6-án, NAIH/2020/952/2 számú végzésével értesítette az Ügyfelet, hogy
az ügyben bizonyítási eljárást folytatott le, és tájékoztatta, hogy a bizonyítási eljárás során
keletkezett információbiztonsági szakértői véleményt – az iratokba való betekintés szabályai
figyelembevételével – megismerheti, és további bizonyításra irányuló indítványt terjeszthet elő;
valamint felhívta, hogy nyilatkozzon 2019. évi bevételéről. A végzésre az Ügyfél az előírt
határidőben válaszolt és iratbetekintési kérelmet terjesztett elő, melynek a Hatóság 2020. március

4

12-én, NAIH/2020/952/6 számú végzésével helyt adott és az Ügyfél
információbiztonsági szakértői véleményről készült másolatot elküldte részére.

kérésére

az

Az Ügyfél 2020. március 16-án kelt válaszlevelében tett nyilatkozata szerint a 2019. év zárásának
és mérlegének elkészítése 2020. május hónapban, a könyvvizsgálatot követően történik meg, így
erről nem áll rendelkezésre egyértelmű bevételi adat. A jelenlegi becsült bevétel a 2019. év
tekintetében 800 000 000 HUF, melyet az Ügyfél vezetői becslés alapján állapított meg. Az Ügyfél
továbbá tájékoztatta a Hatóságot, hogy az időközben lefolytatott informatikai vizsgálat eredménye
alapján megállapította, hogy az adatvédelmi incidens feltehetően körülbelül 9000 fő személyes
adatait érinthette. Ennek megfelelően az Ügyfél módosította incidensnyilvántartását és ismételten
megküldte azt a Hatóság részére.
Az Ügyfél az információbiztonsági szakértői vélemény megismerését követően, 2020. április 3-án
nyilatkozatot terjesztett elő, melyben a következőkről tájékoztatta a Hatóságot. Az Ügyfél a
jogosulatlan hozzáférési lehetőségről a Hatóság végzéséből értesült, melyet azonnal és teljes
mértékben elhárított. A felmerült adatbiztonsági kockázatok azonnali megszüntetése, és azok
jövőbeli teljes kiküszöbölése érdekében az alábbi technikai és szervezési intézkedéseket
foganatosította. A webszerveren található /doc/ könyvtárhoz kapcsolódóan azonnal gondoskodott
a letiltásról, ezt követően már nem lehetett az említett mappa tartalmához illetéktelen személyek
által hozzáférni. Külső IT biztonsági auditot folytatott le, melynek keretében ellenőriztette az általa
használt rendszerek adatlekérdezésre alkalmas funkcióit, az esetleges adatszivárgási kockázatok
elhárítása érdekében. A vizsgálat során megállapításra került, hogy az iratbetekintés keretében
megismert „Információbiztonsági szakértői vélemény a NAIH/2019/5656 ügyhöz kapcsolódóan”
című szakértői véleményben megállapított biztonsági résen kívül nem volt megállapítható más
sérülékenységre, jogosulatlan hozzáférésre, lekérdezésre, információszivárgásra vonatkozó
információ.
Az időpontfoglaló rendszer php alapú kódjai az Ügyfél által újratervezésre kerültek, a korábbi
procedurális megközelítés objektumorientáltra került átdolgozásra, ami még nagyobb biztonságot
nyújt az adatok tárolására. Az Ügyfél a könyvtárak titkosítását, a jogosultsági szintek és a
felhasználói hozzáférések szigorítását is eszközölte, ezzel kiküszöbölte az esetleges
rendszerhibától független adatvisszaéléseket. Emellett felülvizsgálta fejlesztési elveit és politikáit,
valamint a fejlesztéssel foglalkozó kollégák infomációbiztonsági továbbképzését rendelte el annak
érdekében, hogy bármilyen saját rendszerfejlesztés csak az információbiztonsági követelmények
maradéktalan érvényesülésével valósuljon meg.

II.

Alkalmazott jogszabályi rendelkezések

Az általános közigazgatási rendtartásról szóló 2016. évi CL. törvény (a továbbiakban: Ákr.) 99. §-a
alapján a hatóság – a hatáskörének keretei között – ellenőrzi a jogszabályban foglalt
rendelkezések betartását, valamint a végrehajtható döntésben foglaltak teljesítését.
Az általános adatvédelmi rendelet 2. cikk (1) bekezdése alapján a bejelentett incidenssel érintett
adatkezelésre az általános adatvédelmi rendeletet kell alkalmazni.
Az általános adatvédelmi rendelet 4. cikk 12. pontja határozza meg, hogy mi minősül adatvédelmi
incidensnek, ez alapján „adatvédelmi incidens”: a biztonság olyan sérülése, amely a továbbított,
tárolt vagy más módon kezelt személyes adatok véletlen vagy jogellenes megsemmisítését,
5

elvesztését, megváltoztatását, jogosulatlan közlését vagy az azokhoz való jogosulatlan
hozzáférést eredményezi.
Az általános adatvédelmi rendelet 33. cikk (1) és (2) bekezdése szerint az adatvédelmi incidenst
az adatkezelő indokolatlan késedelem nélkül, és ha lehetséges, legkésőbb 72 órával azután, hogy
az adatvédelmi incidens a tudomására jutott, bejelenti az 55. cikk alapján illetékes felügyeleti
hatóságnak, kivéve, ha az adatvédelmi incidens valószínűsíthetően nem jár kockázattal a
természetes személyek jogaira és szabadságaira nézve. Ha a bejelentés nem történik meg 72
órán belül, mellékelni kell hozzá a késedelem igazolására szolgáló indokokat is. Az adatfeldolgozó
az adatvédelmi incidenst, az arról való tudomásszerzését követően indokolatlan késedelem nélkül
bejelenti az adatkezelőnek.
Az általános adatvédelmi rendelet 34. cikk (1) bekezdése alapján, ha az adatvédelmi incidens
valószínűsíthetően magas kockázattal jár a természetes személyek jogaira és szabadságaira
nézve, az adatkezelő indokolatlan késedelem nélkül tájékoztatja az érintettet az adatvédelmi
incidensről.
Az általános adatvédelmi rendelet 9. cikk (1) bekezdése alapján az egészségügyi adat a
személyes adatok különleges kategóriájába tartozó, s mint ilyen, magasabb szintű védelmet
igénylő személyes adat (különleges személyes adat), figyelemmel a rendelet (53)
preambulumbekezdésére is figyelemmel.
Az általános adatvédelmi rendelet 32. cikk (1) bekezdése értelmében az adatkezelő az
adatfeldolgozó a tudomány és a technológia állása és a megvalósítás költségei, továbbá az
adatkezelés jellege, hatóköre, körülményei és céljai, valamint a természetes személyek jogaira és
szabadságaira jelentett, változó valószínűségű és súlyosságú kockázatok figyelembevételével
megfelelő technikai és szervezési intézkedéseket hajt végre annak érdekében, hogy a kockázat
mértékének megfelelő szintű adatbiztonságot garantálja, ideértve, többek között, (a b) pont szerint)
a személyes adatok kezelésére használt rendszerek és szolgáltatások folyamatos bizalmas
jellegének biztosítását, integritását, rendelkezésre állását és ellenálló képességét.
Az általános adatvédelmi rendelet 32. cikk (2) bekezdése értelmében a biztonság megfelelő
szintjének meghatározásakor kifejezetten figyelembe kell venni az adatkezelésből eredő olyan
kockázatokat, amelyek különösen a továbbított, tárolt vagy más módon kezelt személyes adatok
véletlen vagy jogellenes megsemmisítéséből, elvesztéséből, megváltoztatásából, jogosulatlan
nyilvánosságra hozatalából vagy az azokhoz való jogosulatlan hozzáférésből erednek.
Az információs önrendelkezési jogról és az információszabadságról szóló 2011. évi CXII. törvény
(a továbbiakban: Infotv.) 2. § (2) bekezdése szerint az általános adatvédelmi rendeletet az ott
megjelölt rendelkezésekben foglalt kiegészítésekkel kell alkalmazni.
Az Ákr. 101. § (1) bekezdés a) pontja alapján, ha a hatóság a hatósági ellenőrzés során jogsértést
tapasztal, megindítja a hatósági eljárását. Az Infotv. 38. § (3) bekezdése és 60. § (1) bekezdése
alapján a Hatóság az Infotv. 38. § (2) és (2a) bekezdés szerinti feladatkörében a személyes adatok
védelméhez való jog érvényesítése érdekében hivatalból adatvédelmi hatósági eljárást folytat.
Az Ákr. 103. § (1) bekezdése alapján az Ákr.-nek a kérelemre indult eljárásokra vonatkozó
rendelkezéseit az Ákr. 103. és 104. §-ában foglalt eltérésekkel kell alkalmazni.

6

Az Infotv. 61. § (1) bekezdés a) pontja alapján a Hatóság a 2. § (2) és (4) bekezdésében
meghatározott adatkezelési műveletekkel összefüggésben az általános adatvédelmi rendeletben
meghatározott jogkövetkezményeket alkalmazhatja.
Az általános adatvédelmi rendelet 58. cikk (2) bekezdés b) és i) pontja alapján, a felügyeleti
hatóság korrekciós hatáskörében eljárva elmarasztalja az adatkezelőt vagy adatfeldolgozót, ha
adatkezelési tevékenysége megsértette a rendelet rendelkezéseit, illetve a 83. cikknek
megfelelően közigazgatási bírságot szab ki, az adott eset körülményeitől függően az e
bekezdésben említett intézkedéseken túlmenően vagy azok helyett. Ugyanezen cikk (2) bekezdés
d) pontja alapján, a felügyeleti hatóság korrekciós hatáskörében eljárva utasítja az adatkezelőt
vagy az adatfeldolgozót, hogy adatkezelési műveleteit – adott esetben meghatározott módon és
meghatározott időn belül – hozza összhangba a rendelet rendelkezéseivel.
A közigazgatási bírság kiszabására vonatkozó feltételeket az általános adatvédelmi rendelet 83.
cikke tartalmazza. Az általános adatvédelmi rendelet 32–34. cikkének megsértése esetén a
kiszabható bíróság felső határa az általános adatvédelmi rendelet 83. cikk (4) bekezdés a) pontja
alapján a 10 000 000 eurónak (EUR) megfelelő összeg.
Az Infotv. 61. § (2) bekezdése szerint a Hatóság elrendelheti határozatának – az adatkezelő, illetve
az adatfeldolgozó azonosító adatainak közzétételével történő – nyilvánosságra hozatalát, ha a
határozat személyek széles körét érinti, azt közfeladatot ellátó szerv tevékenységével
összefüggésben hozta, vagy a bekövetkezett jogsérelem súlya a nyilvánosságra hozatalt indokolja.
A határozatra egyebekben az Ákr. 80. és 81. §-át kell alkalmazni.
III.

Döntés
1. az adatvédelmi incidens kezelésével kapcsolatos intézkedések

Az adatvédelmi incidensről az Ügyfél saját elmondása szerint először a Hatóság
NAIH/2019/5606/3. ügyiratszámú tényállástisztázó végzése alapján lefolytatott belső vizsgálat
során, 2019. július 19-én szerzett tudomást. A közérdekű bejelentő ezzel szemben azt állította,
hogy a sérülékenységet már korábban is jelezte az Ügyfélnél.
A Hatóság az eljárás során többször megpróbálta felhívni a közérdekű bejelentőt arra, hogy küldje
meg a sérülékenységet jelző, Ügyfélnek írt megkereséseit, azonban ezekre a bejelentő a hatósági
eljárás lezárásáig nem reagált. Ennek ellenére a jogsértés ténye az alábbiakban kifejtettek miatt a
rendelkezésre álló adatok alapján is megállapítható.
Az általános adatvédelmi rendelet 33. cikk (1) bekezdése szerint az adatvédelmi incidenst az
adatkezelő indokolatlan késedelem nélkül, és ha lehetséges, legkésőbb 72 órával azután, hogy az
adatvédelmi incidens a tudomására jutott, köteles bejelenteni a felügyeleti hatóságnak. Az incidens
bejelentése csak akkor mellőzhető, ha az incidens valószínűsíthetően nem jár kockázattal a
természetes személyek jogaira és szabadságaira nézve.
Az adatvédelmi incidens bejelentésére sem korábban, sem annak ellenére nem került sor, hogy a
Hatóság megindította hatósági ellenőrzését, majd a jelen hatósági eljárást az Ügyféllel szemben. A
bejelentés mellőzését az Ügyfél azzal indokolta, hogy az általa elvégzett kockázatelemzés alapján

7

az adatvédelmi incidens valószínűsíthetően nem jár kockázattal az érintettek jogaira és
szabadságaira nézve.
A Hatóság megítélése szerint az incidens Ügyfél általi kockázatértékelése nem elfogadható. Az,
hogy az Ügyfélnek nem áll rendelkezésére arra vonatkozó bizonyíték, hogy az informatikai
rendszerében fennálló sérülékenységet arra jogosulatlan személyek ténylegesen kihasználták
volna, nem elegendő annak a megállapításához, hogy személyes adatokhoz való jogosulatlan
hozzáférés nem történt. A Hatóság az eljárás során megállapította, hogy az Ügyfél naplózási
rendszere nem volt alkalmas a külső hozzáférések kimutatására, mivel az Ügyfél által vizsgált
időszakban a Hatóság IT biztonsági munkatársa, valamint korábban a közérdekű bejelentő is
hozzáfért a kezelt adatokhoz, anélkül, hogy ezt az Ügyfél észlelte volna.
A Hatóság nem tudja elfogadni az Ügyfél azon érvelését sem, miszerint az incidens azért nem járt
kockázattal, mert a feltárt sérülékenységet annak észlelését követően azonnal kijavította. Azt
ugyanis, hogy ez a sérülékenység pontosan mióta állt fent informatikai rendszerében, az Ügyfél
szintén nem tudta megállapítani, így annak megállapítására sem volt képes, hogy az IBSZ-ben
foglalt naplózási időintervallumon kívül történt-e jogosulatlan hozzáférés.
Az általános adatvédelmi rendelet (75) preambulumbekezdésében foglaltak szerint, ha az
adatkezelésből személyazonosság-lopás vagy személyazonossággal való visszaélés fakadhat,
úgy az alapvetően kockázatosnak minősül. Az érintettek neve, születési adatai, anyjuk neve és
különösképpen TAJ száma olyan adatok, amelyekkel elkövethető személyazonosság-lopás,
személyazonossággal visszaélés.
Az érintettek jogaira jelentett magas kockázati besorolást továbbá önmagában is megalapozza az,
hogy az Ügyfél az incidenssel érintett rendszerben tárolt nagyszámú (körülbelül 15 000 darab)
személyes adat között egészségügyi adatokat is kezel, melyek az általános adatvédelmi rendelet
9. cikk (1) bekezdése szerint a személyes adatok különleges kategóriájába tartoznak. Ezen adatok
kiemelését a személyes adatok általános fogalma alól az indokolja, hogy az ilyen információk az
érintett életének érzékenyebb aspektusaira vonatkoznak, ezért azok illetéktelen általi
megismerésének, vagy nyilvánosságra kerülésének lehetősége is különösen sérelmes lehet az
érintett számára. Ezen adatok jogellenes kezelése negatívan befolyásolhatja az egyén jó hírnevét,
magán- és családi életét, hátrányos megkülönböztetés oka vagy indoka lehet az érintettel
szemben. A már említett (75) preamubulumbekezdés az egészségügyi adatok kezelését
önmagában is olyan adatkezelésnek minősíti, amely az érintett személyek jogaira és
szabadságaira nézve alapvetően kockázatos.
A fentiek alapján a Hatóság megállapította, hogy az Ügyfél megsértette az általános adatvédelmi
rendelet 33. cikk (1) bekezdésében foglalt kötelezettségét, mivel az alapvetően kockázatos
adatvédelmi incidenst nem jelentette be a tudomásszerzést követően indokolatlan késedelem
nélkül a Hatóságnak.
A Hatóság továbbá úgy ítéli meg, hogy az incidens olyan magas kockázatúnak minősül, amely
indokolja, hogy az általános adatvédelmi rendelet 34. cikk (1) bekezdése alapján arról az
érintetteket is tájékoztassák.
Az incidensről való tájékoztatásra a Hatóság megítélése szerint kifejezetten azért is van szükség,
mivel az érintett magánszférájára jelentett kockázat a személyazonosításra alkalmas adatok (név,
születési idő, születési hely, anyja neve, TAJ szám, lakcím, e-mail cím, telefonszám)

8

nyilvánosságra kerülése esetén olyan jellegű (ezen adatok birtokában elkövethető
személyazonossággal visszaélés), amelynek kockázatai – az általános adatvédelmi rendelet (85)(86) preambulumbekezdéseiben foglaltaknak megfelelően – csak úgy mérsékelhetők
eredményesen, ha az érintettek erről tudomással bírnak, és megtehetik az általuk szükségesnek
tartott további intézkedéseket. Ezen felül az egészségügyi adatok érintettsége is magas kockázatú
adatvédelmi incidenst eredményez, mivel ezek ismerete alapot szolgáltathat hátrányos
megkülönböztetésre, de akár az érintett magán- és családi életét is befolyásolhatja, ami miatt
szintén indokolt az érintettek tájékoztatása.
A Hatóság felhívja arra a figyelmet, hogy az általános adatvédelmi rendelet 34. cikk (3) bekezdés
c) pontja alapján, ha a tájékoztatás aránytalan erőfeszítést tenne szükségessé, úgy az érintetteket
nyilvánosan közzétett információk útján kell tájékoztatni, vagy olyan hasonló intézkedést kell hozni,
amely biztosítja az érintettek hasonlóan hatékony tájékoztatását.
2. Az adatbiztonsági intézkedésekkel kapcsolatos megállapítások
Az incidens által jelentett kockázat megítélése céljából a Hatóság megvizsgálta azt is, hogy az
Ügyfél mennyiben tett eleget az incidens bekövetkezésével közvetlenül összefüggő adatbiztonsági
követelményeknek.
Az általános adatvédelmi rendelet 32. cikk (1) bekezdésében foglaltak alapján az adatkezelőnek a
kockázat mértékének megfelelő szintű adatbiztonság garantálása érdekében a tudomány és
technológia állásának megfelelő technikai és szervezési intézkedéseket kell végrehajtania, ide
értve a rendelet a 32. cikk (1) bekezdés b) pontja alapján a személyes adatok kezelésére használt
rendszerek és szolgáltatások folyamatos bizalmas jellegének biztosítását, integritását,
rendelkezésre állását és ellenálló képességét.
A fentieken túl az általános adatvédelmi rendelet 24. cikk (1) bekezdése is kimondja a megfelelő
technikai és szervezési intézkedések végrehajtásának kötelezettségét az adatkezeléssel
kapcsolatban. E cikk az adott adatkezelés jellege, hatóköre, körülményei és céljai, valamint a
természetes személyek jogaira és szabadságaira jelentett, változó valószínűségű és súlyosságú
kockázat figyelembevételével kívánja meg az ilyen intézkedések alkalmazását.
A kezelt adatokhoz való hozzáférések tekintetében az Ügyfél nem tudta kimutatni, hogy azokhoz
vajon kívülről hányan férhettek hozzá jogosulatlanul. Nyilatkozata szerint naplózási rendszere nem
mutatott ki ilyen hozzáféréseket, valamint az általa alkalmazott egyéb eszközök (hardveres és
szoftveres tűzfalak, hálózatbiztonsági program) sem jeleztek. Az Ügyfél az eljárás során úgy
nyilatkozott, hogy ugyan minden pdf letöltést naplóznak (regisztrációhoz kötöttet és regisztráció
nélkülit is), de mégsem tudnak a releváns időszakban külső hozzáférést kimutatni. Ehhez képest a
kezelt adatokhoz mind a Hatóság IT biztonsági munkatársa, mind a közérdekű bejelentő hozzáfért
kívülről az adott időszakban. Az Ügyfél a bizonyítási eljárás során készült információbiztonsági
szakértői vélemény megismerését követően sem tudott olyan újabb információt a Hatóság
rendelkezésére bocsátani, mely ezt az ellentmondást feloldotta volna. Az Ügyfél továbbá azt sem
tudta megállapítani, hogy a sérülékenység mióta áll fent informatikai rendszerében.
A csupán egy egyszerű internetes link birtokában a kezelt egészségügyi adatokhoz való
illetéktelen hozzáférések megakadályozásán túl, a konkrét hozzáférések (tkp. ebben az ügyben
külső dokumentumletöltések), akár külső rosszindulatú támadások naplózására való képesség,
továbbá az illetéktelen hozzáférő személyét kimutatni tudó hálózatbiztonsági eszközök megfelelő

9

beállítások melletti, naprakész alkalmazása az Ügyfél IBSZ-ében is meghatározása került, mint
belső szabály. A Hatóság megjegyzi, hogy véleménye szerint ezek a belső szabályok egyébként –
az általános adatvédelmi rendelet 32. cikkében foglaltaknak megfelelően – a tudomány és
technológia jelen állása szerint is elvárható biztonsági intézkedések nagyszámú egészségügyi
adat kezelése kapcsán. Ez főleg igaz az olyan piaci szereplőkre, amelyek anyagi hasznot is
realizálnak az ilyen adatok kezelésével összefüggő főtevékenységükkel. Az Ügyfél az illetéktelen
hozzáférések kimutatásának elégtelenségével ezért nem csupán saját belső szabályzatának,
hanem a kockázatokkal arányos, általánosan elvárható védelmi szintnek sem felelt meg.
A külső hozzáférések, letöltések kimutatására való képtelensége miatt az Ügyfél megsértette az
általános adatvédelmi rendelet 32. cikk (1) bekezdésének b) pontját.
Az egészségügyi adatok – mint az általános adatvédelmi rendelet 9. cikk (1) bekezdése szerinti
különleges adatok –, kezelése az előző pontokban kifejtetteknek megfelelően önmagában is
magas kockázatú adatkezelést eredményez. Az ilyen adatok kezelése során ezért az adatkezelők
részéről fokozottan elvárható, hogy a magas kockázattal arányos technikai és szervezési
intézkedéseket tegyenek az adatbiztonság garantálása érdekében.
Ezt az általános adatvédelmi rendelet 32. cikk (2) bekezdése is megerősíti, amikor kimondja, hogy
a biztonság megfelelő szintjének meghatározásakor kifejezetten figyelembe kell venni az
adatkezelésből eredő olyan kockázatokat, amelyek különösen a továbbított, tárolt vagy más
módon kezelt személyes adatok véletlen vagy jogellenes megsemmisítéséből, elvesztéséből,
megváltoztatásából, jogosulatlan nyilvánosságra hozatalából vagy az azokhoz való jogosulatlan
hozzáférésből erednek.
Tekintettel arra, hogy az adatvédelmi incidenssel érintett rendszerben fennálló sérülékenység
abból adódóan valósulhatott meg, hogy az Ügyfél a személyes adatok kezelése során nem
megfelelő biztonsági beállításokat alkalmazott az érintett rendszerében, – amely lehetővé tette,
hogy az oldalra mutató link ismeretében bárki, az oldalon történő regisztráció nélkül hozzáférjen az
online felületen tárolt személyes adatokat tartalmazó dokumentumokhoz, – az Ügyfél szintén
megsértette az általános adatvédelmi rendelet 32. cikk (1) bekezdésének b) pontját.
3. Alkalmazott szankció és indoklása
A Hatóság a tényállás tisztázása során megállapította, hogy az Ügyfél megsértette az általános
adatvédelmi rendelet 32. cikk (1) bekezdésének b) pontját, a 33. cikk (1) bekezdését, valamint a
34. cikk (1) bekezdését. Erre tekintettel a rendelkező részben foglaltak szerint a Hatóság utasította
az Ügyfelet, hogy tegye meg a szükséges intézkedéseket annak érdekében, hogy az érintettek
adatvédelmi incidensről való tájékoztatása az általános adatvédelmi rendelet 34. cikkében foglaltak
szerint megvalósuljon.
A Hatóság megvizsgálta, hogy indokolt-e az Ügyféllel szemben adatvédelmi bírság kiszabása. E
körben a Hatóság a GDPR 83. cikk (2) bekezdése és az Infotv. 75/A. §-a alapján mérlegelte az
ügy összes körülményét.
Erre tekintettel a Hatóság az Infotv. 61. § (1) bekezdés a) pontja alapján a rendelkező részben
foglaltak szerint döntött, és jelen határozatban az Ügyfelet adatvédelmi bírság megfizetésére is
kötelezte.

10

A Hatóság a bírság kiszabása során az alábbi tényezőket vette figyelembe:
Az Ügyfél által elkövetett jogsértések a GDPR 83. cikk (4) bekezdés a) pontja szerint az
alacsonyabb összegű bírságkategóriába tartozó jogsértésnek minősülnek.
A Hatóság súlyosbító körülményként vette figyelembe a következőket:
-

Az incidenssel érintett személyes adatok kezelése az adatok jellegéből fakadóan magasabb
kockázattal jár, ezért az adatkezelőknek fokozott elővigyázatossággal kell eljárniuk a
kockázat mértékének megfelelő szintű adatbiztonság garantálása érdekében, az Ügyfél
ennek ellenére nagyszámú (körülbelül 15 000 darab) személyes adat, – köztük
egészségügyi adatok – kezelésére használt rendszere folyamatos bizalmas jellegének
biztosítása érdekében nem hozott megfelelő intézkedéseket. Az Ügyfél továbbá az
incidensről való tudomásszerzést követően, – annak ellenére, hogy az érintett adatok
különleges személyes adat jellege nyilvánvaló, – nem tette meg a Hatóság részére a
bejelentéssel, valamint az érintettek tájékoztatásával kapcsolatos intézkedéseket, így
magatartása kifejezetten magas fokon felróható. [GDPR 83. cikk (2) bekezdés a) pont].

-

A Hatóság megállapította, hogy egy alapvetően magas kockázatú, különleges adatokat is
érintő adatkezelés tekintetében az Ügyfél a jogosulatlan hozzáférések kiküszöbölésére és
kimutatására alkalmatlan, a kockázatokkal aránytalan adatbiztonsági intézkedéseket
alkalmazott, amikor az egészségügyi és további személyes adatokhoz rendkívül könnyen
hozzá lehetett kívülről férni, anélkül, hogy ezt az Ügyfél észlelte volna. Az ilyen adatok
kezelésére való biztonsági felkészültség, az egészségügyi tevékenységet fő
tevékenységként kifejtő, profit alapú vállalkozásoktól fokozottan elvárható. [GDPR 83. cikk
(2) bekezdés d) pont].

-

A jogsértés személyes adatok különleges kategóriáit is érinti. Az ilyen adatokra vonatkozó
jogsértés esetén súlyosabb szankcionálás lehet indokolt, mivel jogosulatlan megismerésük
jelentős következménnyel járhat az érintettek számára. [GDPR 83. cikk (2) bekezdés g)
pont].

-

A Hatóság az adatvédelmi incidensről közérdekű bejelentés alapján szerzett tudomást, az
Ügyfél által az adatvédelmi incidens bejelentésére nem került sor, annak ellenére, hogy a
Hatóság megindította hatósági ellenőrzését, majd a jelen hatósági eljárást az Ügyféllel
szemben. [GDPR 83. cikk (2) bekezdés h) pont].

A Hatóság enyhítő körülményként vette figyelembe a következőket:
-

Az eljárás során a Hatóságnak nem jutott tudomására olyan információ, amely arra utalna,
hogy az érintetteket a jogsértés nyomán kár érte volna [GDPR 83. cikk (2) bekezdés a)
pont].

-

A feltárt tényállásból arra lehet következtetni, hogy a jogsértés nem volt szándékos, azt az
Ügyfél gondatlansága okozta. Erre utal az is, hogy az Ügyfél az incidensről való
tudomásszerzést követően azonnal intézkedéseket tett a feltárt sérülékenység
megszüntetése érdekében [GDPR 83. cikk (2) bekezdés b) pont].

11

A Hatóság a jogkövetkezményekről való döntés meghozatala során az általános adatvédelmi
rendelet 83. cikk (2) bekezdésének c) e) f) i) j) és k) pontjait nem tartotta relevánsnak.
A fentiekre tekintettel a Hatóság szükségesnek tartja a bírság kiszabását, csupán az Infotv. 75/A.
§-a szerinti figyelmeztetés alkalmazását nem tartotta megfelelőnek.
Az adatvédelmi bírság összegét a Hatóság jogszabályon alapuló mérlegelési jogkörében eljárva
határozta meg.
A bírság kiszabása során a Hatóság végül figyelembe vette, hogy az Ügyfélnek 2018. évi
beszámolója szerint 631 480 000 HUF bevétele volt. Az Ügyfél nyilatkozata szerint a 2019. év
zárásának és mérlegének elkészítése 2020. május hónapban történik meg, így erről nem áll
rendelkezésre egyértelmű bevételi adat, vezetői becslés alapján az Ügyfél 2019. évi bevétele 800
000 000 HUF volt. A jogsértés súlyára és az Ügyfél gazdálkodási adataira tekintettel a kiszabott
bírság mértéke ezért a Hatóság megítélése szerint arányosnak tekinthető.
IV.

Egyéb kérdések

A Hatóság hatáskörét az Infotv. 38. § (2) és (2a) bekezdése határozza meg, illetékessége az
ország egész területére kiterjed.
Az Ákr. 112. §-a, és 116. § (1) bekezdése, illetve a 114. § (1) bekezdése alapján a határozattal
szemben közigazgatási per útján van helye jogorvoslatnak.
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (1) bekezdése alapján a Hatóság döntésével
szembeni közigazgatási per törvényszéki hatáskörbe tartozik, a perre a Kp. 13. § (3) bekezdés a)
pont aa) alpontja alapján a Fővárosi Törvényszék kizárólagosan illetékes. A Kp. 27. § (1) bekezdés
b) pontja alapján a törvényszék hatáskörébe tartozó perben a jogi képviselet kötelező. A Kp. 39. §
(6) bekezdése szerint a keresetlevél benyújtásának a közigazgatási cselekmény hatályosulására
halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9. § (1) bekezdés b) pontja szerint az ügyfél jogi képviselője
elektronikus kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A
tárgyalás tartása iránti kérelem lehetőségéről szóló tájékoztatás a Kp. 77. § (1)-(2) bekezdésén
alapul. A közigazgatási per illetékének mértékét az illetékekről szóló 1990. évi XCIII. törvény
(továbbiakban: Itv.) 45/A. § (1) bekezdése határozza meg. Az illeték előzetes megfizetése alól az
Itv. 59. § (1) bekezdése és 62. § (1) bekezdés h) pontja mentesíti az eljárást kezdeményező felet.
A veszélyhelyzet ideje alatt érvényesülő egyes eljárásjogi intézkedésekről szóló 74/2020. (III. 31.)
Korm. rendelet (a továbbiakban: Korm. rendelet) 35. §-a szerint ha e rendelet eltérően nem
rendelkezik, a veszélyhelyzet a határidők folyását nem érinti.

12

A Korm. rendelet 41. § (1) bekezdése szerint a veszélyhelyzet ideje alatt a bíróság tárgyaláson
kívül jár el. Ha a perben a veszélyhelyzet idején kívül tárgyalást kellene tartani, a felperes akkor
kérheti, hogy a bíróság tárgyaláson kívüli elbírálás helyett a tárgyalást a veszélyhelyzet
megszűnését követő időpontra halassza el, ha
a) a bíróság a közigazgatás cselekmény halasztó hatályát legalább részben nem rendelte el,
b) a keresetindításnak halasztó hatálya van, és a bíróság halasztó hatály feloldását nem rendelte
el,
c) ideiglenes intézkedést nem rendeltek el.
Az Ákr. 132. §-a szerint, ha a kötelezett a hatóság végleges döntésében foglalt kötelezésnek nem
tett eleget, az végrehajtható. A Hatóság határozata az Ákr. 82. § (1) bekezdése szerint a közléssel
véglegessé válik. Az Ákr. 133. §-a értelmében a végrehajtást - ha törvény vagy kormányrendelet
másként nem rendelkezik - a döntést hozó hatóság rendeli el. Az Ákr. 134. §-a értelmében a
végrehajtást - ha törvény, kormányrendelet vagy önkormányzati hatósági ügyben helyi
önkormányzat rendelete másként nem rendelkezik - az állami adóhatóság foganatosítja. Az Infotv.
60. § (7) bekezdése alapján a Hatóság határozatában foglalt, meghatározott cselekmény
elvégzésére, meghatározott magatartásra, tűrésre vagy abbahagyásra irányuló kötelezés
vonatkozásában a határozat végrehajtását a Hatóság foganatosítja.
Budapest, 2020. április 27.
Dr. Péterfalvi Attila
elnök
c. egyetemi tanár

13

