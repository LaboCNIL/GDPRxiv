Ügyszám: NAIH/2019/2215/18.

Tárgy: kérelemnek részben helyt adó határozat

HATÁROZAT
A Nemzeti Adatvédelmi és Információszabadság Hatóság (a továbbiakban: Hatóság) előtt […] kérelmező
(a továbbiakban: Kérelmező) kérelmére az […] (a továbbiakban: Kérelmezett) szemben indult
adatvédelmi hatósági eljárásban az alábbi döntéseket hozza:
I. A Hatóság a Kérelmező adatvédelmi jogsértések orvoslására irányuló kérelmének
részben helyt ad az alábbiak szerint:
I.1. Megállapítja, hogy a Kérelmezett nem segítette elő a Kérelmező hozzáférési jogának a gyakorlását,
mivel nem tájékoztatta arról, hogy milyen programmal tudja megnyitni a DVD-n található fájlokat.
I.2. Megállapítja, hogy a Kérelmezett megsértette a Kérelmező hozzáférési jogát azáltal, hogy nem
adott teljes körű tájékoztatást a Kérelmezőnek a róla kezelt személyes adatokról.
II. A kérelmet
az I. pontban nem említett részei tekintetében elutasítja,
mivel a Kérelmezett nem sértette meg a Kérelmező hozzáférési jogát akkor, amikor
•
•
•
•

határidőben teljesítette a Kérelmező hozzáférési joggyakorlásra irányuló kérelmét;
széles körben használt elektronikus formátumban bocsátotta a Kérelmező rendelkezésére az
információkat a hozzáférési joggyakorlása keretében;
nem végezte el a Kérelmező azonosítását, mert nem merült fel megalapozott kétsége a kilétét
illetően;
a Kérelmező levelezési címeként kezelte a […] címet, a Kérelmező nyilatkozata alapján.

III. Utasítja a Kérelmezettet, hogy a határozat véglegessé válásától számított 30 napon belül biztosítson
teljes körű, mindenre kiterjedő hozzáférést a Kérelmezőnek a róla kezelt személyes adatokhoz!
IV. Hivatalból az I.1. és I.2. pontokban megállapított adatvédelmi jogsértések miatt a Kérelmezettet a
jelen határozat véglegessé válásától számított 30 napon belül
500.000 Ft, azaz ötszázezer forint
adatvédelmi bírság
megfizetésére kötelezi.
V.1. Hivatalból megállapítja, hogy az […] nem segítette elő a Kérelmező érintetti joggyakorlását.
V.2. Hivatalból a V.1. pontban megállapított jogsértés miatt az […]-t
figyelmeztetésben részesíti.
VÉGZÉS
VI. A Hatóság az adatvédelmi hatósági eljárást a Kérelmező vezetékes telefonszámának és
mobiltelefonszámának a Kérelmezett általi kezelésének jogszerűségére vonatkozó részében

2

m e g s z ü n t e t i.
VII. A Hatóság az adatvédelmi hatósági eljárást a Kérelmezett sütikkel kapcsolatos adatkezelése
jogszerűségének vizsgálata vonatkozásában
m e g s z ü n t e t i.
***
A III. pont szerinti intézkedés megtételét a Kérelmezettnek a határozat véglegessé válásától számított
30 napon belül kell írásban – az azt alátámasztó bizonyítékok előterjesztésével együtt – igazolni a
Hatóság felé.
A bírságot a Hatóság központosított bevételek beszedése célelszámolási forintszámlája (1003200001040425-00000000 Központosított beszedési számla IBAN: HU83 1003 2000 0104 0425 0000 0000)
javára kell megfizetni. Az összeg átutalásakor a NAIH/2019/2215. BÍRS. számra kell hivatkozni.
Ha a Kérelmezett a bírságfizetési kötelezettségének határidőben nem tesz eleget, késedelmi pótlékot
köteles fizetni. A késedelmi pótlék mértéke a törvényes kamat, amely a késedelemmel érintett naptári
félév első napján érvényes jegybanki alapkamattal egyezik meg.
A III. pont szerinti kötelezettség, illetve a bírság és a késedelmi pótlék meg nem fizetése esetén a
Hatóság elrendeli a határozat végrehajtását.
A jelen határozattal és végzéssel szemben közigazgatási úton jogorvoslatnak nincs helye, de az a
közléstől számított 30 napon belül a Fővárosi Törvényszékhez címzett keresettel közigazgatási perben
megtámadható. A keresetlevelet a Hatósághoz kell benyújtani, elektronikusan, amely azt az ügy irataival
együtt továbbítja a bíróságnak. A tárgyalás tartása iránti kérelmet a keresetben jelezni kell. A teljes
személyes illetékmentességben nem részesülők számára a bírósági felülvizsgálati eljárás illetéke 30 000
Ft, a per tárgyi illetékfeljegyzési jog alá esik. A Fővárosi Törvényszék előtti eljárásban a jogi képviselet
kötelező.
INDOKOLÁS
I. Az eljárás menete és a tényállás tisztázása
(1)

I.1. A Kérelmező kérelme 2019. február 19-én érkezett a Hatósághoz.

(2)

A Kérelmező a kérelemben előadta, hogy 2018. szeptember 21-én a Kérelmezettnek küldött emailben a hozzáférési jogát kívánta gyakorolni a Kérelmezett által róla kezelt valamennyi
személyes adat vonatkozásában. A Kérelmezett adatvédelmi tisztviselője 2018. október 24-én
telefonon és e-mailben is felvette a Kérelmezővel a kapcsolatot, és arról tájékoztatta, hogy aznap
kapta meg a Kérelmező kérelmét, mivel azt a Kérelmező nem a Kérelmezett részére, nem a
Kérelmezett adatkezelési tájékoztatójában található e-mail címre küldte. A Kérelmezett továbbá
arról is tájékoztatta a Kérelmezőt, hogy a hozzáférési kérelemére a válaszát postai úton fogja
megküldeni a részére. A Kérelmező 2018. október 25-én kelt elektronikus levelében kérte a
Kérelmezettől, hogy válaszát elektronikus úton küldje meg.

(3)

A Kérelmezett a hozzáférési kérelemre adott válaszát 2018. november 19-i keltezéssel a […]
címre – amelyen már évek óta nem lakik – postai úton DVD-n küldte meg. A Kérelmező a DVD-t
nem tudta lejátszani, mivel nem rendelkezik ahhoz szükséges eszközzel, továbbá a DVD-n
található fájlok közül csak az egyiket tudta kitömöríteni, miután rájött, hogy milyen alkalmazás
szükséges a számára ismeretlen fájlformátum megnyitásához. A Kérelmező 2018. november 29én kelt, a Kérelmezettnek címzett levelében kifogásolta továbbá a tájékoztatás terjedelmét, mivel
álláspontja szerint a részére a DVD-n megküldött információk nem fednek le minden, a
Kérelmezett által róla kezelt adatot. Ezen levelére nyilatkozata szerint a hatósági eljárás iránti
kérelme benyújtásának napjáig nem kapott választ.

3

(4)

A Kérelmező adatvédelmi hatósági eljárás iránti kérelmében előadta, hogy 2018. május 25-ét
megelőzően telefonon több alkalommal kérte a Kérelmezettől mobiltelefonszáma törlését,
amelynek a Kérelmezett nem tett eleget, mivel 2018. október 24-én felvette vele a kapcsolatot
ezen a telefonszámon, valamint a hozzáférési kérelme teljesítése keretében a Kérelmezett által
átadott adattáblában is szerepelt.

(5)

A Kérelmező kérelmében kifejtette továbbá, hogy az érintetti kérelme teljesítését megelőzően a
Kérelmezett nem azonosította, ami álláspontja szerint sérti az adatbiztonsági követelményeket,
így különösen az integritás és bizalmas jelleg elvét.

(6)

A Kérelmező érintetti minőségében tájékoztatta a Hatóságot, hogy a Kérelmezett Weboldalán
nem található tájékoztatás az ott alkalmazott cookie-k jogalapjára vonatkozóan. Kifogásolta
továbbá azt is, hogy a Kérelmezett a Weboldalán a cookie-kat akkor is alkalmazza, ha ahhoz
nem járul hozzá, valamint nem is ad lehetőséget arra, hogy azok alkalmazását megtiltsa,
ugyanis, ha az elfogadó bannert bezárja elfogadás nélkül, akkor is megtörténik az adatkezelés.

(7)

A Kérelmező kérelmében kérte a feltételezett jogsértések orvoslását, valamint az az információs
önrendelkezési jogról és az információszabadságról szóló 2011. évi CXII. törvény 61. § (1)
bekezdés a) pontja szerinti jogkövetkezmények alkalmazását.

(8)

I.2. A Hatóság végzéseiben az üggyel kapcsolatban tájékoztatást kért a Kérelmezettől a tényállás
tisztázása érdekében.

(9)

A Kérelmezett nyilatkozata szerint a Kérelmező adóstársként 2005 óta az ügyfele adóstársi
minőségben.

(10) A Kérelmezett azért nem válaszolta meg határidőben a Kérelmező 2018. szeptember 21-én kelt
hozzáférési kérelmét, mert azt nem az ő részére és nem az érintetti joggyakorlásra biztosított
csatornákon nyújtotta be, hanem az […] részére küldte meg a […] e-mail címre, mivel az
adatvédelmi kérelmek benyújtására dedikált […] e-mail cím – amely az […] adatvédelmi
tájékoztatójában volt feltüntetve – nem működött, így a Kérelem 2018. október 24-én jutott el a
Kérelmezetthez, amelyet írásban egy hónapon belül megválaszolt.
(11) A Kérelmezett adatvédelmi tisztviselője az általános adatvédelmi rendelet (a továbbiakban:
GDPR) (63) preambulumbekezdésére tekintettel telefonon kérte a Kérelmezőt a kérelme
pontosítására, mivel a Kérelmezett nagy mennyiségű adatot kezel a Kérelmezőről. A Kérelmezett
nyilatkozata szerint a Kérelmező ekkor azt jelezte, hogy hozzáférési joga gyakorlásának
keretében másolatot kért valamennyi dokumentumról, amelyet a Kérelmezett vele
összefüggésben kezel.
(12) A Kérelmezett adatvédelmi tisztviselője a Kérelmezővel folytatott telefonbeszélgetés során,
valamint e-mailben tájékoztatta a Kérelmezőt arról, hogy banktitokvédelmi okból a hozzáférési
kérelmére adott válaszát, és az annak alapján szolgáltatott dokumentumokat a levelezési címére,
postai úton fogja teljesíteni. A Kérelmező ezt követően, 2018. október 25-én kérte a kérelme
elektronikus úton történő teljesítését. A Kérelmezett a Kérelmező ezen kérelmére nem reagált,
mivel 2018. október 24-én már tájékoztatta a Kérelmezőt a válaszadás módjáról.
(13) A Kérelmezett a Kérelmező hozzá 2018. október 24-én eljutott kérelmét, amely a Kérelmezett
adatvédelmi tisztviselője és a Kérelmezett közti telefonbeszélgetés során pontosításra került,
2018. november 19-én kelt levelében megválaszolta, megadva részére a GDPR 15. cikke által
előírt tartalmú tájékoztatást és a Kérelmező rendelkezésére bocsátva azon kért dokumentumok
másolatát, amelyek nem sértik mások, így a Kérelmezett jogait. Álláspontja szerint a Kérelmező
kérelme nem terjedt ki a hangfelvételek, valamint egyéb dokumentumok másolatának a
megküldésére.
(14) A Kérelmezett jogalap hiányában nem végez hangrögzítést, így a Kérelmező és a Kérelmezett
adatvédelmi tisztviselője közötti telefonbeszélgetésről a Kérelmezett hangfelvételt nem készített.

4

(15) Kérelmezett a hitelintézetekre irányadó banktitokvédelmi kötelezettség miatt kizárólag abban az
esetben ad ki személyes adatot akár az érintett, akár harmadik személy részére, amennyiben
meggyőződik arról, hogy a kérelem az arra jogosulttól származik.
(16) Kérelmezett nyilatkozata szerint megalapozott kétsége merült fel a Kérelmező kilétével
kapcsolatban, mivel a Kérelmező sem a kérelmében, sem azt követően nem adta meg a
Kérelmezett Adatkezelési tájékoztatójának […] pontja szerinti személyazonosító adatait –
kizárólag nevét és e-mail címét – a telefonbeszélgetés ellenére sem. Ebből kifolyólag a
Kérelmezett nem tudott meggyőződni arról, hogy a Kérelmező ténylegesen az ügyfele, és ő kéri-e
a banktitoknak is minőrülő személyes adatai kiadását hozzáférési joga gyakorlásának keretében,
ezért banktitokvédelmi okból és a beazonosítás hiányában kizárólag az általa nyilvántartott
levelezési címre tudta megküldeni a Kérelmező részére a Kérelmező személyes adatait
tartalmazó dokumentációkat.
(17) Kérelmezett arra vonatkozó nyilatkozatában, hogy a Kérelmező kérelme ellenére mi okból nem
az e-mail címére való megküldéssel tett eleget a hozzáférési kérelmének, hivatkozott a Magyar
Nemzeti Bank informatikai rendszer védelméről szóló 7/2017. (VII.5.) számú ajánlásának 7.4.4.
pontjára, amely előírja, hogy kritikus adatok hálózati átvitele során biztosítani kell az adatok
bizalmasságát, sértetlenségét és hitelességét, valamint ezen kritériumok teljesülésének
ellenőrizhetőségét. Ezzel összhangban a belső elektronikus levelezés használati szabályzata is
úgy rendelkezik, hogy „Tilos külső e-mail címre (nem banki, vagy nem bankcsoportba tartozó
postafiókra) üzleti titkot, banktitkot, vagy egyébként bizalmas vagy szigorúan bizalmas
információt, illetve egyéb belső dokumentumot küldeni.” Ebből kifolyólag a Kérelmezett e-mailen
nem jogosult banktitoknak minősülő személyes adatot továbbítani még hozzáférési kérelem
esetén sem, amelyről tájékoztatást nyújt az Adatkezelési tájékoztatójának […] pontjában.
(18) A Kérelmezett a 7-Zip programot használja ahhoz, hogy banktitok védelmi okból jelszóval védve
tudja megküldeni postai úton az érintettnek a személyes adatait tartalmazó dokumentumot, védve
a személyes adatokat a jogosulatlan hozzáféréstől. A DVD-n található két tömörített fájl
megnyitható mindkét file együttes kijelölését követően a jobb egérgombbal a 7-Zip tömörítő
programot választva. A jelszó megadását követően hozzáférhetővé válnak a dokumentumok. A
jelszót 2018. november 21-én kelt levelében küldte meg a Kérelmező lakcímére.
(19) A Kérelmező a Kérelmezett által is beazonosítottan 2017. július 11-én kérte a telefonszáma
módosítását, azonban ezen a módosított telefonszámon nem volt elérhető, vagy hangpostára
kapcsolt vagy válasz nélkül kicsöngött. Ezt követően a hitelkérelmi dokumentáción szereplő
elérhetőségen – azaz a Kérelmező telefonszámán – adategyeztetést kezdeményezett 2018.
március 28-án a Kérelmezővel, amely beszélgetés során a Kérelmező megerősítette, hogy az
eredetileg megadott telefonszámán érhető el, így azt újra rögzítette a rendszereiben.
(20) A Kérelmező vezetékes telefonszámaként kezelt […] telefonszámot a Kérelmező adta meg a
hitelkérelemben 2005. október 27-én, amely kezelésének célja a Kérelmezővel fennálló
szerződés teljesítése érdekében történő kapcsolattartás.
(21) A Kérelmező lakcímváltozást nem jelentett be a Kérelmezettnek, ezért a Kérelmezett lakcímeként
a […] címet kezeli, amelyet 2018. március 28-án megerősített a Kérelmezett felé.
(22) A Hatóság Kérelmezett a […] honlapon alkalmazott sütikkel kapcsolatos általános adatkezelési
gyakorlatának vizsgálatára hivatalból adatvédelmi hatósági eljárást indított 2019. február 26-án a
NAIH/2019/3456. ügyszámon.
(23) I.3. A Kérelmezett nyilatkozata, valamint az annak alátámasztására szolgáló iratok alapján
megállapítható volt, hogy a Kérelmező 2018. szeptember 21-én a kérelmét nem a
Kérelmezetthez, hanem az […] nyújtotta be, ezért a Hatóság az […] részére az eljárásban
hivatalból ügyféli jogállást biztosított 2019. április 11-én kelt végzésében, mivel az ügy jogát,
jogos érdekét közvetlenül érinti.

5

(24) Az […] úgy nyilatkozott, hogy a Kérelmező Kérelmezettnek szánt, de […]-nek küldött kérelme
2018. október 16-án került hozzá benyújtásra, melyet 2018. október 24-én továbbított a
Kérelmezett […]-hez is kirendelt adatvédelmi tisztviselője részére.
(25) 2018. október 24-én a Kérelmezett adatvédelmi tisztviselője telefonon tájékoztatta arról a
Kérelmezőt, hogy az […]-nek nem ügyfele, amely telefonbeszélgetés során maga a Kérelmező is
jelezte, hogy a Kérelmezetthez szerette volna a kérelmet benyújtani. A Kérelmezett adatvédelmi
tisztviselője e-mailben tájékoztatta a Kérelmezőt, hogy kérelmét mely csatornákon keresztül
nyújthatja be, valamint arról, hogy a Kérelmezett a Kérelmező kérelmét soron kívül igyekszik
teljesíteni.
(26) I.4. A Hatóság a tényállás tisztázása érdekében a NAIH/2019/2215/13. számú végzésében
megkereste a Magyar Nemzeti Bankot (a továbbiakban: MNB) a 7/2017. (VII.5.) számú ajánlása
7.4. pontjának megfelelő értelmezése érdekében. Az MNB arról tájékoztatta a Hatóságot, hogy a
távadatátvitel bizalmasságát, sértetlenségét és hitelességét elsősorban a pénzügyi intézmények,
a biztosítók és a viszontbiztosítók, továbbá a befektetési vállalkozások és az árutőzsdei
szolgáltatók informatikai rendszerének védelméről szóló 42/2015. (III.12.) Korm. rendelet 3. § (2)
bekezdése írja elő, az MNB ajánlása az ezen rendelkezéssel kapcsolatos jogalkalmazásához ad
iránymutatást. Az MNB álláspontja szerint amennyiben a pénzügyi intézmény rajta kívül álló
szolgáltató levelező rendszerébe kódolatlan, illetve titkosítatlan adatokat küld, az adatok
bizalmassága felett elveszíti a kontrollt, mivel a levél tartalmához a kézbesítés technikai
folyamatában érintett minden szolgáltató, illetve a levelezőfiókhoz hozzáféréssel rendelkező
személyek is hozzáférhetnek, valamint a csatorna az alkalmazott technológia okán viszonylag
egyszerűen lehallgatható. Ebből kifolyólag csak megfelelő titkosítás alkalmazása mellett
továbbíthatók banktitoknak minősülő személyes adatok e-mailben.
II. Az ügyben alkalmazandó jogszabályi rendelkezések
A GDPR 2. cikk (1) bekezdése alapján a jelen ügy szerinti adatkezelésre a GDPR-t kell
alkalmazni.
A GDPR jelen ügyben releváns rendelkezései a következők:
GDPR 12. cikk (2) bekezdés: Az adatkezelő elősegíti az érintett 15–22. cikk szerinti jogainak a
gyakorlását. A 11. cikk (2) bekezdésében említett esetekben az adatkezelő az érintett 15–22. cikk
szerinti jogai gyakorlására irányuló kérelmének a teljesítését nem tagadhatja meg, kivéve, ha
bizonyítja, hogy az érintettet nem áll módjában azonosítani.
GDPR 12. cikk (3) bekezdés: Az adatkezelő indokolatlan késedelem nélkül, de mindenféleképpen
a kérelem beérkezésétől számított egy hónapon belül tájékoztatja az érintettet a 15–22. cikk
szerinti kérelem nyomán hozott intézkedésekről. Szükség esetén, figyelembe véve a kérelem
összetettségét és a kérelmek számát, ez a határidő további két hónappal meghosszabbítható. A
határidő meghosszabbításáról az adatkezelő a késedelem okainak megjelölésével a kérelem
kézhezvételétől számított egy hónapon belül tájékoztatja az érintettet. Ha az érintett elektronikus
úton nyújtotta be a kérelmet, a tájékoztatást lehetőség szerint elektronikus úton kell megadni,
kivéve, ha az érintett azt másként kéri.
GDPR 12. cikk (4) bekezdés: Ha az adatkezelő nem tesz intézkedéseket az érintett kérelme
nyomán, késedelem nélkül, de legkésőbb a kérelem beérkezésétől számított egy hónapon belül
tájékoztatja az érintettet az intézkedés elmaradásának okairól, valamint arról, hogy az érintett
panaszt nyújthat be valamely felügyeleti hatóságnál, és élhet bírósági jogorvoslati jogával.
GDPR 12. cikk (6) bekezdés: A 11. cikk sérelme nélkül, ha az adatkezelőnek megalapozott
kétségei vannak a 15–21. cikk szerinti kérelmet benyújtó természetes személy kilétével
kapcsolatban, további, az érintett személyazonosságának megerősítéséhez szükséges
információk nyújtását kérheti.

6

GDPR 15. cikk (1) bekezdés: Az érintett jogosult arra, hogy az adatkezelőtől visszajelzést kapjon
arra vonatkozóan, hogy személyes adatainak kezelése folyamatban van-e, és ha ilyen
adatkezelés folyamatban van, jogosult arra, hogy a személyes adatokhoz és a következő
információkhoz hozzáférést kapjon:
a) az adatkezelés céljai;
b) az érintett személyes adatok kategóriái;
c) azon címzettek vagy címzettek kategóriái, akikkel, illetve amelyekkel a személyes adatokat
közölték vagy közölni fogják, ideértve különösen a harmadik országbeli címzetteket, illetve a
nemzetközi szervezeteket;
d) adott esetben a személyes adatok tárolásának tervezett időtartama, vagy ha ez nem
lehetséges, ezen időtartam meghatározásának szempontjai;
e) az érintett azon joga, hogy kérelmezheti az adatkezelőtől a rá vonatkozó személyes adatok
helyesbítését, törlését vagy kezelésének korlátozását, és tiltakozhat az ilyen személyes adatok
kezelése ellen;
f) a valamely felügyeleti hatósághoz címzett panasz benyújtásának joga;
g) ha az adatokat nem az érintettől gyűjtötték, a forrásukra vonatkozó minden elérhető
információ;
h) a 22. cikk (1) és (4) bekezdésében említett automatizált döntéshozatal ténye, ideértve a
profilalkotást is, valamint legalább ezekben az esetekben az alkalmazott logikára és arra
vonatkozó érthető információk, hogy az ilyen adatkezelés milyen jelentőséggel bír, és az
érintettre nézve milyen várható következményekkel jár.
GDPR 15. cikk (3) bekezdés: Az adatkezelő az adatkezelés tárgyát képező személyes adatok
másolatát az érintett rendelkezésére bocsátja. Az érintett által kért további másolatokért az
adatkezelő az adminisztratív költségeken alapuló, észszerű mértékű díjat számíthat fel. Ha az
érintett elektronikus úton nyújtotta be a kérelmet, az információkat széles körben használt
elektronikus formátumban kell rendelkezésre bocsátani, kivéve, ha az érintett másként kéri.
GDPR 15. cikk (4) bekezdés: A (3) bekezdésben említett, másolat igénylésére vonatkozó jog
nem érintheti hátrányosan mások jogait és szabadságait.
GDPR 58. cikk (2) bekezdés b), c), i) pont: A felügyeleti hatóság korrekciós hatáskörében eljárva:
b) elmarasztalja az adatkezelőt vagy az adatfeldolgozót, ha adatkezelési tevékenysége
megsértette e rendelet rendelkezéseit;
c) utasítja az adatkezelőt vagy az adatfeldolgozót, hogy teljesítse az érintettnek az e rendelet
szerinti jogai gyakorlására vonatkozó kérelmét;
i) a 83. cikknek megfelelően közigazgatási bírságot szab ki, az adott eset körülményeitől függően
az e bekezdésben említett intézkedéseken túlmenően vagy azok helyett.
GDPR 83. cikk (1)-(2) és (5) bekezdés a)-b) pont: (1) Valamennyi felügyeleti hatóság biztosítja,
hogy e rendeletnek a (4), (5), (6) bekezdésben említett megsértése miatt az e cikk alapján
kiszabott közigazgatási bírságok minden egyes esetben hatékonyak, arányosak és visszatartó
erejűek legyenek.
(2) A közigazgatási bírságokat az adott eset körülményeitől függően az 58. cikk (2)
bekezdésének a)–h) és j) pontjában említett intézkedések mellett vagy helyett kell kiszabni.
Annak eldöntésekor, hogy szükség van-e közigazgatási bírság kiszabására, illetve a
közigazgatási bírság összegének megállapításakor minden egyes esetben kellőképpen
figyelembe kell venni a következőket:
a) a jogsértés jellege, súlyossága és időtartama, figyelembe véve a szóban forgó adatkezelés
jellegét, körét vagy célját, továbbá azon érintettek száma, akiket a jogsértés érint, valamint az
általuk elszenvedett kár mértéke;
b) a jogsértés szándékos vagy gondatlan jellege;

7

c) az adatkezelő vagy az adatfeldolgozó részéről az érintettek által elszenvedett kár enyhítése
érdekében tett bármely intézkedés;
d) az adatkezelő vagy az adatfeldolgozó felelősségének mértéke, figyelembe véve az általa a 25.
és 32. cikk alapján foganatosított technikai és szervezési intézkedéseket;
e) az adatkezelő vagy az adatfeldolgozó által korábban elkövetett releváns jogsértések;
f) a felügyeleti hatósággal a jogsértés orvoslása és a jogsértés esetlegesen negatív hatásainak
enyhítése érdekében folytatott együttműködés mértéke;
g) a jogsértés által érintett személyes adatok kategóriái;
h) az, ahogyan a felügyeleti hatóság tudomást szerzett a jogsértésről, különös tekintettel arra,
hogy az adatkezelő vagy az adatfeldolgozó jelentette-e be a jogsértést, és ha igen, milyen
részletességgel;
i) ha az érintett adatkezelővel vagy adatfeldolgozóval szemben korábban – ugyanabban a
tárgyban – elrendelték az 58. cikk (2) bekezdésében említett intézkedések valamelyikét, a
szóban forgó intézkedéseknek való megfelelés;
j) az, hogy az adatkezelő vagy az adatfeldolgozó tartotta-e magát a 40. cikk szerinti jóváhagyott
magatartási kódexekhez vagy a 42. cikk szerinti jóváhagyott tanúsítási mechanizmusokhoz;
valamint
k) az eset körülményei szempontjából releváns egyéb súlyosbító vagy enyhítő tényezők, például
a jogsértés közvetlen vagy közvetett következményeként szerzett pénzügyi haszon vagy elkerült
veszteség.
(5) Az alábbi rendelkezések megsértését – a (2) bekezdéssel összhangban – legfeljebb 20 000
000 EUR összegű közigazgatási bírsággal, illetve a vállalkozások esetében az előző pénzügyi év
teljes éves világpiaci forgalmának legfeljebb 4 %-át kitevő összeggel kell sújtani, azzal, hogy a
kettő közül a magasabb összeget kell kiszabni:
a) az adatkezelés elvei – ideértve a hozzájárulás feltételeit – az 5., 6., 7. és 9. cikknek
megfelelően;
b) az érintettek jogai a 12–22. cikknek megfelelően.
Az Infotv. 2. § (2) bekezdése szerint az általános adatvédelmi rendeletet az ott megjelölt
rendelkezésekben foglalt kiegészítésekkel kell alkalmazni.
Az Infotv. 60. § (1) bekezdése alapján a személyes adatok védelméhez való jog érvényesülése
érdekében a Hatóság hivatalból adatvédelmi hatósági eljárást indíthat. Az adatvédelmi hatósági
eljárásra az általános közigazgatási rendtartásról szóló 2016. évi CL. törvény (a továbbiakban:
Ákr.) szabályait kell alkalmazni az Infotv.-ben meghatározott kiegészítésekkel és az általános
adatvédelmi rendelet szerinti eltérésekkel.
Az Infotv. 75/A. § szerint a Hatóság az általános adatvédelmi rendelet 83. cikk (2)-(6)
bekezdésében foglalt hatásköreit az arányosság elvének figyelembevételével gyakorolja,
különösen azzal, hogy a személyes adatok kezelésére vonatkozó - jogszabályban vagy az
Európai Unió kötelező jogi aktusában meghatározott - előírások első alkalommal történő
megsértése esetén a jogsértés orvoslása iránt - az általános adatvédelmi rendelet 58. cikkével
összhangban - elsősorban az adatkezelő vagy adatfeldolgozó figyelmeztetésével intézkedik.
III. Döntés:
III.1. A Kérelmező kérelmének határidőben való teljesítése
(27) A Kérelmező hozzáférési kérelméből egyértelműen kiderült, hogy annak címzettje, nem az […] volt,
akinek a kérelmet elküldte, hanem a Kérelmezett: „(…) a GDPR 15. cikk szerinti hozzáférési
jogomat kívánom gyakorolni a [Kérelmezett] adatkezelő részéről velem kapcsolatban kezelt
személyes adatok tekintetében.”
(28) Az […]-nek, mivel nem ő volt a hozzáférési kérelem címzettje, a kérelem nyomán a GDPR
szabályai alapján nem kellett intézkedéseket tennie, rá nem volt irányadó az egy hónapos

8

válaszadási határidő, bár a III.1. pontban kifejtettek szerint elvárható lett volna, hogy hamarabb
észlelje és az adatvédelmi tisztviselőjének továbbítsa a Kérelmező Kérelmezettnek címzett
kérelmét.
(29) Kérelmezetthez, azaz ahhoz az adatkezelőhöz, akinek az adatkezelésével kapcsolatban a
Kérelmező a hozzáférési jogát kívánta gyakorolni, a kérelem 2018. október 24-én érkezett meg,
amelyről a Kérelmezőt telefonon és e-mailben is tájékoztatta.
(30) A Kérelmezett 2018. november 19-i keltezésű levelében válaszolta meg a Kérelmező hozzáférési
kérelmét, a mellékelt DVD-n található fájlok megnyitásához szükséges jelszót pedig 2018.
november 21- keltezésű levelében küldte meg a Kérelmező lakcímére.
(31) A Kérelmező 2018. november 29-én a Kérelmezett adatvédelmi tisztviselőjének írt levelében
kifogásolta a Kérelmezett által nyújtott tájékoztatás terjedelemét, például hiányolta a befizetéseire
és tartozására vonatkozó adatokról történő tájékoztatást. A Kérelmezett ezt egy új hozzáférési
joggyakorlásra irányuló kérelemként kezelte, amelyet 2018. december 21-én kelt levelében, azaz
egy hónapon belül megválaszolt a Kérelmezőnek, a kért adatokról a Kérelmezőt tájékoztatta.
(32) A fentiek alapján a Kérelmezett nem sértette meg a GDPR 12. cikk (3) bekezdését, mivel a
kérelmek hozzá való érkezésétől számított egy hónapon belül tájékoztatta a Kérelmezőt a kérelmei
alapján megtett intézkedésekről.
III.2. A hozzáférési kérelem elektronikus úton történő teljesítése
(33) A Kérelmezett 2018. október 24-én kelt elektronikus levelében arról tájékoztatta az érintettet, hogy
a hozzáférési joggyakorlásra irányuló kérelmére adott válaszát a Kérelmező levelezési címére fogja
megküldeni. A Kérelmező 2018. október 25-én kelt levelében kérte a Kérelmezettől, hogy kérelmét
elektronikus formában, az e-mail címére megküldött levélben teljesítse. A Kérelmezett erre a
kérelemre nem válaszolt, tekintettel arra, hogy álláspontja szerint az Adatkezelési tájékoztatójának
[…] pontjában erről tájékoztatja az érintetteket.
(34) A Kérelmezett 2018. október 1-jétől hatályos Adatkezelési tájékoztatójának […] pontja arról
tájékoztatja az érintetteket, hogy […] Ebből azonban nem következik egyértelműen az érintettek
számára, hogy a Kérelmezett elektronikus levélben nem továbbít külső, nem banki e-mail címre
banktitoknak minősülő személyes adatot, ezért a hozzáférési kérelmüket sem teljesíti elektronikus
levél útján, hanem csak postai úton. Ebből eredően a Kérelmezettnek tájékoztatnia kellett volna a
Kérelmezőt arról, hogy erre irányuló kérelme ellenére miért nem elektronikus úton válaszolja meg a
hozzáférési kérelmét. Ennek keretében, mivel a Kérelmező – a Kérelmezett részéről is
feltételezhetően – nem ok nélkül kérte a kérelme e-mail útján történő megválaszolását,
alternatívaként más, a Kérelmező számára megfelelőbb teljesítési módot – pl. személyes átvétel
valamely előzetesen egyeztett bankfiókban – is felajánlhatott volna.
(35) A Kérelmezett DVD-n bocsátotta a Kérelmező rendelkezésére a hozzáférési kérelme
teljesítéseként megküldött dokumentumok másolatát. A DVD bár korábban elterjedt tartós
adathordozó volt, azonban egyre kevesebben használják adataik tárolására, mivel helyüket
átvették az USB-s adathordozók, ebből kifolyólag pedig egyre kevesebb olyan eszköz kerül
forgalomba, amely alkalmas a DVD-k lejátszására, sőt az újabb hordozható számítógépek már nem
is rendelkeznek CD/DVD meghajtóval. Ebből kifolyólag bizonyos esetekben már gondot okozhat az
érintetteknek, ha DVD-n bocsátják a rendelkezésükre a hozzáférési joguk biztosítása keretében a
dokumentumaik másolatát, mivel egyáltalán nem biztos, hogy rendelkeznek a lejátszásához
szükséges készülékkel. Ebből eredően, ha a hozzáférési jog biztosítására dokumentumok
elektronikus formátumban való megküldésével kerül sor, a Kérelmezett részéről a leggondosabb
eljárás az, ha nyilatkoztatja az érintettet arról, hogy milyen adathordozó olvasásához rendelkezik
megfelelő készülékkel. Különösen igaz ez akkor, ha az érintett a kérelmében vagy az adatkezelővel
való kommunikáció során olyan kijelentést tesz, amelyből erre következtetni lehet.

9

(36) A Hatóság a DVD-k technikai meghaladottságára tekintettel, a jó gyakorlat kialakítása érdekében
szükségesnek tartja a Kérelmezett azon gyakorlatának felülvizsgálatát, hogy DVD-n bocsátja az
érintettek rendelkezésére a hozzáférési kérelmük teljesítése keretében a dokumentumaik
másolatát, különös tekintettel arra, hogy az MNB álláspontja szerint elektronikus levél mellékletként
megfelelő eljárással titkosítva – például jelszavazás – továbbíthatók bizalmas iratok és adatok
olyan módon, hogy a titkosítás feloldásához szükséges jelszóról az ügyfelet biztonságos, az
elektronikus levelezéstől eltérő csatornán tájékoztatják.
(37) A Hatóság a fentieket irányadó jó gyakorlatként fejtette ki, mivel a GDPR 15. cikk (3) bekezdése
nem azt mondja ki, hogy ha a kérelmet elektronikus úton nyújtották be, azt elektronikus úton kell
megválaszolni, hanem azt, hogy ha a kérelmet elektronikus úton nyújtották be, az információkat
elektronikus formátumban kell rendelkezésre bocsátani.
(38) Ebből kifolyólag a Kérelmezett nem sértette meg a GDPR 15. cikk (3) bekezdését azzal, hogy a
Kérelmező hozzáférési kérelmet postai úton, de a mellékletként csatolt DVD-n elektronikus
formátumban teljesítette.
III.3. A Kérelmező érintetti joggyakorlásának elősegítése
(39) A Kérelmezett DVD-n, 7-Zip programmal tömörítve bocsátotta a Kérelmező rendelkezésére a
hozzáférési kérelme teljesítéseként megküldött dokumentumok másolatait.
(40) A 7-Zip program egy ingyenesen letölthető tömörítő program. A Hatóság megfelelőnek tartja a
Kérelmezett azon gyakorlatát, hogy olyan programot használ a hozzáférési jog biztosítása
keretében megküldendő dokumentumok tömörítésére, és jelszóval való védelmére, amely
ingyenesen, bárki számára elérhető. A program a 7z fájlformátumot használja, amelyet a
legelterjedtebb tömörítő programok, a WinZip és a WinRAR is felismernek, tehát a 7z kiterjesztésű
fájlok ezekkel a programokkal is megnyithatók.
(41) A 7-Zip program azonban nem kerül automatikusan telepítésre egyetlen operációs rendszerrel
sem, így nem magától értetődő, hogy a hozzáférést kérő érintett ismeri ezt a programot,
rendelkezik ilyen programmal, valamint a kitömörítéshez szükséges ismeretekkel.
(42) A Kérelmezettnek ezért azon levelében, amelyben a DVD-n található fájlokat védő jelszót megküldi
a hozzáférést kérő érintetteknek, arról is tájékoztatnia kell őket, hogy a fájlokat mely programmal
vagy programokkal tudják megnyitni. Ennek többek között azért is van jelentősége, mert
előfordulhat, hogy olyan személy terjeszti elő elektronikus úton a kérelmét, aki nem rendelkezik
mélyebb informatikai ismeretekkel, és ezért maguktól nem jönnek rá, hogy milyen programra van
szükségük a jelszóval védett fájlok kitömörítéséhez.
(43) A fentiekből kifolyólag a Kérelmezett megsértette a GDPR 12. cikk (2) bekezdését, mivel nem adott
a Kérelmező számára megfelelő tájékoztatást arról, hogy hogyan ismerheti meg a DVD-n található,
jelszóval védett dokumentumok tartalmát, ahhoz milyen lépések megtétele szükséges.
III.4. A Kérelmező hozzáférési kérelmére adott válasz teljessége
(44) A Kérelmező hozzáférési kérelme szó szerint a következő volt: „Alulírott, […] a GDPR 15. cikk
szerinti hozzáférési jogomat kívánom gyakorolni a [Kérelmezett] adatkezelő részéről velem
kapcsolatban kezelt személyes adatok tekintetében. Kérem, teljes körben tájékoztassanak
valamennyi GDPR szerinti jellemzőről.”
(45) A GDPR 15. cikke alapján az adatkezelőknek teljes körű tájékoztatást kell nyújtaniuk az
érintetteknek a személyes adatai kezeléséről. Ez azt jelenti, hogy a tájékoztatásnak ki kell
terjednie az adatkezelő minden nyilvántartására és dokumentumára, korlátozás nélkül.

10

(46) A Kérelmezett nyilatkozata szerint az adatvédelmi tisztviselője a telefonbeszélgetésük során
felhívta a Kérelmezőt a hozzáférési kérelme pontosítására a GDPR (63) preambulumbekezdése
alapján. Nyilatkozata szerint a pontosítást követően a kérelem a 2018. november 19-én kelt
levelében foglaltakra terjedt ki. Ezzel szemben a Kérelmező úgy nyilatkozott, hogy a kérelme
pontosítására nem került sor a Kérelmezett adatvédelmi tisztviselőjével folytatott
telefonbeszélgetés során. A Kérelmezett az eljárás során nem tudta igazolni, hogy a kérelem
pontosítására a Kérelmező részéről sor került.
(47) A Kérelmezett 2018. november 19-én kelt, a Kérelmező hozzáférési kérelmére adott válasza nem
terjedt ki többek között a Kérelmező befizetéseire és tartozásra vonatkozó adatokra, a Kérelmező
és a Kérelmezett ügyfélszolgálata közötti a Kérelmezett által kezdeményezett – a Kérelmező
adóstársának késedelméből eredő tartozás rendezésére irányuló – telefonbeszélgetésekről készült
hangfelvételekre, ezen hangfelvételek másolataira, a hitelbírálati dokumentációra.
(48) A GDPR 15. cikk (1) bekezdése alapján akkor is tájékoztatni kell az érintettet az adatkezelés
tényéről és körülményeiről, ha annak a dokumentumnak a másolata, amelyben a személyes adat
kezelése történik, a GDPR 15. cikk (4) bekezdése alapján – akár harmadik személyek személyes
adatai, akár az adatkezelő üzleti titka védelme érdekében – nem bocsátható az érintett
rendelkezésére. Ebből kifolyólag a Kérelmezettnek tájékoztatnia kellett volna a Kérelmezőt a
személyes adatainak a hitelbírálati dokumentumokban való kezeléséről, és ezen dokumentáció
általa üzleti titoknak tekintett minőségéből kifolyólag a GDPR 12. cikk (4) bekezdésének
megfelelően tájékoztatnia kellett volna a Kérelmezőt a másolatok kiadása megtagadásának
okáról.
(49) A Kérelmezett által a Kérelmezőnek 2018. november 19-én kelt levelében nyújtott tájékoztatás nem
volt átlátható, mivel bár táblázatos formában megnevezte az adatkezelésének céljait, jogalapjait,
valamint az adatkezelés időtartamát, azonban ezek mellett nem tüntette fel, hogy azok pontosan
mely személyes adatokra vonatkoznak, így nem egyértelmű, hogy az egyes adatkezelési célokból
mely személyes adatokat kezeli a Kérelmezett.
(50) A Kérelmezett a fentiekből kifolyólag megsértette a GDPR 15. cikkét, mivel nem adott teljes körű
tájékoztatást az általa kezelt személyes adatokról a Kérelmezőnek az erre irányuló kérelme
ellenére. A Kérelmezett megsértette továbbá a GDPR 12. cikk (1) bekezdését, mivel az általa
nyújtott tájékoztatás nem volt átlátható.
III.5. A Kérelmező azonosítása
(51) A Kérelmező a Kérelmezett által korábban nem kezelt e-mail címről küldte a hozzáférési
joggyakorlásra irányuló kérelmét. Tekintettel azonban arra, hogy eredetileg nem a Kérelmezettnek,
hanem az […]-nek küldte a kérelmét, és az csak 2018. október 24-én jutott el a Kérelmezetthez, a
Kérelmezett a Kérelmező által korábban megadott és nyilvántartásaiban kapcsolattartási célból
kezelt mobiltelefonszámán felvette a Kérelmezővel a kapcsolatot. A Kérelmezett a
telefonbeszélgetés során nem azonosította a Kérelmezőt az Adatkezelési szabályzatában
meghatározott módon, ezért a Hatóság felé 2019. március 18-án kelt válaszában úgy nyilatkozott,
hogy megalapozott kétsége merült fel a Kérelmező kilétével kapcsolatban, és ezért küldte az általa
nyilvántartott lakcímre a hozzáférési kérelemre adott válaszát.
(52)

A fenti nyilatkozatát 2019. május 21-én kelt levelében úgy pontosította, hogy bár nem történt meg a
Kérelmező pénzmosás és terrorizmus finanszírozása megelőzéséről és megakadályozásáról szóló
2017. évi LIII. törvény szerinti azonosítása, a Kérelmezett adatvédelmi tisztviselője a Kérelmezővel
folytatott telefonbeszélgetés során megbizonyosodott arról, hogy a Kérelmező kérelme nem
alaptalan, és biztosította kérelme teljesítéséről.

(53) A GDPR 12. cikk (6) bekezdése azon esetekben írja elő kötelezettségként az adatkezelő számára
az érintetti jogát gyakorolni kívánó érintett azonosítását, ha a kilétével kapcsolatban megalapozott
kétsége merül fel. Az e-mail cím, amelyről a Kérelmező a kérelmet küldte, önmagában valóban

11

nem elegendő a Kérelmező azonosítására, tekintettel arra, hogy azt a Kérelmezett korábban nem
kezelte. A Kérelmezett adatvédelmi tisztviselője azonban a Kérelmezővel folytatott
telefonbeszélgetés során – amelyet a Kérelmező személyes adataként kezelt már a kérelem
benyújtását megelőzően is – a beszélgetés tartalma alapján további személyes adatok megadása
nélkül is meggyőződhetett a Kérelmező kilétéről. Erre utal az is, hogy nem szólította fel a
Kérelmezőt az Adatkezelési szabályzata […] pontja szerint a személyes adatai kiegészítésére.
(54) A Kérelmezett nem az Adatkezelési tájékoztatójának megfelelően járt el a Kérelmezett azonosítása
során, azonban eljárása a GDPR szabályainak megfelelt, mivel a telefonbeszélgetés alapján nem
lehetett megalapozott kétsége a Kérelmező kilétét illetően, így pedig nem sértette meg a GDPR 12.
cikk (6) bekezdését.
(55) A Hatóság fontosnak tartja megjegyezni, hogy abban az esetben, ha a Kérelmező kilétével
kapcsolatban valóban megalapozott kétsége van, akkor az érintetti kérelmet semmilyen módon –
például lakcímre való megküldéssel – nem kell teljesíteni.
III.6. A Kérelmezett lakcím adatának pontossága
(56) A Kérelmező a Hatóságnak címzett kérelmében előadta, hogy a Kérelmezettnek évekkel ezelőtt
adta meg azt a lakcímet, amelyre a Kérelmezett a hozzáférési kérelmére adott válaszát megküldte,
amely egyébként változott és már nem aktuális.
(57) A Kérelmező nem jelentette be a lakcíme megváltozását a Kérelmezettnek, sőt 2018. márciusában
egy telefonbeszélgetés során, adategyeztetés keretében meg is erősítette a Kérelmező
munkatársának, hogy ez a levelezési címe. [Ügyintéző: „Nekem itt a […] szerepel mint levelezési
cím.” Kérelmező: „Jó lesz az”.]
(58) A fentiek alapján a Kérelmezett nem sértette meg a GDPR 5. cikk (1) bekezdés d) pontja szerinti
pontosság elvét, mivel a Kérelmező nem jelentette be az adataiban bekövetkezett változást, így
nem is merülhetett fel kétsége a lakcímadat pontosságát illetően.
III.7. A vezetékes telefonszám kezelése
(59) A Kérelmezett által a Kérelmező vezetékes telefonszámaként kezelt […] telefonszámot a
Kérelmező adta meg a Kérelmezett részére a 2005. október 25-én kelt, általa zálogköteletti
minőségben aláírt hitelkérelemben, amelynek másolatát a Kérelmezett megküldte a Hatóságnak.
(60) A hitelkérelem 7. oldala tartalmazott egy olyan mondatot, miszerint „Hozzájárulok, hogy a jelen
kölcsönigénylésben az általam közölt adatokat a saját termék bevezetésével és értékesítésével
kapcsolatban a továbbiakban kezelje, nyilvántartsa és felhasználja.”
(61) A Kérelmező 2018. március 28-án úgy nyilatkozott a telefonos adategyeztetés során, hogy
mobiltelefonszámán kívül nincs más telefonos elérhetősége.
(62) A Hatóság a fenti hozzájárulás érvényességét, valamint a Kérelmező nyilatkozata alapján
szükséges intézkedések megtételét vagy azok elmulasztását a jelen adatvédelmi hatósági
eljárásban nem vizsgálja, mivel a hozzájárulás megadására, illetve a fenti kérelmezői
nyilatkozattételre – amely alapján a Kérelmezettnek kétsége támadhatott volna a vezetékes
telefonszám adat pontosságát illetően –, 2018. május 25-ét megelőzően került sor, amikor még
nem voltak alkalmazandóak a GDPR rendelkezései.
(63) A fentiekből kifolyólag a vezetékes telefonszám kezelésének jogszerűségére vonatkozó kérelem
nem felel meg a GDPR 77. cikk (1) bekezdésében, valamint az Infotv. 60. § (2) bekezdésében
foglalt követelményeknek, így ebben a vonatkozásban a Hatóság adatvédelmi hatósági eljárása
sem kezdeményezhető, ezért az Ákr. 47. § (1) bekezdés a) pontja alapján a Hatóság az eljárást a
kérelem ezen részében megszüntette.

12

III.8. A Kérelmező mobiltelefonszáma kezelésének jogszerűsége
(64) A Kérelmező telefonon, azonosítását követően 2017. július 11-én kérte a telefonszáma
módosítását a Kérelmezettől, azonban a módosított telefonszámon nem volt elérthető, ezért a
Kérelmezett a hitelszerződés dokumentációjában található korábbi telefonszámán – amely
kezelésének jogszerűségét a Kérelmező vitatja – újból felkereste a Kérelmezőt adategyeztetés
céljából 2018. március 28-án, aki ekkor megerősítette, hogy az a mobiltelefonszáma, amelyen a
Kérelmező őt felkereste.
(65) Tekintettel arra, hogy a telefonszám módosítása iránti kérelem, a Kérelmezett részéről a korábbi
telefonszámon való újbóli kapcsolatfelvétel, valamint a telefonszám megerősítése a Kérelmező
részéről általa is elismerten 2018. május 25-e előtt történt, amikor a GDPR még nem volt
alkalmazandó, ezért a mobiltelefonszám kezelésének jogszerűségére vonatkozó kérelem nem felel
meg a GDPR 77. cikk (1) bekezdésében, valamint az Infotv. 60. § (2) bekezdésében foglalt
követelményeknek, így ebben a vonatkozásban a Hatóság adatvédelmi hatósági eljárása sem
kezdeményezhető, ezért az Ákr. 47. § (1) bekezdés a) pontja alapján a Hatóság az eljárást a
kérelem ezen részében megszüntette.
III.9. A Kérelmezett sütikkel összefüggő adatkezelési gyakorlata
(66) A Hatóság 2019. február 26-ána NAIH/2019/3546. ügyszámon hivatalból adatvédelmi hatósági
eljárást indított a Kérelmezett […] weboldalán alkalmazott sütikkel kapcsolatos általános
adatkezelési gyakorlatának vizsgálatára, mivel a sütikkel kapcsolatos adatkezelés az adatkezelés
természetéből fakadóan elkülönítetten nem hatékony vizsgálni.
(67) A Kérelmezett sütikkel kapcsolatos általános adatkezelésének hivatalbóli vizsgálatával okafogyottá
vált ugyanezen adatkezelés vizsgálata a kérelem alapján indult adatvédelmi hatósági eljárásban,
mivel a NAIH/2019/3546. számú ügyben hozott döntés valamennyi érintettre ki fog terjedni, így a
Kérelmezőre is. Ebből kifolyólag a Hatóság az Ákr. 47. § (1) bekezdés c) pontja alapján az eljárást
a kérelem ezen részében megszüntette.
III.10. Az […] által az érintetti joggyakorlás elősegítése
(68) A Kérelmező a hozzáférési joggyakorlásra irányuló kérelmét 2018. szeptember 21-én 10:58
perckor küldte meg a […] e-mail címre, miután az aznap 10:54 perckor kelt, az […] e-mail címre
küldött levelének kézbesítése sikertelen volt.
(69) Az érintetti joggyakorlás elősegítése keretében az adatkezelőtől elvárható, hogy létrehozzon és
működtessen egy olyan e-mail címet vagy felületet, amely kizárólag az adatvédelmi tárgyú
kérelmek, panaszok befogadására szolgál, és amelyek tekintetében biztosított, hogy az oda
beérkező kérelmeket az adatkezelő illetékes munkavállalója olyan időben megkapja, és azok
alapján a GDPR által meghatározott határidőben tudjon intézkedéseket tenni.
(70) Az […] 2018. május 25-től hatályos adatkezelési tájékoztatójának – amely 2018. szeptember 21-én
az […] honlapján elérhető volt – […] pontjában arról tájékoztatta az érintetteket, így a Kérelmezettet
is, hogy az adatvédelmi tisztviselő e-mailes elérhetősége az […] e-mail cím. Ez az e-mail cím
azonban nem működött, a Kérelmező arra küldött kérelmének kézbesítése sikertelen volt, így azt a
[…] e-mail címre küldte meg, ami az […] 2018. szeptember 21-én hatályos adatvédelmi
tájékoztatója szerint az érintettek személyes adatkezeléssel kapcsolatos jogainak érvényesítésével
kapcsolatos kérdéseinek, késéréseinek közlésére szolgál. Tehát ha nem is jutott el a Kérelmező
kérelme közvetlenül az […] és a Kérelmezett közös adatvédelmi tisztviselőjéhez – a tájékoztatóban
hibásan megadott e-mail cím miatt – az […] munkatársainak fel kellett volna készülnie arra, hogy a
[…] e-mail címre érkezhetnek adatvédelemi tárgyú kérdések, kérelmek, amelyek észlelésére olyan
eljárásrendet kellett volna kidolgoznia, hogy szükség esetén a kérelmek indokolatlan késedelem
nélkül eljussanak az ezen kérdésekben illetékes munkavállalókhoz.

13

(71) A fentiekből kifolyólag az […] megsértette a GDPR 12. cikk (2) bekezdését, mert az adatvédelmi
tisztviselő e-mail címének téves megjelölésével hátráltatta a Kérelmező érintetti jogainak
gyakorlását.
III. 11. Jogkövetkezmények
(72) A Hatóság a Kérelmező kérelmének helyt ad és a GDPR 58. cikk (2) bekezdés b) pontja alapján
elmarasztalja Kérelmezettet, mert megsértette a GDPR 12. cikk (2) bekezdését és a GDPR 15.
cikkét.
(73) A Hatóság a kérelmező kérelmének helyt ad és a GDPR 58. cikk (2) bekezdés c) pontja alapján
utasítja a Kérelmezettet, hogy adjon teljes körű, mindenre kiterjedő tájékoztatást a Kérelmezőnek
a róla kezelt személyes adatokról.
(74) A Hatóság a GDPR 58. cikk (2) bekezdés b) pontja alapján elmarasztalja az […]-t, mert
megsértette a GDPR 12. cikk (2) bekezdését.
(75) A Hatóság a GDPR 58. cikk (2) bekezdés c) pontja alapján hivatalból utasítja Kérelmezettet, hogy
biztosítson teljes körű, mindenre kiterjedő hozzáférést a Kérelmezőnek a róla kezelt személyes
adatokhoz. Ennek keretében a Kérelmezettnek az ügyfélszolgálata és a Kérelmező közti
telefonbeszélgetésekről készült hangfelvételeken felismerhetetlenné kell tennie a hívást
lebonyolító ügyfélszolgálati munkatárs nevét, azonban a felvételeken más módosítást nem
végezhet.
(76) A Hatóság hivatalból megvizsgálta, hogy indokolt-e a Kérelmezettel szemben adatvédelmi bírság
kiszabása. E körben a Hatóság a GDPR 83. cikk (2) bekezdése és az Infotv. 75/A. §-a alapján
mérlegelte az ügy összes körülményét. Tekintettel az ügy körülményeire, valamint arra, hogy a
Kérelmezett nem első alkalommal sértette meg a GDPR rendelkezéseit […], ezért a Hatóság
megállapította, hogy a jelen eljárás során feltárt jogsértések esetében a figyelmeztetés se nem
arányos, se nem visszatartó erejű szankció, ezért bírság kiszabása szükséges. A Hatóság a
bírság kiszabása során az alábbi tényezőket vette figyelembe:
(77) A Hatóság mindenekelőtt figyelembe vette, hogy a Kérelmezett által elkövetett jogsértések a
GDPR 83. cikk (5) bekezdés a) és b) pontja szerint a magasabb összegű bírságkategóriába
tartozó jogsértésnek minősülnek.
(78) A Hatóság a bírságkiszabás során enyhítő körülményként vette figyelembe:
•

a Kérelmezett gondatlanul járt el, amikor nem tájékoztatta teljeskörűen a
Kérelmezőt az általa kezelt valamennyi személyes adatáról, ezt támasztja alá az is,
hogy amikor a Kérelmező a tartozásáról, befizetéseiről érdeklődött – mint olyan
információkról, amelyeket a hozzáférési kérelme kapcsán a Kérelmezett nem
bocsátott a rendelkezésére – a Kérelmezett ezen kérelmét is teljesítette;

•

a Kérelmezett a hozzáférési kérelemről való tudomásszerzést követően azonnal
felvette a kapcsolatot a Kérelmezővel a helyzet tisztázása érdekében;

(79)

A bírság kiszabása a fentiek alapján szükséges a Kérelmezett tekintetében, annak ellenére,
hogy jelen ügyben egyetlen érintett jogai gyakorlásával összefüggő jogsértésről van szó.

(80)

A fentiekre, valamint arra tekintettel, hogy a Kérelmezett 2018. évi konszolidált beszámolója
szerinti az adózás előtti eredménye […] millió forint volt, a kiszabott adatvédelmi bírság összege
kifejezetten alacsonynak tekinthető és nem lépi túl a kiszabható bírság maximumát.

(81)

A bírság összegét a Hatóság jogszabályon alapuló mérlegelési jogkörében eljárva határozta
meg.

14

(82)

A fentiek alapján a Hatóság a rendelkező részben foglaltak szerint döntött.

IV. Egyéb kérdések:
(83)

A Hatóság hatáskörét az Infotv. 38. § (2) és (2a) bekezdése határozza meg, illetékessége az
ország egész területére kiterjed.

(84)

A határozat az Ákr. 80.-81. §-án és az Infotv. 61. § (1) bekezdésén alapul. A határozat az Ákr.
82. § (1) bekezdése alapján a közlésével véglegessé válik.

(85)

Az Ákr. 112. §-a, és 116. § (1) bekezdése, illetve a 114. § (1) bekezdése alapján a határozattal
szemben közigazgatási per útján van helye jogorvoslatnak.

(86)

A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság
döntésével szembeni közigazgatási per törvényszéki hatáskörbe tartozik, a perre a Kp. 13. §
(11) bekezdése alapján a Fővárosi Törvényszék kizárólagosan illetékes. A polgári
perrendtartásról szóló 2016. évi CXXX. törvénynek (a továbbiakban: Pp.) – a Kp. 26. § (1)
bekezdése alapján alkalmazandó – 72. §-a alapján a törvényszék hatáskörébe tartozó perben a
jogi képviselet kötelező. Kp. 39. § (6) bekezdése szerint – ha törvény eltérően nem rendelkezik
– a keresetlevél benyújtásának a közigazgatási cselekmény hatályosulására halasztó hatálya
nincs.

(87)

A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9. § (1) bekezdés b) pontja szerint az ügyfél jogi képviselője
elektronikus kapcsolattartásra kötelezett.

(88)

A keresetlevél benyújtásának idejét és helyét a Kp. 39. § (1) bekezdése határozza meg. A
tárgyalás tartása iránti kérelem lehetőségéről szóló tájékoztatás a Kp. 77. § (1)-(2) bekezdésén
alapul. A közigazgatási per illetékének mértékét az illetékekről szóló 1990. évi XCIII. törvény
(továbbiakban: Itv.) 45/A. § (1) bekezdése határozza meg. Az illeték előzetes megfizetése alól
az Itv. 59. § (1) bekezdése és 62. § (1) bekezdés h) pontja mentesíti az eljárást kezdeményező
felet.

(89)

Ha az előírt kötelezettsége teljesítését a Kérelmezett megfelelő módon nem igazolja, a Hatóság
úgy tekinti, hogy a kötelezettséget határidőben nem teljesítette. Az Ákr. 132. §-a szerint, ha a
kötelezett a hatóság végleges döntésében foglalt kötelezésnek nem tett eleget, az
végrehajtható. A Hatóság határozata az Ákr. 82. § (1) bekezdése szerint a közléssel véglegessé
válik. Az Ákr. Az Ákr. 133. §-a értelmében a végrehajtást - ha törvény vagy kormányrendelet
másként nem rendelkezik - a döntést hozó hatóság rendeli el. Az Ákr. 134. §-a értelmében a
végrehajtást - ha törvény, kormányrendelet vagy önkormányzati hatósági ügyben helyi
önkormányzat rendelete másként nem rendelkezik - az állami adóhatóság foganatosítja. Az
Infotv. 60. § (7) bekezdése alapján a Hatóság határozatában foglalt, meghatározott cselekmény
elvégzésére, meghatározott magatartásra, tűrésre vagy abbahagyásra irányuló kötelezés
vonatkozásában a határozat végrehajtását a Hatóság foganatosítja.

Budapest, 2019. június 18.
Dr. Péterfalvi Attila
elnök
c. egyetemi tanár

