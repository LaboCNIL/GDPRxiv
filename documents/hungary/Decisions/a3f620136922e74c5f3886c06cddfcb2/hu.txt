 

Iktatószám: 
Előzmény: 
 

NAIH-13-10/2022. 
NAIH-6003/2021. 
 

Tárgy: 
 
 

kérelemnek részben helyt adó 
határozat 

 
 

H A T Á R O Z A T  

 
 

A  Nemzeti  Adatvédelmi  és  Információszabadság  Hatóság  (a  továbbiakban:  Hatóság)  […] 
kérelmező (a továbbiakban: Kérelmező) kérelmére az Óbudai Családi Tanácsadó és Gyermekvédelmi 
Központtal (cím: 1035 Budapest, Váradi u. 9-11., a továbbiakban: Kérelmezett) szemben hangfelvétel 
jogosulatlan  kezelése,  továbbítása,  valamint  érintetti  kérelem  jogosulatlan  megtagadása  tárgyában 
indult adatvédelmi hatósági eljárásban az alábbi döntéseket hozza: 
 
I.1.  A  Hatóság  a  Kérelmező  kérelmének  részben  helyt  ad,  és  megállapítja,  hogy  a  Kérelmezett 
azáltal,  hogy  nem  teljesítette  a  Kérelmező  hozzáférési  kérelmét,  megsértette  a  természetes 
személyeknek  a  személyes  adatok  kezelése  tekintetében  történő  védelméről  és  az  ilyen  adatok 
szabad  áramlásáról,  valamint  a  95/46/EK  irányelv  hatályon  kívül  helyezéséről  szóló  2016/679/EU 
rendelet (a továbbiakban: általános adatvédelmi rendelet)  15. cikk (3) bekezdését és az 5. cikk (1) 
bekezdés a) pontját, továbbá azáltal, hogy a Kérelmezett személyes adatát 2021. június 17. és július 
2. között cél nélkül, jogosulatlanul kezelte, megsértette az 5. cikk (1) bekezdés b) pontját és a 6. cikk 
(1) bekezdését.  
 
I.2. A Hatóság hivatalból elmarasztalja a Kérelmezettet azért, mert az általános adatvédelmi rendelet 
5. cikk (2) bekezdése szerinti elszámoltathatóság követelményét sértve  az adatkezelés tényéről és 
annak lényeges körülményéről adott valótlan tájékoztatással nem biztosította a Kérelmező számára 
az  adatkezelési  folyamata  átláthatóságát,  továbbá  mivel  letagadta,  hogy  a  hangfelvétel  a 
rendelkezésére áll.  
 
I.3. A Hatóság az I.1. és I.2. pontban megállapított jogsértések miatt - azzal, hogy újabb adatvédelmi 
jogsértés  megállapítása  esetén  a  jogkövetkezmények  megállapításakor  a  jelen  jogsértést,  mint 
előzményt  fokozott  súllyal  veszi  majd  figyelembe  –  Kérelmezettet  hivatalból  figyelmeztetésben 
részesíti. 
 
I.4. A Hatóság hivatalból elrendeli jelen határozatnak a Kérelmezett azonosító adataival  - a Hatóság 
honlapján - történő közzétételét. 
 
II. A Hatóság kérelem azon részét, hogy a Hatóság állapítsa meg, hogy a Kérelmezett jogosulatlanul 
továbbította  a  személyes  adatait  tartalmazó  hangfelvételt  a  […]  Gyermekjóléti  Központ  részére 
elutasítja.  
 
A határozattal szemben közigazgatási úton jogorvoslatnak nincs helye, de az a közléstől számított 30 
napon belül a Fővárosi Törvényszékhez címzett keresetlevéllel közigazgatási perben megtámadható. 
A  keresetlevelet  a  Hatósághoz  kell  benyújtania  elektronikusan1,  amely  azt  az  ügy  irataival  együtt 
továbbítja  a  bíróságnak.  A  tárgyalás  tartása  iránti  kérelmet  a  keresetlevélben  jelezni  kell.  A  teljes 
személyes illetékmentességben nem részesülők számára a közigazgatási per illetéke 30 000 Ft, a per 
tárgyi illetékfeljegyzési jog alá esik. A Fővárosi Törvényszék előtti eljárásban a jogi képviselet kötelező. 
 

                                                           

1 https://www.naih.hu/kozig-hatarozat-birosagi-felulvizsgalata. A közigazgatási per kezdeményezésére a NAIH_K01 elnevezésű űrlap szolgál: NAIH_K01 
űrlap (2019.09.16.) Az űrlap az általános nyomtatványkitöltő program (ÁNYK program) alkalmazásával tölthető ki. 

 

I. Eljárás menete 

I N D O K O L Á S  

 

A Kérelmező a Hatósághoz 2021. június 7. napján adatvédelmi hatósági eljárás iránti kérelmet nyújtott 
be,  amely  szerint  tudomást  szerzett  arról,  hogy  a  Kérelmezett  olyan  hangfelvételt  továbbított  a  […] 
Gyermekjóléti  Központ  (a  továbbiakban:  Gyermekjóléti  Központ)  részére,  amely  az  Ő  hangját  is 
tartalmazza.  Emiatt  2021.  június  14-én  írásban  megkereséssel  fordult  a  Kérelmezetthez,  aki  2021. 
június 17-én válaszolva a megkeresésére, tájékoztatta, hogy a kért hanganyagot nem áll módjukban 
továbbítani a részére, mert az nem az iratanyag része. Ezt követően a Kérelmező 2021. június 17-én 
és 18-án ismételten megkereste a Kérelmezettet, melynek során a Kérelmezett 2021. június 18-án azt 
válaszolta a részére, hogy nem vett át hanganyagot. A Kérelmezett 2021. július 1. napján kelt levelében 
azonban arról tájékoztatta a Kérelmezőt, hogy az általa kért hanganyag fizikai értelemben nem volt az 
általa  kezelt  iratanyag  része,  mert  nem  tárgyi  adathordozón,  hanem  elektronikus  formában  került 
megküldésre a részére. A hanganyagot elektronikus úton továbbította a Gyermekjóléti Központ részére, 
majd ezt követően törölte. 
 
Mindezek miatt a Kérelmező kérte, hogy a Hatóság állapítsa meg, hogy a Kérelmezett jogosulatlanul 
kezelte  és  továbbította  a  személyes  adatait  a  Gyermekjóléti  Központ  részére,  valamint  jogellenesen 
megtagadta a hozzáférési kérelmét. 
 
A  Hatóság  2021.  július  13-án  kelt  NAIH-6003-2/2021.  számú  végzésében  hiánypótlásra  hívta  fel  a 
Kérelmezőt,  mivel  a  kérelem  nem  tartalmazta  a  feltételezett  jogsértéssel  kapcsolatos  állításokat 
alátámasztó  tényeket  és  azok  bizonyítékait,  azt,  hogy  a  kérelmező  e  hozzáférési  kérelmét  mikor  és 
milyen tartalommal küldte meg a Kérelmezettnek  
 
A  Kérelmező  a  Hatóság  hiánypótlási  felhívására  2021.  július  15.,  július  20.  és  július  28.  napján 
válaszolt és másolatban becsatolta a Kérelmezettnek küldött hozzáférési kérelmeire és a Hatósághoz 
intézett kérelmében hivatkozott megkereséseire a Kérelmezettől kapott válaszokat. 
 
A  Hatóság  a  NAIH-6003-6/2021.  számú,  2021.  július  29.-én  kelt  végzésében  értesítette  a 
Kérelmezettet arról, hogy a Kérelmező kérelme alapján vele szemben adatvédelmi hatósági eljárás 
indult, és a tényállás tisztázása érdekében nyilatkozattételre hívta fel. 
 
A  Kérelmezett  a  Hatóság  megkeresésére  a  2021.  augusztus  23-án  beérkezett  válaszában 
nyilatkozatott  tett  és  becsatolta  a  Kérelmezővel  folytatott  levelezését.  Ezen  tájékoztatását  a 
Kérelmezett 2021. szeptember 30. napján kiegészítette. 
 
A Hatóság a 2021. december 9. napján kelt NAIH-6003-10/2022. és NAIH-6003-11/2022. végzéseivel 
értesítette a Kérelmezőt és a Kérelmezettet, hogy az eljárásban a bizonyítás befejeződött és felhívta, 
hogy a feltárt bizonyítékokat megismerheti és további bizonyítási indítványokat tehetnek. 
 
A Kérelmező 2021. december 13-én nyilatkozott, hogy élni kíván az iratbetekintési jogával, melyet a 
Hatóság  a  NAIH-6003-13/2021.  számú  végzésével  korlátozottan,  az  általa  meg  nem  ismerhető 
személyes  adatok  kitakarása  mellett  teljesített.  Ezt  követően  a  Kérelmező  2022.  január  3.  napján 
nyilatkozatot tett, továbbá kérte, hogy a Hatóság az eljárást terjessze ki […] is. 
 
A becsatolt dokumentumokból és nyilatkozatokból a Hatóság számára nem volt egyértelmű, hogy a 
hangfelvételt  a  Kérelmezett  a  Kérelmező  érintetti  joggyakorlását  megelőzően,  vagy  azt  követően 
törölte-e,  ezért  2022.  március  31.  napján  visszavonta  a  NAIH-6003/10/2021.  számú  végzését  és 
megkereste  a  Kérelmezettet,  hogy  dokumentumokkal  igazolja  a  hangfelvétel  iktatásának  és 
törlésének  időpontját,  továbbá  az  ügyben  keletkezett  összes  irat  beérkezésének  idejét  és  helyét  a 
kezelési feljegyzésekkel együtt. 

 

2 

 
A  Hatóság  továbbá  megkereste  a  Gyermekjóléti  Központot,  hogy  igazolja,  mikor  került  átadásra  a 
számára a hangfelvétel, illetve azt mikor és milyen módon bocsátotta a Kérelmező részére. 
 
A  Hatóság  felhívására  a  Kérelmezett  2022.  április  13-án  nyilatkozatot  tett,  továbbá  megküldte  a 
658/2021/ÓCSTGYVK  számú  ügynek  az  ügyiratkezelő  rendszerében  illetve  irattárában  archivált 
összes iratát másolatban. 
 
A Gyermekjóléti Központ 2022. április 13-án válaszolt a Hatóság megkeresésére. 
 
A  Hatóság  a  2022.  augusztus  2.  napján  kelt  NAIH-13-6/2022.  és  NAIH-13-7/2022.  végzéseivel 
értesítette a Kérelmezőt és a Kérelmezettet, hogy az eljárásban a bizonyítás befejeződött és felhívta, 
hogy a feltárt bizonyítékokat megismerheti és további bizonyítási indítványokat tehetnek. 
 
A Kérelmező 2022. augusztus 2. napján kérte, hogy a Hatóság biztosítson számára iratbetekintést, 
melyet a Hatóság a NAIH-13-8/2022. számú végzésével korlátozottan, az általa meg nem ismerhető 
személyes  adatok  kitakarása  mellett,  továbbá  az  általa  gyermekvédelmi  eljárásban  a  szülőt  a 
gyermekéről  jogszabály  alapján  megillető  tájékoztatási  jog  és  a  hatósági  eljárásokban  biztosított 
iratmegismerési joga alapján megismerhető, illetve megismert iratok kivételével 2022. augusztus 15. 
napján teljesített. 
 
II. Tényállás 

A Kérelmező az adatvédelmi hatósági eljárás iránti kérelmében azt közölte, hogy a Kérelmezett olyan 
hangfelvételt továbbított a Gyermekjóléti Központ részére, amely az Ő hangját is tartalmazza. 
 
A Kérelmező 2021. június 14-én a Kérelmezettnél az iratbetekintési jogát gyakorolta. Az iratbetekintés 
során  szerzett  tudomást  arról,  hogy  az  eljárásban  […]  2021.  május  14-én  a  bántalmazás 
alátámasztására  látleletet  és  hanganyagot  csatolt  be.  Mivel  az  iratbetekintés  során  a  hanganyagot 
nem bocsátották a rendelkezésére, ezért kérte, hogy pótlólag küldjék meg részére e-mailben.  
 
A  Kérelmezett  az  iratbetekintés  iránti  kérelemre  válaszolva  2021.  június  17-én  kelt  levelében  arról 
tájékoztatta  a  Kérelmezőt,  hogy  a  kért  hanganyagot  nem  áll  módjában  kiadni,  mert  az  nem  az 
iratanyag része. 
 
Ezt  követően  a  Kérelmező  2021.  június  17-én  már  a  hozzáférési  jogára  hivatkozással  kérte  a 
hangfelvétel kiadását. A kérelemre a Kérelmezett 2021. június 18-án azt válaszolta, hogy nem vett át 
hanganyagot, ezért az, nem része az iratanyagnak, ennek értelmében nem áll módjában továbbítani 
azt a Kérelmezőnek. 
 
A  Kérelmezett  elutasítására  válaszolva  a  Kérelmező  2021.  június  18-án  kelt  levelében  újabb 
hozzáférési  kérelmet  terjesztett  elő,  melyben  hivatkozott  arra,  hogy  „iratmásolat  során  szereztem 
tudomást  arról,  hogy  önök  email  címére  érkezett  egy  audiofájl,  amely  az  én  hanganyagomat 
tartalmazza. Bízom benne, hogy nem törölték ki és a GDPR értelmében átadják számomra!” 
 
A  Kérelmezett  a  2021.  július  1.  napján  kelt  válaszlevelében  ismételten  elutasította  a  hozzáférési 
kérelmet  arra  hivatkozással,  hogy  a  kért  hanganyag  fizikai  értelemben  nem  volt  az  általa  kezelt 
iratanyag része, mert nem tárgyi adathordozón, hanem elektronikus formában került megküldésre a 
számára.  A  hanganyagot  elektronikus  úton  továbbította  a  Gyermekjóléti  Központ  részére,  ezt 
követően törölte az elektronikus rendszeréből. 
 
Mindezek  miatt  a  Kérelmező  az  adatvédelmi  hatósági  eljárás  iránti  kérelmében  azt  kérte,  hogy  a 
Hatóság  állapítsa  meg,  a  Kérelmezett  jogosulatlanul  kezelte  és  továbbította  a  személyes  adatait 

 

3 

tartalmazó  hangfelvételt  a  Gyermekjóléti  Központ  részére,  valamint  jogellenesen  megtagadta  a 
hozzáférési kérelmének teljesítését. 
 
A Kérelmezett a Hatóság NAIH-6003-6/2021. számú végzésére 2021. augusztus 23. napján küldött 
válaszában azt nyilatkozta, hogy tárolta a Kérelmező hangját tartalmazó felvételt, melyet a Kérelmező 
volt felesége juttatott el a részére e-mailben. Tekintettel arra, hogy a Kérelmező kiskorú gyermeke és 
a  gyermek  édesanyja  2021.  júniusában  elköltözött  a  Budapest  III.  kerületi  lakcímükről  és  a 
Kérelmezett  illetékességi  területe  kizárólag  a  III.  kerületre  terjed  ki,  ezért  a  teljes  iratanyagot  az 
általános adatvédelmi rendelet 6. cikk (1) bekezdés e) pontja alapján átadták a Gyermekjóléti Központ 
részére.  A  Kérelmezett  ezen  kívül  azt  is  nyilatkozta,  hogy  a  hangfelvétel  tárolását  és  továbbítását 
utólagosan hibás lépésnek értékelte, így haladéktalanul intézkedett a hangfelvételt tartalmazó e-mail 
és az abban szereplő hangfelvétel törlése iránt.  
 
A  Kérelmezett  a  Kérelmezőnek  a  hangfelvétel  másolatban  történő  kiadása  iránti  kérelmeivel 
kapcsolatban azt nyilatkozta, hogy 2021. június 17. és 18. napján tévesen tagadta meg azok kiadását 
azzal  az  indokkal,  hogy  illetékesség  hiányában  nem  voltak  jogosultak  kezelni  a  Kérelmezőre 
vonatkozó információkat és ezért átadásra kerültek a Gyermekjóléti Központ részére. A hangfelvétel 
vonatkozásában  a  Kérelmezett  ehelyett  a  2021.  július  hónapban  küldött  válaszleveleiben  leírtakat 
tartja megalapozottnak, tehát azt, hogy a hangfelvételt egyébként sem jogosult kezelni, és erre való 
tekintettel törlésre került az általános adatvédelmi rendelet 5. cikk (1) bekezdés b) pontja alapján. 
 
A Kérelmezett megküldte továbbá a Hatóság részére a Kérelmező kérelmeinek a másolatát is. 
 
A Kérelmezett 2021. szeptember 30. napján kiegészítette a fenti nyilatkozatát azzal, hogy a Hatóság 
NAIH-2639/2021. számú ügyben 2021. február 17. napján nyújtott általános tájékoztatása szerint „a 
gyermekjóléti  központ,  mint  gyermekjóléti  szolgáltatást  nyújtó  intézmény  munkatársa  a  gyermek 
érdekeinek  védelme  érdekében,  a  gyermek  veszélyeztetettségét  előidéző  okok  feltárásával 
kapcsolatos  (köz)feladatának  ellátása  során  jogosult  megtekinteni  és  a  gyámhivatali  eljárás  során, 
illetve más gyámhatósági eljárás megindításához felhasználni a szóban forgó felvételeket, amelyek 
egyébiránt ugyanolyan forrásnak tekintendők, mintha valaki magánokiratot vagy ügyféli nyilatkozatot 
csatolna be.” 
 
A  Kérelmezett  szerint  a  fentiek  alapján,  valamint  a  Gyvt.  134.§  (1)  bekezdése  és  az  Ákr.  27.§  (3) 
bekezdése  szerint  a  Kérelmezett  általánosságban  jogosult  kezelni  hang-  és  képfelvételeket 
amennyiben  azok  felhasználására  a  lefolytatandó  eljáráshoz  a  gyermekek  jogainak  védelme 
érdekében szüksége van. A konkrét ügyben a birtokába jutott hangfelvétel felhasználása és tárolása 
a Kérelmezett megítélése szerint az adatkezelés közérdekű vagy az adatkezelőre ruházott közhatalmi 
jogosítvány gyakorlásának keretében végzett feladata végrehajtásához azonban nem volt szükséges, 
ennek megfelelően járt el, amikor törölte. 
 
A  Kérelmező  a  Hatósághoz  2022.  január  3.  napján  beérkezett  nyilatkozatában  azt  közölte,  hogy  a 
hangfelvétel másolatát 2021. július 21. napján a Gyermekjóléti Központ a rendelkezésére bocsátotta. 
 
A Kérelmező egyúttal kérte, hogy a hanganyag továbbításával kapcsolatban a Hatóság terjessze ki 
az eljárást […] is és szerezze be a nyilatkozatát arról, hogy ki készítette a hanganyagot, ki és milyen 
módon  tárolta  a  Kérelmezett  részére  történő  továbbítás  előtt,  miért  továbbította  a  hanganyagot  a 
beleegyezése nélkül, továbbá kinek és mikor továbbította a rögzítés óta eltelt időben. 
 
A Kérelmezett és a Gyermekjóléti Központ által 2022. április 13-án megküldött dokumentumok szerint 
a hanganyagot a Kérelmezett egy 2021. július 1. napján kelt levél kíséretében, július 2. napján 9:32 
órakor  továbbította  e-mailben  a  Gyermekjóléti  Központ  részére.  Ezt  követően  Kérelmező  július  2., 
július  7.  és  július  8.  napján  a  Gyermekjóléti  Központtól  hozzáférést  kért  a  hangfelvételhez,  melyet 
2021. július 21. napján e-mailben megküldtek a Kérelmező részére.  

 

4 

 
2021.  július  27.  napján  a  Gyermekjóléti  Központ  a  hangfelvételt  illetékesség  hiányában  e-mailben 
visszaküldte  a  Kérelmezettnek,  aki  2021.  július  29.  napján  újból  megküldte  a  Gyermekjóléti 
Központnak. A Gyermekjóléti Központ 2021. augusztus 2. napján második alkalommal is visszaküldte 
az iratanyagot a Kérelmezettnek arra való hivatkozással, hogy nem kapott gyámhatósági megkeresést 
a Kérelmező kiskorú gyermeke ügyében, ezért nem rendelkezik illetékességgel. A Kérelmezett végül 
a  Budapest  Főváros  Kormányhivatala  III.  kerületi  Hivatala  BP-03/104/783-31/2021.  számon  kelt, 
áttételt  elrendelő  végzése  alapján  2021.  augusztus  4.  napján  az  iratanyagot  ismét  megküldte  a 
Gyermekjóléti Központ részére. 
 
A  hangfelvétel  törlésének  igazolása  céljából  a  Kérelmezett  egy  2022.  április  8.  napján  kelt 
jegyzőkönyvet  küldött  a  Hatóságnak,  amelyben  az  került  rögzítésre,  hogy  a  hangfelvétel  az 
iktatórendszeréből és a levelező rendszeréből 2021. július 1. napján törlésre került. 
 
 
III. Alkalmazott jogszabályi rendelkezések 
 
Az információs önrendelkezési jogról és az információszabadságról szóló 2011. évi CXII. törvény (a 
továbbiakban: Infotv.) . 2. § (2) bekezdése szerint az általános adatvédelmi rendeletet az ott megjelölt 
rendelkezésekben  kiegészítésekkel  kell  alkalmazni.  Az  általános  adatvédelmi  rendelet  2.  cikk  (1) 
bekezdése  szerint  a  rendeletet  kell  alkalmazni  a  személyes  adatok  részben  vagy  egészben 
automatizált  módon  történő  kezelésére,  valamint  azoknak  az  adatoknak  a  nem  automatizált 
kezelésére,  amelyek  valamely  nyilvántartási  rendszer  részét  képezik,  vagy  amelyeket  egy 
nyilvántartási rendszer részévé kívánnak tenni. 

Az  Infotv.  60.  §  (1)  bekezdése  alapján  a  személyes  adatok  védelméhez  való  jog  érvényesülése 
érdekében  a  Hatóság  az  érintett  erre  irányuló  kérelmére  adatvédelmi  hatósági  eljárást  indít  és 
hivatalból adatvédelmi hatósági eljárást indíthat. 

Az Infotv. 60. § (2) bekezdése szerint az adatvédelmi hatósági eljárás megindítása iránti kérelem a 
GDPR 77. cikk (1) bekezdésében meghatározott esetben nyújtható be.  

Az  általános  adatvédelmi  rendelet  77.  cikk  (1)  bekezdés:  Az  egyéb  közigazgatási  vagy  bírósági 
jogorvoslatok  sérelme  nélkül,  minden  érintett  jogosult  arra,  hogy  panaszt  tegyen  egy  felügyeleti 
hatóságnál – különösen a szokásos tartózkodási helye, a munkahelye vagy a feltételezett jogsértés 
helye  szerinti  tagállamban  –,  ha  az  érintett  megítélése  szerint  a  rá  vonatkozó  személyes  adatok 
kezelése megsérti e rendeletet. 

Az  általános  adatvédelmi  rendelet  eltérő  rendelkezése  hiányában  a  kérelemre  indult  adatvédelmi 
hatósági  eljárásra  az  általános  közigazgatási  rendtartásról  szóló  2016.  évi  CL.  törvény  (a 
továbbiakban: Ákr.) rendelkezéseit kell alkalmazni az Infotv-ben meghatározott eltérésekkel. 

 Az Ákr. 35. § (1) bekezdés szerint a kérelem az ügyfél olyan nyilatkozata, amellyel hatósági eljárás 
lefolytatását, illetve a hatóság döntését kéri jogának vagy jogos érdekének érvényesítése érdekében. 

Az Ákr. 62. § (2) bekezdése szerint a hatósági eljárásban minden olyan bizonyíték felhasználható, 
amely  a  tényállás  tisztázására  alkalmas.  Nem  használható  fel  bizonyítékként  a  hatóság  által, 
jogszabálysértéssel megszerzett bizonyíték. 

Az  Ákr.  62.  §  (4)  bekezdése  alapján  a  hatóság  szabadon  választja  meg  a  bizonyítás  módját,  és  a 
rendelkezésre álló bizonyítékokat szabad meggyőződése szerint értékeli. 

 

5 

Az  általános  adatvédelmi  rendelet  4.  cikk  1.  pontja  alapján  személyes  adat  az  azonosított  vagy 
azonosítható  természetes  személyre  („érintett”)  vonatkozó  bármely  információ;  azonosítható  az  a 
természetes  személy,  aki  közvetlen  vagy  közvetett  módon, különösen  valamely  azonosító,  például 
név,  szám,  helymeghatározó  adat,  online  azonosító  vagy  a  természetes  személy  testi,  fiziológiai, 
genetikai,  szellemi,  gazdasági,  kulturális  vagy  szociális  azonosságára  vonatkozó  egy  vagy  több 
tényező alapján azonosítható. 

Az általános adatvédelmi rendelet 4. cikk 2.pontja szerint az adatkezelés a személyes adatokon vagy 
adatállományokon  automatizált  vagy  nem  automatizált  módon  végzett  bármely  művelet  vagy 
műveletek  összessége,  így  a  gyűjtés,  rögzítés,  rendszerezés,  tagolás,  tárolás,  átalakítás  vagy 
megváltoztatás, lekérdezés, betekintés, felhasználás, közlés továbbítás, terjesztés vagy egyéb módon 
történő  hozzáférhetővé  tétel  útján,  összehangolás  vagy  összekapcsolás,  korlátozás,  törlés,  illetve 
megsemmisítés. 

Az általános adatvédelmi rendelet 4. cikk 7. pontja szerint az adatkezelő az a természetes vagy jogi 
személy,  közhatalmi  szerv,  ügynökség  vagy  bármely  egyéb  szerv,  amely  a  személyes  adatok 
kezelésének  céljait  és  eszközeit  önállóan  vagy  másokkal  együtt  meghatározza;  ha  az  adatkezelés 
céljait és eszközeit az uniós vagy a tagállami jog határozza meg, az adatkezelőt vagy az adatkezelő 
kijelölésére vonatkozó különös szempontokat az uniós vagy a tagállami jog is meghatározhatja. 

Az általános adatvédelmi rendelet 5. cikk (1) bekezdés a) pontja szerint a személyes adatok kezelését 
jogszerűen  és  tisztességesen,  valamint  az  érintett  számára  átlátható  módon  kell  végezni 
(„jogszerűség, tisztességes eljárás és átláthatóság”). 

Az általános adatvédelmi rendelet 5. cikk (1) bekezdés b) pontja alapján a személyes adatok gyűjtése 
csak meghatározott, egyértelmű és jogszerű célból történjen, és azokat ne kezeljék ezekkel a célokkal 
össze nem egyeztethető módon. („célhoz kötöttség”). 

A GDPR 5. cikk (2) bekezdés alapján az adatkezelő felelős az (1) bekezdésnek való megfelelésért, 
továbbá  képesnek  kell  lennie  e  megfelelés  igazolására  („elszámoltathatóság”).Az  általános 
adatvédelmi  rendelet  15.  cikk  (3)  bekezdése  úgy  rendelkezik,  hogy  az  adatkezelő  az  adatkezelés 
tárgyát képező személyes adatok másolatát az érintett rendelkezésére bocsátja, mivel így valósítható 
meg a személyes adatokhoz történő tényleges és legteljesebb hozzáférés. 

A Hatóság az Infotv. 61. § (1) bekezdés a) pontjára tekintettel az általános adatvédelmi rendelet 58. 
cikk (2) bekezdése szerinti jogkövetkezményeket alkalmazhatja. 

Az  általános  adatvédelmi  rendelet  58.  cikk  (2)  bekezdés  b)  és  i)  pont  alapján  a  felügyeleti  hatóság 
korrekciós hatáskörében eljárva: 
b) elmarasztalja az adatkezelőt vagy az adatfeldolgozót, ha adatkezelési tevékenysége megsértette e 
rendelet rendelkezéseit; 
i)a 83. cikknek megfelelően közigazgatási bírságot szab ki, az adott eset körülményeitől függően az e 
bekezdésben említett intézkedéseken túlmenően vagy azok helyett. 

 

Az általános adatvédelmi rendelet 83. cikk (1)-(2) és (5) bekezdés a)-b) pont:  
(1)Valamennyi  felügyeleti  hatóság  biztosítja,  hogy  e  rendeletnek  a  (4),  (5),  (6) bekezdésben említett 
megsértése miatt az e cikk alapján kiszabott közigazgatási bírságok minden egyes esetben hatékonyak, 
arányosak és visszatartó erejűek legyenek. 
(2) A közigazgatási bírságokat az adott eset körülményeitől függően az 58. cikk (2) bekezdésének a)–
h) és j) pontjában említett intézkedések mellett vagy helyett kell kiszabni. Annak eldöntésekor, hogy 
szükség  van-e  közigazgatási  bírság  kiszabására,  illetve  a  közigazgatási  bírság  összegének 
megállapításakor minden egyes esetben kellőképpen figyelembe kell venni a következőket: 

 

6 

a) a jogsértés jellege, súlyossága és időtartama, figyelembe véve a szóban forgó adatkezelés jellegét, 
körét  vagy  célját,  továbbá  azon  érintettek  száma,  akiket  a  jogsértés  érint,  valamint  az  általuk 
elszenvedett kár mértéke; 
b) a jogsértés szándékos vagy gondatlan jellege; 
c)  az  adatkezelő  vagy  az  adatfeldolgozó  részéről  az  érintettek  által  elszenvedett  kár  enyhítése 
érdekében tett bármely intézkedés; 
d) az adatkezelő vagy az adatfeldolgozó felelősségének mértéke, figyelembe véve az általa a 25. és 
32. cikk alapján foganatosított technikai és szervezési intézkedéseket; 
e) az adatkezelő vagy az adatfeldolgozó által korábban elkövetett releváns jogsértések; 
f)  a  felügyeleti  hatósággal  a  jogsértés  orvoslása  és  a  jogsértés  esetlegesen  negatív  hatásainak 
enyhítése érdekében folytatott együttműködés mértéke; 
g) a jogsértés által érintett személyes adatok kategóriái; 
h) az, ahogyan a felügyeleti hatóság tudomást szerzett a jogsértésről, különös tekintettel arra, hogy az 
adatkezelő vagy az adatfeldolgozó jelentette-e be a jogsértést, és ha igen, milyen részletességgel; 
i) ha az érintett adatkezelővel vagy adatfeldolgozóval szemben korábban – ugyanabban a tárgyban – 
elrendelték  az  58.  cikk  (2)  bekezdésében  említett  intézkedések  valamelyikét,  a  szóban  forgó 
intézkedéseknek való megfelelés; 
j)  az,  hogy  az  adatkezelő  vagy  az  adatfeldolgozó  tartotta-e  magát  a  40.  cikk  szerinti  jóváhagyott 
magatartási kódexekhez vagy a 42. cikk szerinti jóváhagyott tanúsítási mechanizmusokhoz; valamint 
k)  az  eset  körülményei  szempontjából  releváns  egyéb  súlyosbító  vagy  enyhítő  tényezők,  például  a 
jogsértés  közvetlen  vagy  közvetett  következményeként  szerzett  pénzügyi  haszon  vagy  elkerült 
veszteség. 
 
(5) Az alábbi rendelkezések megsértését  – a (2) bekezdéssel összhangban – legfeljebb 20 000 000 
EUR összegű közigazgatási bírsággal, illetve a vállalkozások esetében az előző pénzügyi év teljes éves 
világpiaci  forgalmának  legfeljebb  4  %-át  kitevő  összeggel  kell  sújtani,  azzal,  hogy  a  kettő  közül  a 
magasabb összeget kell kiszabni: 
a) az adatkezelés elvei – ideértve a hozzájárulás feltételeit – az 5., 6., 7. és 9. cikknek megfelelően; 
b) az érintettek jogai a 12–22. cikknek megfelelően. 
 
Az általános adatvédelmi rendelet 83. cikk (7) bekezdése alapján a felügyeleti hatóságok 58. cikk (2) 
bekezdése szerinti korrekciós hatáskörének sérelme nélkül, minden egyes tagállam megállapíthatja az 
arra  vonatkozó  szabályokat,  hogy  az  adott  tagállami  székhelyű közhatalmi vagy  egyéb,  közfeladatot 
ellátó szervvel szemben kiszabható-e közigazgatási bírság, és ha igen, milyen mértékű. 
 
Az  Infotv.  61.  §  (1)  bekezdés  bg)  pontja  alapján  az  adatvédelmi  hatósági  eljárásban  hozott 
határozatában a Hatóság bírságot szabhat ki. 
 
Az Infotv. 61.§ (4) bekezdés alapján az általános adatvédelmi rendelet 83. cikke szerint kiszabott bírság 
mértéke  százezertől  húszmillió  forintig  terjedhet,  ha  az  adatvédelmi  hatósági  eljárásban  hozott 
határozatban kiszabott bírság megfizetésére kötelezett költségvetési szerv. 
 
Az Infotv. 61.§ (2) bekezdése alapján a Hatóság elrendelheti a határozatának az adatkezelő, illetve 
az adatfeldolgozó azonosító adatainak közzétételével történő - nyilvánosságra hozatalát, ha 
b) azt közfeladatot ellátó szerv tevékenységével összefüggésben hozta, vagy 
c) a bekövetkezett jogsérelem súlya a nyilvánosságra hozatalt indokolja. 

Az Infotv. 75/A. § szerint a Hatóság az általános adatvédelmi rendelet 83. cikk (2)-(6) bekezdésében 
foglalt  hatásköreit  az  arányosság  elvének  figyelembevételével  gyakorolja,  különösen  azzal,  hogy  a 
személyes  adatok  kezelésére  vonatkozó  -  jogszabályban  vagy  az  Európai  Unió  kötelező  jogi 
aktusában  meghatározott  -  előírások  első  alkalommal  történő  megsértése  esetén  a  jogsértés 
orvoslása  iránt  -  az  általános  adatvédelmi  rendelet  58.  cikkével  összhangban  -  elsősorban  az 
adatkezelő vagy adatfeldolgozó figyelmeztetésével intézkedik. 

 

7 

A gyermekek védelméről és a gyámügyi igazgatásról szóló 1997. évi XXXI. törvény (a továbbiakban: 
Gyvt.)  39.  §  (1)  bekezdése  szerint  a  gyermekjóléti  szolgáltatás  olyan,  a  gyermek  érdekeit  védő 
speciális  személyes  szociális  szolgáltatás,  amely  a  szociális  munka  módszereinek  és  eszközeinek 
felhasználásával szolgálja a gyermek testi és lelki egészségének, családban történő nevelkedésének 
elősegítését,  a  gyermek  veszélyeztetettségének  megelőzését,  a  kialakult  veszélyeztetettség 
megszüntetését, illetve a családjából kiemelt gyermek visszahelyezését. 

A  Gyvt.  39.§  (3)  bekezdés  b)  pontja  alapján  a  gyermekjóléti  szolgáltatás  feladata  a  gyermek 
veszélyeztetettségének  megelőzése  érdekében  a  veszélyeztetettséget  előidéző  okok  feltárása  és 
ezek megoldására javaslat készítése. 

illetve  szervezeti  és  szakmai  szempontból  önálló 

A  Gyvt.  40/A.  §  (1)  és  (2)  bekezdés  b)  pontja  alapján  a  család-  és  gyermekjóléti  központ  önálló 
intézményként, 
intézményegységként  a 
gyermekvédelmi gondoskodás keretébe tartozó hatósági intézkedésekhez kapcsolódó, a gyermekek 
védelmére irányuló tevékenységet lát el, amelynek keretében: 
ba)  kezdeményezi  a  gyermek  védelembe  vételét  vagy  súlyosabb  fokú  veszélyeztetettség  esetén  a 
gyermek ideiglenes hatályú elhelyezését, nevelésbe vételét, 
bb) javaslatot készít a  veszélyeztetettség mértékének megfelelően a gyermek védelembe vételére, 
illetve  a  családi  pótlék  természetbeni  formában  történő  nyújtására,  a  gyermek  tankötelezettsége 
teljesítésének  előmozdítására,  a  gyermek  családjából  történő  kiemelésére,  a  leendő  gondozási 
helyére  vagy  annak  megváltoztatására,  valamint  a  gyermek  megelőző  pártfogásának  mellőzésére, 
elrendelésére, fenntartására és megszüntetésére. 

A  gyámhatóságokról,  valamint  a  gyermekvédelmi  és  gyámügyi  eljárásról  szóló  149/1997.  (IX.10.) 
Korm. rendelet (a továbbiakban: Gyer.) 8. § (2) bekezdés b) pontja alapján a gyámhatóság megindítja 
az  eljárást,  ha  azt  a  gyermek  veszélyeztetettsége  esetén  a  család-  és  gyermekjóléti  szolgálat,  a 
család-  és  gyermekjóléti  központ  vagy  a  Gyvt.  17.  §-ának  (1)  bekezdésében  meghatározott  szerv, 
személy kezdeményezte.  

A  Gyvt.  135.§  (1) bekezdés  a) pontja  alapján  a  gyermekek  védelmét  biztosító  hatósági  feladat-  és 
hatásköröket  gyakorló  szerv  jogosult  az  e  törvényben  meghatározott  jogok  érvényesülésének 
elősegítése céljából a (2) bekezdésben meghatározott adatok kezelésére. 

így  különösen  életvezetésére,  nevelési  magatartására 

A Gyvt. 135. § (2) bekezdés szerint az (1) pontjában meghatározott szervek jogosultak   
b) * a szülő, törvényes képviselő, befogadó szülő 
ba) * személyazonosító, és a társadalombiztosítási azonosító jelére vonatkozó, 
bb) vagyoni helyzetére, munkahelyére, iskolai végzettségére, kapcsolataira vonatkozó, 
bc)  gyermekneveléssel  összefüggő, 
vonatkozó, 
bd) egészségi állapotára vonatkozó, 
be) büntetlen előéletére vonatkozó, 
bf)  *  áldozattá  válásának  körülményeire  vonatkozó,  az  Ást.  16.  §  (2)  bekezdés  a)-c)  pontjában 
meghatározott adatainak a kezelésére. 
 
 
IV. Döntés 
 
A  Kérelmező  kérte,  hogy  a  Hatóság  állapítsa  meg,  hogy  a  Kérelmezett  jogosulatlanul  kezelte  és 
továbbította a személyes adatait a Gyermekjóléti Központ részére, valamint jogellenesen megtagadta 
a hozzáférési kérelmét. 
 
IV.1. A hangfelvétel kezelésének és továbbításának jogszerűsége  

 

8 

 
IV.1.1. Az általános adatvédelmi rendelet 4. cikk 1. pontja szerint  egy természetes személy hangja 
személyes  adatnak,  a  hangfelvételt  tartalmazó  hangfájl  továbbítása  és  őrzése  az  általános 
adatvédelmi rendelet 4. cikk 2. pontja szerint adatkezelésnek minősül. 
 
A Kérelmezett által becsatolt dokumentum szerint 2021. május 19. napján vette nyilvántartásba a […] 
által  2021.  május  14.  napján  emailben  megküldött,  „bántalmazás  alátámasztása.mp3”  elnevezésű 
hangfájlt.  A  bántalmazott  és  a  Kérelmező  hangját  tartalmazó  hangfelvétel  a  Kérelmező  és  a 
bántalmazott osztott személyes adatának minősül. 
 
A  Kérelmezett,  mint  család-  és  gyermekjóléti  központ,  a  gyermekvédelmi  gondoskodás  keretébe 
tartozó  hatósági  intézkedésekhez  kapcsolódó,  a  gyermekek  védelmére  irányuló  közfeladatot  lát  el, 
melynek  során  a  Gyvt.  135.§  (2)  bekezdés  b)  pontja  alapján  jogosult  a  szülők  gyermekneveléssel 
összefüggő, így különösen életvezetésére, nevelési magatartására vonatkozó adatait kezelni.  
 
A Kérelmezett később úgy ítélte meg, hogy a hangfelvétel kezelése jogszerűtlen volt, mivel a Gyvt. 
szerinti vagy más hatósági eljárás lefolytatásához nem volt szükséges. 
 
Mivel a gyámhatósági eljárásban, illetve a gyámhatósági eljárás megindítása céljából az egyik szülő 
által bizonyítékként benyújtott a hangfelvétel - ugyanúgy, mint az irat, vagy a nyilatkozat - az iratanyag 
részét képezik, ezért a Kérelmezett adatkezelése a Hatóság megítélése szerint jogszerű volt.  
 
fentiek  alapján  a  Hatóság  megállapította,  hogy  a  hangfájlt  a  Kérelmezett  a  gyermek 
A 
veszélyeztetettségét  előidéző  okok  feltárásával  kapcsolatos  közfeladatának  ellátása  során  kezelte, 
illetve  az  iratanyag  részeként  továbbította  az  illetékességgel  rendelkező  Gyermekjóléti  Központ 
részére,  ezért  a  Kérelmezett  nem  sértette  meg  az  általános  adatvédelmi  rendelet  6.  cikk  (1) 
bekezdését,  mivel  annak  kezelésére  az  illetékességének  fennállásáig,  ezt  követően  annak 
továbbítására  az  általános  adatvédelmi  rendelet  6.  cikk  (1)  bekezdés  e)  pontja  alapján  megfelelő 
jogalappal rendelkezett.  Emiatt a Hatóság a kérelemnek a jogtalan adattovábbítás megállapítására 
irányult részét elutasította. 
 
A Hatóság álláspontja szerint az iratanyag 2021. június 17-én történt áttételét követően  illetékesség 
hiányában cél nélkülivé vált e hangfelvétel Kérelmezett általi további kezelése, így mivel az áttételről 
2021. július 1. napjáig, illetve a törlés iránt július 2. napjáig nem intézkedett, a Kérelmező személyes 
adatait tartalmazó hangfelvételt az iratanyag áttétele és a hangfelvétel 2021. július 2-i törlése közötti 
időszak alatt jogosulatlanul kezelte, ezzel megsértette az általános adatvédelmi rendelet 5. cikk (1) 
bekezdésének b) pontját és a 6. cikkének (1) bekezdését. Emiatt a Hatóság a kérelemnek a jogtalan 
adatkezelés megállapítására irányult részének helyt adott. 
 
IV.1.2 A Hatóság állandó és következetes gyakorlata szerint az adatkezelő felelős az általa végzett 
adatkezelés  jogszerűségéért.  Az  általános  adatvédelmi  rendelet  5.  cikk  (2)  bekezdés  szerinti, 
lényegében az adatkezelő objektív felelősségét és fokozott gondossági követelményét megfogalmazó 
elszámoltathatóság  alapelvi  követelményéből  fakadóan  az  adatkezelőnek  a  kötelezettsége  annak 
igazolása,  hogy  az  adatkezelés  jogszerűségének  feltételei  –  az  adatkezelés  megkezdésétől  – 
folyamatosan fennállnak. Az adatkezelő csak akkor bízhat alappal abban, hogy  minden tekintetben 
megfelel  az  adatkezelés  jogi  követelményeinek,  ha  ezen  igazolási  kötelezettségének  eleget  is  tud 
tenni, és a Hatóság, eljáró bíróság, illetve az érintett számára is tételesen, kellő bizonyosságot nyújtó 
módon be tudja mutatni e feltételek fennálltát. 
 
Ebből  következik,  hogy  ha  az  adatkezelő  nem  tudja  bizonyítani,  hogy  az  érintett  által  kifogásolt 
adatkezelése  a  vizsgált  időszakban  megfelelt  volna  az  adatvédelmi  követelményeknek,  nem  tesz 
eleget az elszámoltathatóság alapelvi követelményének, megsértve ezzel az általános adatvédelmi 
rendelet  5.  cikk  (2)  bekezdését.  Az  adatkezelőknek  az  adatkezelés  megtervezésétől  kezdve  az 

 

9 

adatkezelés megkezdésén át, egészen a kezelt személyes adatok törléséig valamennyi adatkezelési 
műveletet  úgy  kell  megvalósítaniuk,  hogy  bármelyik  pillanatban  bizonyítani  tudják,  hogyan  feleltek 
meg az adatvédelmi előírásoknak. Az elszámoltathatóság elve, tehát nem csak általában, folyamat 
szinten  értelmezhető,  az  valamennyi  konkrét  adatkezelési  tevékenység,  egy  konkrét  érintett 
személyes adatai kezelésének vonatkozásában is érvényesül. 
 
Azáltal,  hogy  az  adatkezelés  célja  megszűnt,  a  Kérelmezett  a  hanganyag  törlését  megalapozottan 
hajtotta végre, de az eljárás során a törlés időpontját a Hatóság felé nem tudta megfelelően igazolni, 
mert  a  Hatóság  részére  egy,  a  Hatóság  megkeresését  követően  készült  jegyzőkönyvet  csatolt, 
amelyben  olyan  törlési  dátumot jelölt meg,  amikor a  hangfájlt  még  valójában  nem is  továbbította  a 
Gyermekjóléti  Központ  részére.  Minderre  figyelemmel  a  Hatóság  hivatalból  megállapította,  hogy  a  
Kérelmezett  ezen  magatartásával  megsértette  az  általános  adatvédelmi  rendelet  5.  cikk  (2) 
bekezdése szerinti elszámoltathatóság elvét. 
 
 
IV.2. A Kérelmező érintetti kérelmének teljesítése 
 
A  gyermekvédelmi  intézménynél  keletkezett  iratokba  történő  betekintés  a  Gyvt.  136/A.  §  alapján  a 
szülői  felügyeleti  jogát  gyakorló  szülőt,  a  gyermek  törvényes  képviselőjét  és  a  korlátozottan 
cselekvőképes és a nagykorúvá vált gyermeket megillető ügyféli eljárásjogi jogosítvány. 

Az  adatkezelés  tekintetében  az  érintettnek  az  általános  adatvédelmi  rendeletben  biztosított  érintetti 
joggyakorlás  keretében  a  15.  cikk  alapján  joga  van  a  rá  vonatkozó  adatokhoz  hozzáférést  kérni,  ez 
lényegében az adatkezelésről való tájékoztatást jelenti. A hozzáférés során az általános adatvédelmi 
rendelet 15. cikk (3) bekezdése alapján iratmásolat is kérhető. Ezen másolat azonban az adatkezelésről 
adott  tájékoztatás  keretében  csak  az  érintettre  vonatkozó  részeket  tartalmazhatja,  más  személyre 
vonatkozó adatokat nem. Az eljáró hatóság az érintett adatainak láthatóságát biztosító másolat adására 
kötelezhető  a  fenti  rendelkezésre  hivatkozva,  ez  azonban  –  az  irat  tartalmától  függően  –  a  legtöbb 
esetben nem egyenlő a teljes iratmásolattal.  

A Kérelmező 2021. június 14-én a Kérelmezett székhelyén az iratbetekintési jogát gyakorolva 21 db 
iratról  készített  másolatot.  Az  iratbetekintés  során  nyújtott  tájékoztatás  megtörténtét  és  tartalmát  a 
Kérelmező aláírásával igazolta, az iratbetekintés során kiadott iratmásolatokról átvételi elismervény 
készült. Ekkor szerzett tudomást arról, hogy […] egy hanganyagot csatolt be. Mivel az iratbetekintés 
során ezt a hanganyagot nem bocsátották a rendelkezésére, kérte, hogy ezt pótolják és küldjék meg 
a részére. A Kérelmező ezen kérelme nem minősül az általános adatvédelmi rendelet 15. cikke szerinti 
érintetti kérelemnek. 
 
A Kérelmezett június 17-i és 18-i kérelmeiben az általános adatvédelmi rendeletre hivatkozva kérte a 
hanganyag másolatban történő megküldését a Kérelmezettől, mely kérelmek az általános adatvédelmi 
rendelet  15.  cikk  (3)  bekezdése  szerinti  hozzáférési  kérelemnek  minősülnek.  A  Kérelmezett  2021. 
június 18-án és július 1-én írt válaszaiban elutasította ezen kérelmeket arra való hivatkozással, hogy 
a  hanganyag  nem  az  iratanyag  része,  illetve  az  iratanyagot  továbbította  a  Gyermekjóléti  Központ 
részére, ezt követően törölte az elektronikus rendszeréből. 
 
A becsatolt dokumentumok szerint a Kérelmezett 2021. június 24-én kelt, 658/68/2021/ÓCSTGYVK. 
számú  esetátadó  lappal  átadta  a  Kérelmező  kiskorú  gyermekének  ügyében  keletkezett  iratokat  a 
Gyermekjóléti Központnak, a hanganyagot azonban csak a 2021. július 1. napján kelt, 658/70/2021/ 
ÓCSTGYVK.  számú 
továbbította  és  a 
hanganyagfelvételt  tartalmazó  e-mailt  a  levelező  rendszeréből  törölte.  Tehát  a  hangfelvétel  a 
Kérelmezett  rendelkezésére  állt  azokban  az  időpontokban,  amikor  a  Kérelmező  a  hozzáférési 
kérelmeit előterjesztette.  
 

levelének  mellékleteként  2021. 

július  2.  napján 

 

10 

A fentiek alapján a Hatóság megállapította, hogy mivel a Kérelmezett a Kérelmező június 17-i és 18-i 
kérelmének  benyújtásakor  a  hangfelvétel  birtokában  volt,  ezért  annak  másolatát  a  Kérelmező 
rendelkezésére  kellett  volna  bocsátania.  Azáltal,  hogy  a  Kérelmezett  nem  teljesítette  a  Kérelmező 
érintetti kérelmét, megsértette az általános adatvédelmi rendelet 15. cikk (3) bekezdését. 
 
A Kérelmezett a Kérelmező 2021. június 17-én és 18-án előterjesztett hozzáférési kérelmeire 2021. 
június  18-án  azt  válaszolta,  hogy  nem  vett  át  hanganyagot  és  2021.  július  1.  napján  azt,  hogy  a 
hangfelvétel  nem  az  iratanyag  része.  Ezekkel  a  félrevezető  tájékoztatásokkal,  a  Kérelmezőt,  mint 
adatalanyt  akadályozta  a  jogai  gyakorlásában.  Mivel  az  adatkezelés  tényéről  és  annak  lényeges 
körülményéről adott valótlan tájékoztatással nem biztosította a Kérelmező számára az adatkezelési 
folyamata  átláthatóságát,  továbbá  félrevezető  módon  azt  állította,  hogy  a  hangfelvétel  nem  az 
iratanyag  része,  nem  járt  el  tisztességesen  az  adatkezelés  során,  megsértette  az  általános 
adatvédelmi  rendelet  5.  cikk  (1) bekezdés  a) pontjának  az  átlátható  és  tisztességes  adatkezelésre 
vonatkozó rendelkezéseit. 
 
A  Kérelmezett  a  Hatóság  felé  tett  nyilatkozatában  maga  is  elismerte,  hogy  a  2021.  júniusi 
válaszleveleikben jogosulatlan indokkal tagadták meg a Kérelmező kérelmeit, mikor arra hivatkoztak, 
hogy illetékesség hiányában a hangfelvételt átadták a Gyermekjóléti Központnak. A Kérelmezett ezzel 
szemben a 2021. júliusában írt válaszaiban írtakat tartja megalapozott indokolásnak, amely szerint a 
hangfelvételt jogszerűtlen adatkezelés miatt az általános adatvédelmi rendelet 5. cikk (1) bekezdés b) 
pontja alapján törölte, így azt nem tudja a Kérelmező rendelkezésére bocsátani.  
 
Azonban a Kérelmezett azzal, hogy a Kérelmezőt 2021. július 1. napján arról tájékoztatta, hogy törölte 
a felvételt, az ügy szempontjából jelentős tényt valótlanul állított, mivel azt 2021. július 2. napján még 
kezelte.  
 
IV.3. A Kérelmező kérelmének kiterjesztése 
 
A  Kérelmező  a  Hatósághoz  2022.  január  3.  napján  beérkezett  levelében  kérte,  hogy  a  hanganyag 
továbbításával  kapcsolatban  a  Hatóság  terjessze  ki  az  eljárást  […]ra  és  vizsgálja  meg,  hogy  ki 
készítette a hanganyagot, ki és milyen módon tárolta a Kérelmezett részére történő továbbítás előtt, 
miért  továbbította  a  hanganyagot  a  beleegyezése  nélkül,  továbbá  kinek  és  mikor  továbbította  a 
hanganyagot a rögzítés óta eltelt időben. 
 
A Kérelmező ezen kérelmét a Hatóság külön eljárás keretében vizsgálja. 
 
V . Jogkövetkezmények 
 
V.1. A Hatóság az általános adatvédelmi rendelet 58. cikk (2) bekezdés b) pontja alapján elmarasztalja 
a Kérelmezettet, mert megsértette az általános adatvédelmi rendelet 6. cikk (1) bekezdését, az 5. cikk 
(1) bekezdésének a) és b) pontját, az 5. cikk (2) bekezdését, valamint a 15. cikk (3) bekezdését. 

V.2. A Hatóság hivatalból megvizsgálta, hogy indokolt-e a Kérelmezettel szemben adatvédelmi bírság 
kiszabása. E körben a Hatóság az általános adatvédelmi rendelet 83. cikk (2) bekezdése és az Infotv. 
75/A. § alapján mérlegelte az ügy összes körülményét. Ennek során a Hatóság jelentős körülményként 
vette  figyelembe  azt,  hogy  a  Kérelmezett  a  felvétel  törléséről  szóló  valótlan  tényállításával,  illetve  a 
Kérelmező hozzáférési kérelmei során nyújtott megtévesztő magatartásával szándékosan akadályozta 
a  Kérelmezőt  a  jogai  gyakorlásában.  A  Hatóság  speciális  körülményként  vette  figyelembe  továbbá, 
hogy  a  Kérelmezettnek  az  alaptevékenysége  folytán  különösen  ügyelnie  kellett  volna  arra,  hogy 
pártatlan, elfogulatlan hozzáállást tanúsítson a két ellenérdekű fél vitája esetén. 
 
A Hatóság ugyanakkor figyelembe vette, hogy a Hatóság az eljárásban jelentősen túllépte a 150 napos 
ügyintézési határidőt, továbbá azt, hogy a Kérelmezett szociális és gyermekjóléti szolgáltatás keretében 
többek között gyermekjóléti szolgáltatást, valamint szociálisan hátrányos helyzetű, illetve egyéb okból 

11 

 

rászoruló  személyek  ellátását  végzi.  Figyelembe  vette  továbbá  azt  is,  hogy  a  Kérelmezett  maga  is 
elismerte, hogy tévesen hivatkozott arra, hogy a hangfelvétel nem az iratanyag része.  
 
Mindezek miatt a Hatóság bírság kiszabásától eltekintett és figyelmeztetés alkalmazásáról döntött. 
  
A személyes adat kezelésének elhallgatását a Hatóság azonban olyan súlyos jogsértésnek értékelte, 
hogy  az  Infotv.  61.  §  (2)  b)  és  c)  pontja  alapján  indokoltnak  tartja  jelen  határozatnak  a  Kérelmezett 
adatainak közzétételével történő nyilvánosságra hozatalát. 
 
VI. Ügyintézési határidő túllépése  

A  Hatóság  az  eljárás  során  túllépte  az  Infotv.  60/A.§  (1)  bekezdése  szerinti  százötven  napos 
ügyintézési határidőt, ezért az Ákr. 51. § b) pontja alapján a Kérelmezőt tízezer forint összeg illeti meg. 
 
A  Hatóság  a  tízezer  forintot  a  Kérelmezőnek  –  írásban  megjelölendő  választása  szerint  – 
bankszámlára utalással vagy postai utalvánnyal fizeti meg. 
 
VII. Egyéb kérdések 

A Hatóság hatáskörét az Infotv. 38. § (2) és (2a) bekezdése határozza meg, illetékessége az ország 
egész területére kiterjed. 
 
A Hatóság jelen döntése az Ákr. 80-81. §-án és az Infotv. 61. § (1) bekezdésén alapul. A döntés az 
Ákr.  82.  §  (1)  bekezdése  alapján  a  közlésével  véglegessé  válik.  Az  Ákr.  112.  §-a,  és  116.  §  (1) 
bekezdés  és  (4)  bekezdés  d)  pontja,  illetve  a  114.  §  (1)  bekezdése  alapján  a  döntéssel  szemben 
közigazgatási per útján van helye jogorvoslatnak. 
 
A  közigazgatási  per  szabályait  a  közigazgatási  perrendtartásról  szóló  2017.  évi  I.  törvény  (a 
továbbiakban: Kp.) határozza meg. A Kp. 12. § (1) bekezdése alapján a Hatóság döntésével szembeni 
közigazgatási per törvényszéki hatáskörbe tartozik, a perre a Kp. 13. § (3) bekezdés a) pontjának aa) 
alpontja alapján a Fővárosi Törvényszék kizárólagosan illetékes. A Kp. 27. § (1) bekezdés b) pontja 
szerint olyan jogvitában, amelyben a törvényszék kizárólagosan illetékes, a jogi képviselet kötelező. 
A  Kp.  39.  §  (6)  bekezdése  szerint  a  keresetlevél  benyújtásának  a  közigazgatási  cselekmény 
hatályosulására halasztó hatálya nincs. 
 
A Kp. 29. § (1) bekezdése és erre tekintettel a polgári perrendtartásról szóló 2016. évi CXXX. törvény 
604.  §-a  szerint  alkalmazandó,  az  elektronikus  ügyintézés  és  a  bizalmi  szolgáltatások  általános 
szabályairól  szóló  2015.  évi  CCXXII.  törvény  9.  §  (1)  bekezdés  b)  pontja  szerint  az  ügyfél  jogi 
képviselője elektronikus kapcsolattartásra kötelezett. 
 
A keresetlevél benyújtásának idejét és helyét a Kp. 39. § (1) bekezdése határozza meg. A tárgyalás 
tartása  iránti  kérelem  lehetőségéről  szóló  tájékoztatás  a  Kp.  77.  §  (1)-(2)  bekezdésén  alapul.  A 
közigazgatási  per  illetékének  mértékét  az  illetékekről  szóló  1990.  évi  XCIII.  törvény  (továbbiakban: 
Itv.)  45/A.  §  (1)  bekezdése  határozza  meg.  Az  illeték  előzetes  megfizetése  alól  az  Itv.  59.  §  (1) 
bekezdése és 62. § (1) bekezdés h) pontja mentesíti az eljárást kezdeményező felet. 
 
Az Ákr. 132. §-a szerint, ha a kötelezett a hatóság végleges döntésében foglalt kötelezésnek nem tett 
eleget,  az  végrehajtható.  A  Hatóság  határozata  az  Ákr.  82.  §  (1)  bekezdése  szerint  a  közléssel 
véglegessé  válik.  Az  Ákr.  133.  §-a  értelmében  a  végrehajtást  -  ha  törvény  vagy  kormányrendelet 
másként  nem  rendelkezik  -  a  döntést  hozó  hatóság  rendeli  el.  Az  Ákr.  134.  §-a  értelmében  a 
végrehajtást - ha törvény, kormányrendelet vagy önkormányzati hatósági ügyben helyi önkormányzat 
rendelete másként nem rendelkezik - az állami adóhatóság foganatosítja.  

kelt: Budapest, az elektronikus aláírás szerint 

12 

 

 

 

Dr. Péterfalvi Attila elnök távollétében: 

 

Dr. Szabó Endre Győző 

elnökhelyettes 

13 

