Ügyszám:

NAIH/2019/2471/6

Tárgy:

döntés
hivatalból
induló
adatvédelmi
hatósági
eljárásban

HATÁROZAT
A Nemzeti Adatvédelmi és Információszabadság Hatóság (a továbbiakban: Hatóság) a
Budapesti Rendőr-főkapitányság (cím: 1139 Budapest, Teve u. 4-6.) (a továbbiakban: Ügyfél)
által 2019. február 25-én postai úton bejelentett adatvédelmi incidenssel (a továbbiakban
adatvédelmi incidens) kapcsolatban 2019. március 11. napján megindított hatósági ellenőrzést a
mai napon lezárja, egyben az ellenőrzés során feltárt körülmények miatt hivatalból megindított
adatvédelmi hatósági eljárásban
1.

megállapítja, hogy az Ügyfél a személyes adatokat tartalmazó pendrive elvesztésével okozott
adatvédelmi incidenssel összefüggésben nem tett eleget a természetes személyeknek a
személyes adatok kezelése tekintetében történő védelméről és az ilyen adatok szabad
áramlásáról, valamint a 95/46/EK irányelv hatályon kívül helyezéséről szóló (EU) 2016/679
rendelet (a továbbiakban: általános adatvédelmi rendelet) 33. cikk (1) bekezdése szerinti,
indokolatlan késedelem nélküli, a tudomásszerzéstől számított 72 órán belüli
incidensbejelentési kötelezettségének;

2.

a fenti jogsértés miatt az Ügyfelet a jelen határozat véglegessé válásától számított 30
napon belül
5.000.000 Ft, azaz ötmillió forint
adatvédelmi bírság megfizetésére kötelezi;

3.

utasítja az Ügyfelet, hogy a jelen határozat véglegessé válásától számított 30 napon belül
tegye meg a szükséges intézkedéseket annak érdekében, hogy egy esetleges jövőbeni
adatvédelmi incidensek bejelentése az általános adatvédelmi rendelet 33. cikk (1)
bekezdésében előírt határidőben valósuljon meg; és

4.

elrendeli a végleges határozatnak az adatkezelő azonosító adatainak közzétételével történő
nyilvánosságra hozatalát.

A bírságot a Hatóság központosított bevételek beszedési célelszámolási forintszámlája
(10032000-01040425-00000000 Központosított beszedési számla IBAN: HU83 1003 2000 0104
0425 0000 0000) javára kell átutalással megfizetni. Az összeg átutalásakor a NAIH/2019/2471
BÍRS. számra kell hivatkozni.
A 3. pontban előírt intézkedések megtételét az Ügyfélnek az intézkedés megtételétől számított 10
napon belül kell írásban – az azt alátámasztó bizonyítékok előterjesztésével együtt – igazolnia a
Hatóság felé.

Amennyiben a Kötelezett a bírságfizetési kötelezettségének határidőben nem tesz eleget,
késedelmi pótlékot köteles fizetni. A késedelmi pótlék mértéke a törvényes kamat, amely a
késedelemmel érintett naptári félév első napján érvényes jegybanki alapkamattal egyezik meg. A
késedelmi pótlékot a Hatóság központosított bevételek beszedési célelszámolási forintszámlája
(10032000-01040425-00000000 Központosított beszedési számla) javára kell megfizetni.
A 3. pont szerinti kötelezés nem teljesítése, illetve a 2. pont szerinti bírság és a késedelmi pótlék
meg nem fizetése esetén a Hatóság elrendeli a határozat, a bírság és a késedelmi pótlék
végrehajtását.
Jelen határozattal szemben közigazgatási úton jogorvoslatnak nincs helye, de az a közléstől számított
30 napon belül a Fővárosi Törvényszékhez címzett keresettel közigazgatási perben megtámadható. A
keresetlevelet a Hatósághoz kell benyújtani, elektronikusan, amely azt az ügy irataival együtt
továbbítja a bíróságnak. A tárgyalás tartása iránti kérelmet a keresetben jelezni kell. A teljes
személyes illetékmentességben nem részesülők számára a bírósági felülvizsgálati eljárás illetéke
30 000 Ft, a per tárgyi illetékfeljegyzési jog alá esik. A Fővárosi Törvényszék előtti eljárásban a jogi
képviselet kötelező.
IND O K O L ÁS
I.

Tényállás, előzmények

A Hatóság az Ügyfél által postai úton 2019. február 25-én bejelentett adatvédelmi incidenssel
kapcsolatban – az általános adatvédelmi rendelet 33-34. cikkében foglalt kötelezettségek
teljesítése tárgyában – 2019. március 11. napján NAIH/2019/2471 ügyszámon hatósági ellenőrzés
megindításáról döntött, egyben a bejelentésben szereplő információk pontosítása, kiegészítése
céljából tényállástisztázó végzéseket küldött az Ügyfél részére. Az első NAIH/2019/2471/2. számú
tényállás tisztázó végzésre adott, 2019. március 20. napján kelt válasz 2019. március 26-án
érkezett meg a Hatóság részére. A második NAIH/2019/2471/4. számú tényállás tisztázó végzésre
adott, 2019. június 4-én kelt válasz 2019. június 11-én érkezett meg a Hatóság részére.
Az incidensbejelentésből, valamint a Hatóság által kiküldött tényállás tisztázó végzésekre adott
válaszokból az adatvédelmi incidensre az alábbiakban részletezettek szerint került sor.
A 2019. február 25-i incidensbejelentés szerint 2019. január 11. napon […] a Budapesti Rendőrfőkapitányság […] szolgálati feladatai ellátása során, az általa adattárolásra használt egyik 4 GB
tárhellyel rendelkező pendrive-ot elveszítette. Az adathordozón megtalálható volt a BRFK teljes
nevesített személyzeti állománytáblája, továbbá a rendvédelmi szolgálati jogviszonyváltásra
vonatkozó teljes személyügyi anyag elektronikus másolatban. Az incidenssel érintett személyek
számát az Ügyfél 1733 főben jelölte meg, amely a rendvédelmi alkalmazotti jogviszonnyal érintett
teljes állományt takarja. Az adathordozó, valamint az azon található állományok semmilyen
hozzáférésvédelemmel (pl. jelszó, titkosítás) nem voltak ellátva. Az adathordozón nem szerepelt
egyébként olyan anyag, amely más forrásból ne lenne helyreállítható.
A Hatóság NAIH/2019/2471/2. számú tényállástisztázó végzésére Ügyfél által adott válaszok
szerint a pendrive elveszítésére úgy került sor, hogy […] 2019. január 10-11. között […] kihelyezett
vezetői értekezleten vett részt, amely során használta az adathordozót. A 2019. január 10-i
értekezlet után […] az adathordozót a gépjárműve indítókulcsán helyezte el, a kulcsot pedig a
szállodai szobába vitte. Az értekezlet második napján, 2019. január 11-én a szállodából

2

kijelentkezett, majd a helyszínt elhagyta és – egy gyorséttermi kitérőt követően – visszatért a
szolgálati helyére Budapesten. A visszaérkezést követően észlelte, hogy az adathordozó nem
található meg a kulcskarikán. Az adathordozó elveszítésének tényét és az érintett adatok körét
még aznap telefonon jelentette a közvetlen szolgálati elöljárójának.
Az adathordozó feltalálására […] azonnali intézkedéseket foganatosított, így felvette a kapcsolatot
a vele a szállodai szobát együtt használó […] (aki ekkor még a szállodában tartózkodott), a
szálloda recepciójával, valamint […] a gyorsétterem parkolójának ellenőrzése céljából is. A
keresési intézkedések sajnos azonban nem vezettek eredményre. Később […] visszatérő
ellenőrzéseket is folytatott, és többször is felvette a szállodával a kapcsolatot az adathordozó
esetleges megkerülésével kapcsolatban, de továbbra sem sikerült az eszköz hollétére vonatkozó
információkat szerezni.
A pendrive-on tárolt adatokkal kapcsolatban az Ügyfél előadta, hogy a rendvédelmi feladatokat
ellátó szervek hivatásos állományának szolgálati jogviszonyáról szóló 2015. évi XLII. törvény
módosítása miatt a rendvédelmi ágazatban foglalkoztatott közalkalmazottak 2019. február 1-jei
hatállyal rendvédelmi igazgatási szolgálati jogviszonyban történő tovább foglalkoztatására került
sor. A vezetői értekezletre az adathordozón szereplő állománytáblában feltüntetett személyek
adatai azért kerültek átmásolásra, mert az értekezleten részt vevő munkáltatói jogkört gyakorló
vezetők részére bemutatásra kerültek az állományukba tartozó munkavállalók egyénre szabott
rendvédelmi igazgatási szolgálati jogviszonyban történő jogviszonyváltásának tervezete. Az
adathordozóra átmásolt személyes adatok általános jellegűek, az egyének beazonosítását
elősegítő adatok voltak. Az dokumentumokban a következő személyes adatok szerepeltek a
mintegy 1733 érintett személlyel kapcsolatban: születési név, születési idő, anyja neve, TAJ szám,
beosztás, munkakör.
Az Ügyfél arról is tájékoztatta a Hatóságot, hogy […] a személyes adatokat tartalmazó
dokumentumokat nem a szolgálati, hanem magáncélra használt adathordozóra másolta át, és nem
alkalmazott semmilyen biztonsági intézkedést a tárolt adatokkal kapcsolatban, ezzel pedig
megszegte az Ügyfél Informatikai Biztonsági Szabályzatáról szóló 18/2018. (V. 31.) ORFK
utasításában foglaltakat, így különösen a 109., 116. és 118. pontjait.1 Erre tekintettel Budapest
Rendőrfőkapitánya – azóta jogerősen lezárult – fegyelmi eljárást rendelt el nevezettel szemben.
Az adatokhoz való jogosulatlan hozzáférés tényére utaló információ, körülmény nem jutott az
Ügyfél tudomására. Bejelentés a pendrive megtalálásával, illetve az adatokkal való visszaéléssel
kapcsolatban nem érkezett az Ügyfélhez azóta sem. Az Ügyfél valószínűsíti, hogy az adathordozó
az elveszítésének időpontjában fennálló időjárási körülmények miatt (hó, fagy, sáros környezet)
megsemmisült. A nem megfelelően védett, átmásolt adatok elveszítésén túl így további biztonsági
esemény (pl. jogosulatlan hozzáférés, nyilvánosságra hozatal) az adatokkal kapcsolatban nagy
valószínűséggel nem történt.

1

18/2018. (V. 31.) ORFK utasítás:
109. pont: A Rendőrség által biztosított felhasználói eszközöket jelszavas védelemmel kell ellátni. Az eszköz zárolásra
kerül 5 perc inaktivitást követően.
116. pont: Az adatot tartalmazó adathordozókat védelmi kell a jogosulatlan hozzáféréstől, visszaéléstől és
megrongálódástól.
118. pont: A mobil eszközöket biztonságos módon kell kezelni, annak érdekében, hogy ne kerülhessenek illetéktelen
felhasználásra, ezért amennyiben a technológia rendelkezésre áll, a rajta tárolt információkat központi management
eszközzel titkosítva kell tárolni.

3

Az Ügyfél tájékoztatta arról a Hatóságot, hogy az incidenst milyen tartalommal vette az általános
adatvédelmi rendelet 33. cikk (5) bekezdése szerinti nyilvántartásba.
Az Ügyfél a fentieken túl továbbította a Hatóságnak az incidenssel kapcsolatban elrendelt
parancsnoki kivizsgálás eredményeit tartalmazó, 2019. február 8-án kelt jegyzőkönyvet, továbbá
az Országos Rendőr-főkapitányság (a továbbiakban: ORFK) Ügyfélnek címzett, 2019. február 12én kelt (ügyiratszám: 29000/4423-1/2019. ált.) válaszát, amely az adatvédelmi incidens
kockázatértékelésével kapcsolatban tartalmaz általános megállapításokat és szakirányítást.
A jövőbeli hasonló incidensek elkerülése és a kockázatok mérséklése érdekében az Ügyfél belső
ellenőrzést folytatott le, hogy az adatok tárolására szolgáló külső adathordozók nyilvántartása,
kezelése, átadás-átvételének dokumentálása, megsemmisítése az ideiglenes adatvédelmi
szabályzatról szóló 15/2018. (V. 25.) számú ORFK utasításban foglaltaknak megfelelően történjen.
Ezen felül – az ORFK által javasoltakat is figyelembe véve – felhívta az állomány figyelmét az
adatvédelemmel kapcsolatos szabályok mindenkori maradéktalan betartására.
A Hatóság a fentieken túl NAIH/2019/2471/4. számon újabb tényállástisztázó végzést küldött az
Ügyfél részére. Az Ügyfél által a végzésre adott válaszok szerint […] 2019. január 11-én (péntek),
az incidens észlelése után jelentette a pendrive elveszítését közvetlen szolgálati elöljárójának. Az
incidensről szóló jelentést […] 2019. január 14-én (hétfő) 07:30-kor készítette el, amelyet ezután
leadott Budapest rendőrfőkapitányának. A szolgálati elöljáró így legkorábban már 2019. január 11én tudomást szerzett az incidenst bekövetkezéséről, amelynek hivatalos írásbeli megerősítésére
az incidenst okozó személy által 2019. január 14-én került sor.
Ezt követően került sor az incidens körülményeinek tisztázása érdekében parancsnoki kivizsgálása
elrendelésére. Az Ügyfél adatvédelmi tisztviselőjének az adathordozó elveszítésének körülményeit
feltáró, […] által korábban készített rendőri jelentés 2019. január 28-án 07:30-kor került átadásra.
Az adatvédelmi tisztviselő így legkorábban ebben az időpontban értesülhetett az incidensről. A
parancsnoki kivizsgálás befejezésére 2019. február 8-án került sor.
Az Ügyfél adatvédelmi tisztviselője a parancsnoki kivizsgálás befejezését követően 2019. február
8-án 13:50-kor kereste meg az ORFK-t, melyben állásfoglalást kért arról, hogy az adatvédelmi
incidens az érintettek jogait és szabadságait érintően milyen szintű kockázattal jár. Az ORFK már
fentiekben is hivatkozott, 29000/4423-1/2019. ált. számú állásfoglalása 2019. február 12-én 15:45kor került kézbesítésre az Ügyfél részére.
Az ORFK állásfoglalása szerint a bekövetkezett incidens alapvetően kockázatosnak tekinthető,
mivel abban nem csak közérdekből nyilvános adatok (név, beosztás), hanem más, egyébként nem
nyilvános adatok is (születési adatok, TAJ szám) érintettek. Az azokhoz való jogosulatlan
hozzáférés, nyilvánosságra hozatal, vagy közlés azonban nem állapítható meg, továbbá az
incidensben különleges adatok sem érintettek, amely a kockázatokat mérséklő körülmény. Az
adatok elveszítésén túl azonban, a folyamatos bizalmassági sérülésnek való kitettség kockázata
indokolja az ORFK megítélése szerint, hogy az incidenst be kell jelenteni az általános adatvédelmi
rendelet 33. cikk (1) bekezdése alapján a Hatóságnak. Az ORFK arra is felhívta az Ügyfél
figyelmét, hogy az ideiglenes adatvédelmi szabályzatról szóló 15/2018. (V. 25.) számú ORFK
utasítás tartalmazza a rendőri szervekre irányadó incidenskezelési szabályzatot (91-101. pontok).
Az incidenst elkövető személy az ORFK véleménye szerint nem az e szabályzatban lévő
incidenskezelési eljárásrendnek megfelelően járt el, amikor nem jelentette haladéktalanul az
adatvédelmi incidenst a szervezeti egység vezetőjének.

4

A fentiek után az Ügyfél 2019. február 25-én adta fel postai úton az incidesbejelentésre szolgáló, a
Hatóság honlapján megtalálható, a szükséges adatokkal kitöltött formanyomtatványt. Az
incidensbejelentést tartalmazó levélküldemény végül 2019. február 28-án érkezett meg a
Hatósághoz és került iktatásra.
A Hatóság az ellenőrzést lezárta, és mivel a hatáskörébe tartozó jogsértést tapasztalt, megindította
hatósági eljárását, amelyben a jelen határozatot hozta.
II.

Alkalmazott jogszabályi rendelkezések

Az általános közigazgatási rendtartásról szóló 2016. évi CL. törvény (a továbbiakban: Ákr.) 99. §-a
alapján a hatóság – a hatáskörének keretei között – ellenőrzi a jogszabályban foglalt
rendelkezések betartását, valamint a végrehajtható döntésben foglaltak teljesítését.
Az általános adatvédelmi rendelet 2. cikk (1) bekezdése alapján a bejelentett incidenssel érintett
adatkezelésre az általános adatvédelmi rendeletet kell alkalmazni.
Az általános adatvédelmi rendelet 4. cikk 12. pontja határozza meg, hogy mi minősül adatvédelmi
incidensnek, ez alapján „adatvédelmi incidens”: a biztonság olyan sérülése, amely a továbbított,
tárolt vagy más módon kezelt személyes adatok véletlen vagy jogellenes megsemmisítését,
elvesztését, megváltoztatását, jogosulatlan közlését vagy az azokhoz való jogosulatlan
hozzáférést eredményezi.
Az általános adatvédelmi rendelet 33. cikk (1) és (2) bekezdése szerint az adatvédelmi incidenst
az adatkezelő indokolatlan késedelem nélkül, és ha lehetséges, legkésőbb 72 órával azután, hogy
az adatvédelmi incidens a tudomására jutott, bejelenti az 55. cikk alapján illetékes felügyeleti
hatóságnak, kivéve, ha az adatvédelmi incidens valószínűsíthetően nem jár kockázattal a
természetes személyek jogaira és szabadságaira nézve. Ha a bejelentés nem történik meg 72
órán belül, mellékelni kell hozzá a késedelem igazolására szolgáló indokokat is. Az adatfeldolgozó
az adatvédelmi incidenst, az arról való tudomásszerzését követően indokolatlan késedelem nélkül
bejelenti az adatkezelőnek.
Az információs önrendelkezési jogról és az információszabadságról szóló 2011. évi CXII. törvény
(a továbbiakban: Infotv.) 2. § (2) bekezdése szerint az általános adatvédelmi rendeletet az ott
megjelölt rendelkezésekben foglalt kiegészítésekkel kell alkalmazni.
Az Ákr. 101. § (1) bekezdés a) pontja alapján, ha a hatóság a hatósági ellenőrzés során jogsértést
tapasztal, megindítja a hatósági eljárását. Az Infotv. 38. § (3) bekezdése és 60. § (1) bekezdése
alapján a Hatóság az Infotv. 38. § (2) és (2a) bekezdés szerinti feladatkörében a személyes adatok
védelméhez való jog érvényesítése érdekében hivatalból adatvédelmi hatósági eljárást folytat.
Az Ákr. 103. § (1) bekezdése alapján az Ákr.-nek a kérelemre indult eljárásokra vonatkozó
rendelkezéseit az Ákr. 103 és 104. §-ában foglalt eltérésekkel kell alkalmazni.
Az Infotv. 61. § (1) bekezdés a) pontja alapján a Hatóság a 2. § (2) és (4) bekezdésében
meghatározott adatkezelési műveletekkel összefüggésben az általános adatvédelmi rendeletben
meghatározott jogkövetkezményeket alkalmazhatja.

5

Az általános adatvédelmi rendelet 83. cikk (7) bekezdése szerint, a felügyeleti hatóságok 58. cikk
(2) bekezdése szerinti korrekciós hatáskörének sérelme nélkül, minden egyes tagállam
megállapíthatja az arra vonatkozó szabályokat, hogy az adott tagállami székhelyű közhatalmi vagy
egyéb, közfeladatot ellátó szervvel szemben kiszabható-e közigazgatási bírság, és ha igen, milyen
mértékű. Az Infotv. 61. § (4) bekezdés b) pontja alapján, a bírság mértéke százezertől húszmillió
forintig terjedhet, ha az adatvédelmi hatósági eljárásban hozott határozatban kiszabott bírság
megfizetésére kötelezett költségvetési szerv, az általános adatvédelmi rendelet 83. cikke szerint
kiszabott bírság esetén.
Az általános adatvédelmi rendelet 58. cikk (2) bekezdés b) és i) pontja alapján, a felügyeleti
hatóság korrekciós hatáskörében eljárva elmarasztalja az adatkezelőt vagy adatfeldolgozót, ha
adatkezelési tevékenysége megsértette a rendelet rendelkezéseit, illetve a 83. cikknek
megfelelően közigazgatási bírságot szab ki, az adott eset körülményeitől függően az e
bekezdésben említett intézkedéseken túlmenően vagy azok helyett. Ugyanezen cikk (2) bekezdés
d) pontja alapján, a felügyeleti hatóság korrekciós hatáskörében eljárva utasítja az adatkezelőt
vagy az adatfeldolgozót, hogy adatkezelési műveleteit – adott esetben meghatározott módon és
meghatározott időn belül – hozza összhangba a rendelet rendelkezéseivel.
A közigazgatási bírság kiszabására vonatkozó feltételeket az általános adatvédelmi rendelet 83.
cikke tartalmazza. Az Infotv. 75/A. § - a szerint a Hatóság az általános adatvédelmi rendelet 83.
cikk (2)-(6) bekezdésében foglalt hatásköreit az arányosság elvének figyelembevételével
gyakorolja, különösen azzal, hogy a személyes adatok kezelésére vonatkozó – jogszabályban
vagy az Európai Unió kötelező jogi aktusában meghatározott – előírások első alkalommal történő
megsértése esetén a jogsértés orvoslása iránt – az általános adatvédelmi rendelet 58. cikkével
összhangban – elsősorban az adatkezelő vagy adatfeldolgozó figyelmeztetésével intézkedik.
Az Infotv. 61. § (2) bekezdés b) pontja alapján, a Hatóság elrendelheti határozatának – az
adatkezelő, illetve az adatfeldolgozó azonosító adatainak közzétételével történő – nyilvánosságra
hozatalát, ha azt közfeladatot ellátó szerv tevékenységével összefüggésben hozta.
Az Ákr. 104. § (1) bekezdés a) pontja szerint a Hatóság az illetékességi területén hivatalból
megindítja az eljárást, ha az eljárás megindítására okot adó körülmény jut a tudomására;
ugyanezen bekezdés (3) bekezdése alapján a hivatalbóli eljárás az első eljárási cselekmény
elvégzésének napján kezdődik, megindításáról az ismert ügyfél értesítése mellőzhető, ha az
eljárás megindítása után a hatóság nyolc napon belül dönt.
III.

Döntés

A Hatóság a feltárt tényállás alapján megállapította, hogy a bejelentett adatvédelmi incidenssel
kapcsolatban az Ügyfél az ORFK véleményének felhasználásával elvégzett egy kockázatelemzést,
amely során azt állapította meg, hogy az kockázattal jár az érintettek jogaira és szabadságaira
nézve, így az incidenst bejelentette a Hatóságnak.
A Hatóság megítélése szerint az incidens kockázatértékelése elfogadható. A Hatóság e körben
egyetért azzal, hogy az incidens kockázatos besorolását az adja, hogy a pendrive-on tárolt adatok
között megtalálhatóak voltak nem nyilvánosan hozzáférhető, illetve nem közérdekből nyilvános
adatok is, így az érintettek születési adatai, anyjuk neve és TAJ száma. Ezen, nem nyilvánosan
hozzáférhető adatok folyamatos bizalmassági sérülésnek való kitettsége pedig olyan kockázati

6

tényező, amely indokolja az incidens bejelentését az általános adatvédelmi rendelet 33. cikk (1)
bekezdése alapján.
Az általános adatvédelmi rendelet (75) preambulumbekezdésében foglaltak szerint, ha az
adatkezelésből – így jelen ügyben az adatok pendrive-on való tárolásából – személyazonosságlopás vagy személyazonossággal való visszaélés fakadhat, úgy az alapvetően kockázatosnak
minősül. Az érintettek születési adatai, anyjuk neve és különösképpen TAJ száma (a név és
munkahely, beosztás ismerete mellett) olyan adatok, amelyekkel elkövethető személyazonosságlopás, személyazonossággal visszaélés.
A Hatóság kiemeli, hogy az adatvédelmi incidens fogalmának elemei közül csak az adatok
elveszítése valósult meg jelen esetben. A biztonsági sérülés tehát közvetlenül csak az elveszítést
eredményezte, másfajta incidens megvalósulására (pl. jogosulatlan hozzáférés, nyilvánosságra
hozatal) nem utal konkrét körülmény. A további bizalmassági sérülésnek való kitettség kockázata
azonban fennáll az ügyben, mivel az adathordozó és azon tárolt adatok nem voltak semmilyen
technikai intézkedéssel védve a jogosulatlan hozzáféréstől. Az ilyen adatok megfelelő védelem
nélküli elveszítése ezért önmagában is kockázatos adatvédelmi incidenst eredményez, akkor is, ha
egyébként az azokhoz való jogosulatlan hozzáférés, nyilvánosságra hozatal, vagy az adatokkal
való egyéb visszaélés ténye nem is állapítható meg.
A kockázatos adatvédelmi incidens bejelentésére azonban nem került sor az általános
adatvédelmi rendelet 33. cikk (1) bekezdése által meghatározott határidőben, vagyis indokolatlan
késedelem nélkül, és ha lehetséges, legkésőbb 72 órával azután, hogy az adatvédelmi incidens az
adatkezelő tudomására jutott.
Az Ügyfél úgy nyilatkozott, hogy a pendrive elveszítésére valószínűleg 2019. január 11-én került
sor és aznap erről […] rövid úton a szolgálati elöljáróját is tájékoztatta, ezért a Hatóság megítélése
szerint az Ügyfél általi hivatalos tudomásszerzésnek ez az időpont minősül. A Hatóság megítélése
szerint a tudomásszerzés idejének megítélése szempontjából elég, ha olyan érdemi ügyintéző /
elöljáró tudomására jut az incidens bekövetkezésének ténye az adatkezelőnél, aki azt nem maga
okozta, és akinek minden lehetősége és eszköze megvolt a releváns döntéshozók, tisztviselő
értesítésére. Ezt az értelmezést alátámasztja a 29. cikk szerinti Adatvédelmi Munkacsoport
iránymutatása is az adatvédelmi incidens bejelentéséről, amely alapján „tudomásszerzésnek az
minősül, amikor az adatkezelő észszerű bizonyossággal meggyőződött arról, hogy olyan
biztonsági incidens történt, amelynek következtében a személyes adatok veszélybe kerültek.”2
Az Ügyfélnek a fentiek alapján 2019. január 11. napon, a szolgálati elöljáró tudomásszerzésétől
számítva 72 óra állt rendelkezésére arra, hogy az incidens által jelentett kockázatokat mérlegelje
és azzal kapcsolatban megtegye az esetleges bejelentést a Hatósághoz, amennyiben azt állapítja
meg, hogy az incidens kockázattal jár az érintettek jogaira és szabadságaira nézve. Ehhez képest
a Hatóságnak az incidensbejelentés megküldésére – a postai borítékon lévő, a küldemény
feladása dátumát igazoló postai pecsét szerint – 2019. február 25-én került sor. Ezek alapján az
incidensről való tudomásszerzés és a bejelentés között összesen 45 nap telt el, amely az általános
adatvédelmi rendelet által főszabályként előírt bejelentési határidő tizenötszörös túllépését jelenti.
A Hatóság az incidensbejelentési kötelezettséggel kapcsolatban kihangsúlyozza, hogy ha a
tudomásszerzéstől számított 72 órás határidőt az adatkezelő nem tudja tartani, úgy minden
2

Lásd: 29. cikk szerinti adatvédelmi munkacsoport: Iránymutatás az adatvédelmi incidensek (EU) 2016/679 rendelet
szerinti bejelentéséről, 10. oldal.

7

esetben igazolnia kell a késedelmes bejelentés indokait a Hatóság felé. A késedelmes bejelentés
indokait az adatkezelő abban jelölte meg az incidensbejelentésében, hogy az ügy teljes körű
parancsnoki kivizsgálása volt szükséges, valamint állásfoglalást kért az ORFK-tól arra
vonatkozóan, hogy az incidens az érintettek jogai és szabadságai tekintetében milyen
kockázatúként értékelhető. A parancsnoki kivizsgálás az ügyben 2019. február 8-án zárult le, az
ORFK állásfoglalása pedig 2019. február 12-én 15:45-kor került kézbesítésre az Ügyfél részére.
A Hatóság nem tudja elfogadni az Ügyfél fenti indokait a bejelentési határidő többszörös
túllépésére vonatkozóan. Ennek oka, hogy az incidens bekövetkezésének összes körülményéről,
és az érintett személyes adatok köréről az Ügyfél már 2019. január 11-én, az erről szóló rövid utas
értesítés megtételekor tudomást szerzett a pendrive-ot véletlenül elveszítő […]-tól. Az incidens
kockázatértékeléséhez szükséges valamennyi tény és körülmény gyakorlatilag ettől az időponttól
kezdve rendelkezésére állt az Ügyfélnek, illetve rövid úton tudott volna egyeztetni az incidensben
érintett munkavállalójával annak további pontosítása érdekében. A Hatóság megjegyzi, hogy
irreleváns a 72 órás bejelentési határidő számítása szempontjából, hogy az incidens pénteki
napon történt és ezért az incidensbejelentési határidő hétvégi napokat is magába foglalt. Ez
különösen azért is igaz, mivel az Ügyfél olyan kiemelt jelentőségű rendvédelmi feladatokat ellátó
államigazgatási szervként működik, amelynek gyakorlatilag az év minden napján, napi 24 órában
biztosítania kell, hogy el tudja látni a közfeladatait.
Az Ügyfél által hivatkozott parancsnoki kivizsgálás eredményének bevárása nem szolgáltathat
önmagában indokot az incidens késedelmes bejelentésére, különösképpen azért, mert annak fő
célja nem is az incidenst kockázatainak értékelése volt, hanem az abban érintett munkavállaló
fegyelmi felelősségének megállapítása. Ezt támasztja alá, hogy a kivizsgálásról készült
jegyzőkönyv végén is csupán a fegyelmi felelősség kérdésében van megállapítás az Ügyfél
informatikai szabályzatának megsértése miatt.
A Hatóság továbbá az ORFK kockázatértékeléssel kapcsolatos válaszának bevárását sem tudja
elfogadni, mint a 72 órás bejelentési határidő átlépésére vonatkozó indokot. A Hatóság ezzel
kapcsolatban kiemeli, hogy Ügyfél bűnüldözési, bűnmegelőzési, rendvédelmi és
igazgatásrendészeti feladatokat ellátó költségvetési szerv, és mint ilyen a személyes adatok
kezelése szempontjából kiemelt jelentőségű államigazgatási intézmény. Működése során
nagyszámban kezel rendkívül érzékeny, önmagában is magas kockázatot jelentő személyes
adatokat. Az Ügyfél által végzett adatkezelésekben főként nem is az incidensben érintett, a
foglalkoztatási jogviszonnyal összefüggő személyes adatok érintettek, hanem bűnüldözési célból3
kezelt, rendkívül érzékeny adatok. A Hatóság megítélése szerint ezért Ügyfélnél elvárható, hogy
az adatvédelmi tudatosság szintje rendkívül magas legyen. Elvárható ezért az Ügyféltől, hogy ha
egy adatvédelmi incidens a tudomására jut, azzal kapcsolatban önállóan el tudja végezni a
kockázatok értékelését és mérlegelni tudja, hogy az bejelentési kötelezettség alá esik-e vagy sem.
Ez főként igaz a jelen ügy tárgyát képező esetre, ahol gyakorlatilag a tudomásszerzés
időpontjában valamennyi releváns adat rendelkezésre állt.
3

Lásd: Infotv. 3. § 10a. pont: bűnüldözési célú adatkezelés: a jogszabályban meghatározott feladat- és hatáskörében a
közrendet vagy a közbiztonságot fenyegető veszélyek megelőzésére vagy elhárítására, a bűnmegelőzésre, a
bűnfelderítésre, a büntetőeljárás lefolytatására vagy ezen eljárásban való közreműködésre, a szabálysértések
megelőzésére és felderítésére, valamint a szabálysértési eljárás lefolytatására vagy ezen eljárásban való
közreműködésre, továbbá a büntetőeljárásban vagy szabálysértési eljárásban megállapított jogkövetkezmények
végrehajtására irányuló tevékenységet folytató szerv vagy személy (a továbbiakban együtt: bűnüldözési adatkezelést
folytató szerv) ezen tevékenység keretei között és céljából - ideértve az ezen tevékenységhez kapcsolódó személyes
adatok levéltári, tudományos, statisztikai vagy történelmi célból történő kezelését is - (a továbbiakban együtt:
bűnüldözési cél) végzett adatkezelése.

8

Ezzel összefüggésben hangsúlyozandó, hogy a Hatóságnak való bejelentés főszabály szerint
kötelező, és csak akkor mellőzhető, ha valószínűsíthető, hogy az incidensnek semmilyen
kockázata nincs az érintettekre nézve. Márpedig ha az incidens kockázatának megítélése a jelen
ügyben nehézséget jelentett, az már önmagában arra mutat, hogy a bejelentés mellőzésének nem
álltak fenn a feltételei.
Szükséges azt is megjegyezni, hogy ha a Hatóság a bejelentésre vonatkozó 72 órás határidő
átlépésével kapcsolatban elfogadná az Ügyfél azon indokát, hogy szükséges volt az ORFK
válaszának bevárása, úgy a válasz 2019. február 12-én 15:45-kor történő megérkezése és az
incidens tényleges bejelentése (2019. február 25.) között még mindig további 13 nap telne el,
amely szintén többszörösen indokolatlanul túllépi a rendelet szerinti 72 órás határidőt.
A Hatóság a fentiek alapján megállapította, hogy az Ügyfél tudomásszerzése (2019. január 11.) és
az adatvédelmi incidens bejelentése (2019. február 25.) között 45 nap telt el. Az Ügyfél
nyilatkozatában megjelölt időpont (2019. február 12. nap 15:45 perc) figyelembe vétele esetén is
13 nap telt el az incidensről való tudomásszerzés és az incidens Hatóságnak történő bejelentése
között.
A Hatóság a késedelem Ügyfél általi igazolását a fentiek alapján nem fogadta el, mivel az általános
adatvédelmi rendelet 33. cikkében előírt bejelentési kötelezettség teljesítése érdekében az
adatkezelő köteles intézkedni az első figyelmeztető jelzés alapján, és megállapítani, hogy valóban
történt-e incidens, és lehetőleg 72 órán belül vizsgálatot folytatni, valamint bizonyítékokat és más
lényeges részleteket gyűjteni.
Az incidens időben történő bejelentése előtt az sem lehet akadály, ha nem állnak rendelkezésre
pontos információk, mivel az általános adatvédelmi rendelet 33. cikk (4) bekezdése lehetővé teszi,
hogy a bejelentésre részletekben, szakaszosan kerüljön sor. A Hatóság hangsúlyozza azt is, hogy
incidens észlelése esetén haladéktalanul értesíteni kell a megfelelő vezetési szinten lévő felettest,
hogy az incidenst kezelni és szükség szerint jelenteni lehessen a 33. és – adott esetben – a 34.
cikknek megfelelően.4 Az incidens megfelelő kezelése szempontjából a bejelentés szakaszos
megtétele elfogadható megoldás az adatkezelő részéről akkor, ha egyébként nem teljesen biztos a
kockázatok értékelését illetően, illetve ennek lefolytatására még nem áll rendelkezésére
valamennyi információt, azt azonban már nagy valószínűséggel meg tudja állapítani, hogy
adatvédelmi incidens történt.
Jelen esetben az incidens technikai szempontból viszonylag egyszerű megítélésű és azzal
kapcsolatban a legtöbb adat (lényegében a bejelentés megtételéhez szükséges összes releváns
adat) már a tudomásszerzés időpontjában rendelkezésre állt, így a 72 órán belüli – akár szakaszos
– bejelentéstétel feltételei mindenképpen adottak voltak. Nincs annak akadálya, hogy az
adatkezelő kiegészítse az incicensbejelentését a 72 órás határidőt követően tudomására jutott
tényekkel (pl. jelen ügyben a parancsnoki kivizsgálás eredményével, illetve az ORFK-tól kért
állásfoglalással).

4

Vö. A személyes adatok feldolgozása vonatkozásában az egyének védelméről és az ilyen adatok szabad áramlásáról szóló
95/46/EK európai parlamenti és tanácsi irányelv 29. cikke szerint létrehozott Adatvédelmi Munkacsoport WP 250rev.01
számú iránymutatása az adatvédelmi incidensek (EU) 2016/679 rendelet szerinti bejelentéséről, melyet az Európai
Adatvédelmi Testület is álláspontjaként ismert el.

9

A Hatóság kiemeli továbbá, hogy ha az adatkezelő rendelkezik adatvédelmi tisztviselővel, úgy őt
az incidens bekövetkezéséről a tudomásszerzés után haladéktalanul értesíteni kell, hogy a
szükséges intézkedéseket megtehesse. Jelen ügyben az adatvédelmi tisztviselő értesítésére is
bőven a tudomásszerzéstől számított 72 órán túl, 2019. január 28-án 07:30-kor került sor, amely a
Hatóság megítélése szerint szintén elfogadhatatlan gyakorlat az Ügyfél részéről.
A Hatóság végül figyelembe vette azt, hogy az Ügyfél rendelkezik az adatvédelmi incidensek
kezelésére vonatkozó belső eljárásrenddel, amelyet a már többször hivatkozott, az ideiglenes
adatvédelmi szabályzatról szóló 15/2018. (V. 25.) számú ORFK utasítás (a továbbiakban:
Utasítás) tartalmaz. Az Ügyfél az ügy tárgyát képező adatvédelmi incidens kezelésével
kapcsolatban nem csak az általános adatvédelmi rendeletben foglaltakat, hanem saját belső
eljárásrendjét sem tartotta be az alábbiak miatt.
Az Utasítás 93. pontja alapján az adatvédelmi incidens észlelését követően azt azonnal jelenteni
kell a szervezeti egység vezetőjének. A jelen ügyben ez megtörtént, hiszen az incidenst okozó
személy a rendelkezésre álló adatok alapján azt még a pendrive elveszítésének napján rövid úton
jelentette szolgálati elöljárójának, továbbá erről (még mindig 72 órán belül) rendőri jelentésben
tájékoztatta a szervezeti egység vezetőjét, így Budapest rendőrfőkapitányát. A Hatóság véleménye
szerint ezért az adatvédelmi incidens kezelése szempontjából, az azt okozó […] megfelelően
kezelte a kialakult helyzetet, mind az általános adatvédelmi rendelet által támasztott elvárások,
mind az Utasításban foglaltak alapján. Az incidenskezelés szempontjából részére ezért csupán az
Ügyfél informatikai biztonsági előírásainak be nem tartása róható fel (ennek felrovására pedig
fegyelmi eljárásban is sor került).
Az Utasítás 94. pontja alapján a szervezeti egység vezetője vagy az általa kijelölt személy a jelzést
követően azonnal tájékozódik az eset lényeges körülményeiről és a kárenyhítési intézkedések
megtétele mellett értékeli annak az érintettek jogaira nézve gyakorolt hatásának súlyosságát. Az
Utasítás 95. pontja alapján a hatások felmérése után a szervezeti egység vezetője vagy az általa
kijelölt személy felméri az incidenssel jelentett kockázatokat. Amennyiben úgy ítéli meg, hogy az
incidens kockázatos besorolású, úgy soron kívül és a szolgálati út kihagyásával közvetlenül értesíti
a szerv adatvédelmi tisztviselőjét.
A jelen ügyben az Utasítás fenti, 94-95. pontjai szerinti előírások betartására már nem került sor.
Az Ügyfél a tudomásszerzést követően nem tájékozódott azonnal és nem mérte fel saját maga a
kockázatokat, valamint nem értesítette soron kívül a szerv adatvédelmi tisztviselőjét. A kockázatok
értékelését az Ügyfél az incidens viszonylag egyszerű megítélése és a releváns adatok
rendelkezésre állása ellenére nem végezte el saját hatáskörben, hanem azzal kapcsolatban
bevárta az ORFK válaszát, amely 2019. február 12-én érkezett meg. Az adatvédelmi tisztviselő
értesítésére is csak jóval később, a tudomásszerzéstől számított 72 órán túl, 2019. január 28-án
került sor.
Az Utasítás 98. pontja szerint az adatvédelmi tisztviselő indokolatlan késedelem nélkül, de
legkésőbb az észleléstől számított 72 órán belül a rendelkezésre álló adatokat bejelenti a
Hatóságoz az e célból rendszeresített felületen keresztül […]. Az Utasítás 99. pontja kiemeli, hogy
ha a bejelentés nem tehető meg 72 órán belül, akkor meg kell jelölni a késedelem okait, az előírt
információkat pedig – további indokolatlan késedelem nélkül – részletekben is közölni lehet. Az
Ügyfél az incidenskezeléssel kapcsolatban ezen előírásokat sem tartotta be, hiszen nem történt
meg az incidens – akár szakaszos – bejelentése a Hatóság felé az előírt határidőben, annak
ellenére, hogy az eset értékelésével kapcsolatban valamennyi releváns információ rendelkezésre

10

állt. Megjegyzendő, hogy az eset indokolatlan késedelem nélküli bejelentésére még akkor sem
került sor, amikor az Ügyfél már megkapta az ORFK-tól a kért állásfoglalást 2019. február 12-én,
hiszen a tényleges bejelentés megtételével még innen számítva is további 13 napot várt, egészen
2019. február 25-ig.
A fentiek alapján a Hatóság megállapította, hogy az Ügyfél megsértette az általános adatvédelmi
rendelet 33. cikk (1) bekezdésében foglalt kötelezettségét, mivel az alapvetően kockázatos
adatvédelmi incidenst nem jelentette be a tudomásszerzést követően indokolatlan késedelem
nélkül. Tette ezt annak ellenére, hogy az incidenskezeléssel kapcsolatban belső eljárásrenddel is
rendelkezik, amely előírásainak szintén nem feleltethető meg az incidens kezelése.
A Hatóság emellett utasította az Ügyfelet arra, hogy tegye meg a szükséges intézkedéseket annak
érdekében, hogy egy esetleges jövőbeni adatvédelmi incidens bejelentése az általános
adatvédelmi rendelet 33. cikk (1) bekezdésében előírt határidőben megvalósuljon.
A Hatóság az alkalmazott bírsággal kapcsolatos döntés során a rendelet 83. cikk (2) bekezdése
alapján mérlegelte az ügy összes körülményét. Annak eldöntésekor, hogy szükség van-e
közigazgatási bírság kiszabására, illetve a közigazgatási bírság összegének megállapítása során,
az alábbiakat vette figyelembe.
Ügyfél költségvetési szerv, melynek esetében az Infotv. 61. § (4) bekezdés b) pontja alapján a
bírság mértéke százezertől húszmillió forintig (HUF) terjedhet. Az Ügyfelet ezt megelőzően a
személyes adatok védelmére vonatkozó jogszabályi rendelkezések megsértése miatt a Hatóság
még nem marasztalta.
A Hatóság az alkalmazott szankció megállapításakor figyelembe vette, hogy az incidenssel érintett
személyes adatok kezelése az adatok jellegéből, illetve az érintettek köréből fakadóan magasabb
kockázattal jár, mivel azoknak a jogosulatlan megismerése jelentős következménnyel járhat az
érintettek számára. A kezelt személyes adatok köre, jellege, valamint az érintettek köre
(munkavállalók, szolgálati jogviszonnyal érintettek) is azt támasztják alá, hogy az ilyen adatok
kezelésekor az adatkezelőknek fokozott elővigyázatossággal kell eljárniuk, és az ilyen kategóriájú
személyes adatokra vonatkozó jogsértés esetén súlyosabb szankcionálás lehet indokolt.
A Hatóság továbbá figyelembe vette, hogy az Ügyfél nem csupán az adatvédelmi incidens
Hatóság részére történő bejelentésének nem tett eleget indokolatlan késedelem nélkül, hanem
azzal kapcsolatos intézkedések megtételéről – így különösen a kockázatelemzésről – is csak az
incidensről való tudomásszerzést követő 27. napon, 2019. február 8-án intézkedett, ráadásul ezt
nem is saját hatáskörben végezte el, hanem azt gyakorlatilag a felettes szervével (ORFK)
végeztette el. Az Ügyfél incidenskezelése továbbá nem csak az általános adatvédelmi rendelet,
hanem saját belső incidenskezelési eljárásrendjének sem feleltethető meg.
Enyhítő körülményként vette figyelembe a Hatóság, hogy a feltárt tényállás alapján az incidens
bekövetkezése nem vezethető vissza az Ügyfélnél fennálló komolyabb adatbiztonsági problémára,
mivel az adatok elvesztése – a belső informatikai biztonsági szabályzat megsértésével elkövetett –
munkavállalói gondatlanság eredménye. A Hatóság emellett azt is figyelembe vette, hogy az
Ügyfél, bár nem indokolatlan késedelem nélkül, de bejelentette a Hatóság számára az adatvédelmi
incidenst, és az egyéb, az adatvédelmi incidenst követően hozott intézkedései is elfogadhatóak a
kockázatok csökkentése érdekében.

11

A Hatóság figyelemmel volt arra is, hogy az Ügyfél együttműködött a Hatósággal az ügy
kivizsgálása során, noha e magatartást – mivel a jogszabályi kötelezettségek betartásán nem ment
túl – kifejezetten enyhítő körülményként nem értékelte.
A fentiek alapján a Hatóság szükségesnek tartja bírság kiszabását, az Infotv. 75/A. § szerinti
figyelmeztetés alkalmazása jelen esetben nem lenne megfelelő jogkövetkezmény. A szankció
kapcsán a Hatóság az incidenskezelésben tapasztalható, a szabályozás ellenére fennálló súlyos
gyakorlati hiányosságokat rendszerszintű problémának tekintette, ami indokolja a súlyosabb
szankció, így a bírság kiszabását. Megjegyzi továbbá a Hatóság, hogy bírság összege
meghatározásakor figyelemmel volt arra is, hogy az Ügyfél az ország egyik legnagyobb rendőrfőkapitánysága, amelynek egyrészt minden lehetősége adott, hogy adatkezelési folyamatait
megfelelően megszervezze (ez tevékenysége jellegénél fogva sem okozhat semmilyen
nehézséget számára), másrészt méretéből adódóan jelentős költségvetési erőforrásokkal
rendelkezik, így a bírság szankció is csak akkor érheti el célját, ha legalábbis érzékelhető
nagyságú a megbírságolt adatkezelő számára.
Az Ügyfél közfeladatot ellátó, költségvetési szerv, és a jogsértő adatkezelésre e közfeladata
ellátásával összefüggésben került sor. A Hatóság ezért az Infotv. 61. § (2) bekezdés b) pontja
alapján elrendelte a határozatnak az adatkezelő, vagyis az Ügyfél azonosító adatainak
közzétételével történő nyilvánosságra hozatalát.
IV.

Egyéb kérdések

A Hatóság hatáskörét az Infotv. 38. § (2) és (2a) bekezdése határozza meg, illetékessége az
ország egész területére kiterjed.
Az Ákr. 112. §-a, és 116. § (1) bekezdése, illetve a 114. § (1) bekezdése alapján a határozattal
szemben közigazgatási per útján van helye jogorvoslatnak.
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság
döntésével szembeni közigazgatási per törvényszéki hatáskörbe tartozik, a perre a Kp. 13. § (11)
bekezdése alapján a Fővárosi Törvényszék kizárólagosan illetékes. A polgári perrendtartásról
szóló 2016. évi CXXX. törvénynek (a továbbiakban: Pp.) – a Kp. 26. § (1) bekezdése alapján
alkalmazandó – 72. §-a alapján a törvényszék hatáskörébe tartozó perben a jogi képviselet
kötelező. Kp. 39. § (6) bekezdése szerint – ha törvény eltérően nem rendelkezik – a keresetlevél
benyújtásának a közigazgatási cselekmény hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9. § (1) bekezdés b) pontja szerint az ügyfél jogi
képviselője elektronikus kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A
tárgyalás tartása iránti kérelem lehetőségéről szóló tájékoztatás a Kp. 77. § (1)-(2) bekezdésén
alapul. A közigazgatási per illetékének mértékét az illetékekről szóló 1990. évi XCIII. törvény
(továbbiakban: Itv.) 44/A. § (1) bekezdése határozza meg. Az illeték előzetes megfizetése alól az
Itv. 59. § (1) bekezdése és 62. § (1) bekezdés h) pontja mentesíti az eljárást kezdeményező felet.

12

Az Ákr. 132. §-a szerint, ha a kötelezett a hatóság végleges döntésében foglalt kötelezésnek nem
tett eleget, az végrehajtható. A Hatóság határozata az Ákr. 82. § (1) bekezdése szerint a közléssel
véglegessé válik. Az Ákr. Az Ákr. 133. §-a értelmében a végrehajtást - ha törvény vagy
kormányrendelet másként nem rendelkezik - a döntést hozó hatóság rendeli el. Az Ákr. 134. §-a
értelmében a végrehajtást - ha törvény, kormányrendelet vagy önkormányzati hatósági ügyben
helyi önkormányzat rendelete másként nem rendelkezik - az állami adóhatóság foganatosítja. Az
Infotv. 60. § (7) bekezdése alapján a Hatóság határozatában foglalt, meghatározott cselekmény
elvégzésére, meghatározott magatartásra, tűrésre vagy abbahagyásra irányuló kötelezés
vonatkozásában a határozat végrehajtását a Hatóság foganatosítja.
Budapest, 2019. június 25.
Dr. Péterfalvi Attila
elnök
c. egyetemi tanár

13

