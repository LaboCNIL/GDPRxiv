Ügyszám: NAIH/2019/2472/

Tárgy: kérelemnek helyt adó határozat

HATÁROZAT
A Nemzeti Adatvédelmi és Információszabadság Hatóság (a továbbiakban: Hatóság) két érintett
természetes személy (a továbbiakban: Kérelmező I. és Kérelmező II.) kérelmére a Budapest Környéki
Törvényszékkel (1146 Budapest, Thököly út 97-101.) (a továbbiakban: Kérelmezett) szemben a
Kérelmezők egyesületi tagságával kapcsolatos adatoknak a listázása és a 2019. február 22-i vezetői
értekezlet részvevői részére való továbbítása miatt indult adatvédelmi hatósági eljárásban az alábbi
döntéseket hozza.
I. A Kérelmező I. és a Kérelmező II. kérelmének részben helyt ad és megállapítja, hogy a
Kérelmezett a Kérelmező I. és a Kérelmező II. személyes adatait a GDPR 5. cikk (1) bekezdés b)
pont szerinti célhoz kötöttség elvét és a GDPR 6. cikkét megsértve jogellenesen kezelte, amikor az
adatokat a tagdíjlevonástól eltérő célból egy külön listán legyűjtötte, és harmadik személyek
számára hozzáférhetővé tette.
II. Kötelezi a Kérelmezettet, hogy jelen határozat véglegessé válásától számított 15 (tizenöt) napon
belül a továbbított adatok törlésének szükségességéről értesítse mindazon személyeket, akik a
2019. február 22-i rendkívüli vezető értekezleten részt vettek, és a lista törlésére vonatkozó
felszólításáról korábban nem értesültek.
III. A jogellenes adatkezelés megtiltására irányuló kérelem vonatkozásában a Hatóság az eljárást
VÉGZÉSSEL megszünteti.
IV. A Hatóság a Kérelmezők bírság kiszabása iránt előterjeszett kérelmét elutasítja, és hivatalból az
I. pontban megjelölt jogellenes adatkezelés miatt a Kérelmezettet jelen határozat véglegessé
válásától számított 30 napon belül
3.000.000 Ft, azaz hárommillió forint
adatvédelmi bírság
megfizetésére kötelezi.
V. A Hatóság hivatalból elrendeli jelen határozatnak a Kérelmezett azonosító adatainak
közzétételével történő nyilvánosságra hozatalát a Hatóság honlapján.
A II. pontban előírt intézkedések megtételét a Kérelmezettnek az intézkedés megtételétől számított
15 napon belül kell írásban – az azt alátámasztó bizonyítékok előterjesztésével együtt – igazolnia a
Hatóság felé.
A bírságot a Hatóság központosított bevételek beszedése célelszámolási forintszámlája (1003200001040425-00000000 Központosított beszedési számla IBAN: HU83 1003 2000 0104 0425 0000
0000) javára kell megfizetni. Az összeg átutalásakor a NAIH/2019/2472. BÍRS. számra kell
hivatkozni.
Ha a Kérelmezett a bírságfizetési kötelezettségének határidőben nem tesz eleget, késedelmi
pótlékot köteles fizetni. A késedelmi pótlék mértéke a törvényes kamat, amely a késedelemmel
érintett naptári félév első napján érvényes jegybanki alapkamattal egyezik meg.

2

A II. pont szerinti kötelezettség nem teljesítése, illetve a bírság és a késedelmi pótlék meg nem
fizetése esetén a Hatóság elrendeli a határozat végrehajtását.
A Hatóság felhívja a Kérelmezett figyelmét arra, hogy a határozat megtámadására nyitva álló
keresetindítási határidő lejártáig, illetve közigazgatási per esetén a bíróság jogerős határozatáig a
vitatott adatkezeléssel érintett adatok nem törölhetők, illetve nem semmisíthetők meg.
Jelen határozattal szemben közigazgatási úton jogorvoslatnak nincs helye, de az a közléstől
számított 30 napon belül a Fővárosi Törvényszékhez címzett keresettel közigazgatási perben
megtámadható. A keresetlevelet a Hatósághoz kell benyújtani, elektronikusan, amely azt az ügy
irataival együtt továbbítja a bíróságnak. A tárgyalás tartása iránti kérelmet a keresetben jelezni kell.
A teljes személyes illetékmentességben nem részesülők számára a bírósági felülvizsgálati eljárás
illetéke 30.000 Ft, a per tárgyi illetékfeljegyzési jog alá esik. A Fővárosi Törvényszék előtti eljárásban
a jogi képviselet kötelező.
INDOKOLÁS
I. Az eljárás menete és a tényállás tisztázása
A Kérelmező I. és Kérelmező II. 2019. március 19-én kérelmet nyújtott be a Hatósághoz, amelyben
előadták, hogy 2019. február 22-én 10 óra 30 perckor dr. Gerber Tamás, a Budapest Környéki
Törvényszék elnöke rendkívüli vezetői értekezletet tartott a törvényszék 1146 Budapest, Thököly út
97-101. szám alatti épületében, amelyen 14 járásbíróság elnöke vagy elnökhelyettese, továbbá a
törvényszék kollégiumvezetői vettek részt. Az értekezleten dr. Gerber Tamás arról tájékoztatta a
jelenlévőket, hogy ő az előző nappal kilépett a Magyar Bírói Egyesületből (a továbbiakban: MABIE
vagy Egyesület), és azt kérte a vezetőktől, hogy beszéljenek a törvényszék és járásbíróságok
bíráival, hogy ők is fontolják meg a kilépést. Ennek érdekében átadott egy nyomtatott listát a MABIE
Pest Megyei Alapszervezetének tagjairól. A lista – 51 bíró esetében – a szolgálati hely, bíró neve
mellett a bíró adóazonosító jelét is tartalmazta, illetve szerepeltek rajta a „levonás” és „jogcíme
elnevezése” oszlopok, amelyekben a „kamarai tagdíj” szöveg van feltüntetve.
A listát a bírák bérnyilvántartási adatain végzett szűrés útján állították elő, és ennek eredményeként
a lista a Budapest Környéki Törvényszék területén szolgálatot teljesítő, MABIE-tagsággal
rendelkező bírák adatait tartalmazta, és ezeket az adatokat dr. Gerber Tamás az érintettek tudta és
hozzájárulása nélkül osztotta meg a bírósági vezetőkkel.
A Hatósághoz benyújtott kérelmek nem tartalmazták a Kérelmezők azonosításához szükséges
adatokat és a megjelölt jogsértés orvoslása iránti döntésre vonatkozó határozott kérelmet, ezért a
Hatóság a Kérelmezőket ezen hiányok pótlására hívta fel. A Kérelmezők a Hatóság hiánypótlási
felhívásának eleget tettek, az azonosításhoz szükséges adataik közlésével egyidejűleg
kérelmükben a Hatóságtól a jogsértés kivizsgálását, a jogellenes adatkezelés tényének
megállapítását, a jogellenes adatkezelés megtiltását kérték. Kérelmezők kérték továbbá a jogsértés
miatt bírság kiszabását kérte. Kérelmezők továbbá megfontolásra ajánlották, hogy a Hatóság az
Infotv. 70. § (1) szerinti büntető-, valamint fegyelmi eljárást kezdeményezzen dr. Gerber Tamással
szemben
Kérelmezők kérték továbbá személyes adataik zártan kezelését,
Kérelmező II. megküldte az értekezleten kiosztott, 51 fő adatait tartalmazó lista másolatát.
Az eljárásban vizsgált lista adattartalma a következő:
• „Szervezeti egység megnevezése” oszlopban pl. BKT P. K-M. Koll. Polg. I. fokú szakág,
Monori Járásbíróság, BKT Büntető Kollégium, stb. megnevezések

3

•
•
•
•

„Név” oszlopban 51 fő neve,
„Adóazonosító jel” oszlopban minden sorban az adóazonosító jelek,
„Levonás/le(vonás jogcíme)” oszlopban minden sorban a „86790”-es szám,
„Jogcím elnevezése” oszlopban minden sorban a „kamarai tagdíj” megjelölés.

A Kérelmező I. által csatolt, a MABIE-hez való belépéskor aláírt „Belépési nyilatkozat” szerint a tag
vállalja, „hogy az Egyesület részére megállapított tagdíjat 20….. hónap 01. napjától rendszeresen
megfizetem, hozzájárulok, hogy azt az illetményemből levonják. Tudomásul veszem, hogy a tagdíj
összegével a személyi jövedelemadóm alapját csökkenthetem.” A nyilatkozat tartalmazza az érintett
azonosításához szükséges adatokat (név, születési hely, idő, anyja neve, lakcím, beosztás),
valamint a MABIE mint jogosult megnevezését.
A Hatóság az ügyben az Infotv. 60. § (1) bekezdése alapján a személyes adatok védelméhez való
jog érvényesülése érdekében az érintettek erre irányuló kérelmére adatvédelmi hatósági eljárást
indított, és elrendelte a Kérelmezők adatainak zártan kezelését.
A Hatóság az adatvédelmi hatósági eljárás megindításáról értesítette a Kérelmezettet, egyidejűleg
a tényállás tisztázása érdekében tájékoztatást kért a Kérelmezettől az eset körülményeiről.
A Kérelmezett által adott tájékoztatás szerint a listán szereplő adatok legyűjtésére vonatkozó kérést
törvényszéki elnöki minőségében dr. Gerber Tamás adta ki, annak megállapítására, hogy a
törvényszéken az Egyesületnek hány tagja van, és a vezetők közül kik a tagjai. Az adószámok
kigyűjtésére a kérés nem vonatkozott, ez az adat irreleváns volt. A listát a Gazdasági Hivatal
készítette, tekintettel arra, hogy az egyesületi tagok illetményéből a törvényszék vonja le és utalja a
tagdíjat. A listán szereplő adatokat a Budapest Környéki Törvényszék kezeli. Az egyesületi tagok
adatait nem külön adatbázisban tárolják, de – mint azt jelezte – az egyesületi tagok kérésére a
tagdíjat a törvényszék által folyósított illetményből a törvényszék vonja le és utalja ki, így
információval rendelkezik arról, kik kérték ezt. A lista megsemmisítésre került a vezetői értekezletet
követően. A listát dr. Gerber Tamás csupán abból a célból ismerte meg, hogy a vezetők, akik ebben
nem voltak biztosak, meg tudjanak győződni arról, hogy MABIE tagként tartják-e őket nyilván. A listát
a rendkívüli vezetői értekezlet résztvevői tekintették meg, arról dr. Gerber Tamásnak nincsen
tudomása, hogy közülük mindenki megtekintette-e.
A vezetői értekezleten a jelenléti ív szerint dr. Gerber Tamás, valamint 18 járásbírósági elnök és
kollégiumvezető vett részt. Közülük 8 fő adata szerepel az 51 főt tartalmazó listán.
A törvényszék elnöke tehát tudomást szerzett 8 vezető érdek-képviseleti tagságának tényéről,
valamint 43 egyéb, a törvényszéken szolgálatot teljesítő bíró érdek-képviseleti tagságának tényéről.
A közléssel az értekezleten az elnök mellett részt vett 18 fő vezető pedig tudomást szerzett 51 bíró
érdek-képviseleti tagságra vonatkozó adatáról. (Értelemszerűen a 8 fő vezető a saját tagságára
vonatkozó adatát is megismerte.) Több vezető az általa vezetett járásbíróságon szolgálatot teljesítő
bíró ezen adatához jutott.
Az adatokat tartalmazó lista az értekezleten papír alapon kiosztásra került. A szétosztás tényét
bizonyítja az a – lentebb részletezett – e-mail, amelyben dr. Gerber Tamás a kiosztott lista
megsemmisítésére kéri fel a résztvevőket.
A Hatóság a tényállás tisztázása érdekében tájékoztatást kért a Kérelmezettől arról, hogy Dr. Gerber
Tamás mikor és milyen tartalmú utasítást adott az értekezleten részt vett, és a listát megkapó
bírósági vezetőknek a MABIE-tag bírák adatait tartalmazó lista kezelésére vonatkozóan.
A Kérelmezett a végzésre válaszolva úgy nyilatkozott, hogy a lista kezelésére vonatkozóan
semmilyen utasítást nem adott, egyúttal megküldte a Hatóság által kért e-mail másolatát. E szerint
a következő tartalmú e-mailt 2019. február 26-án 08.12-kor dr. Gerber Tamás feladóként 17 személy

4

részére küldte meg: „a február 22-én megtartott rendkívüli vezetői értekezleten átadott, a MABIEtagok névsorát tartalmazó listát kérem, hogy nyilvánosságra ne hozza, azt szíveskedjen
megsemmisíteni!“
A Kérelmezett közfeladatot ellátó szerv.
II. Alkalmazandó jogszabályi előírások
A természetes személyeknek a személyes adatok kezelése tekintetében történő védelméről és az
ilyen adatok szabad áramlásáról, valamint a 95/46/EK irányelv hatályon kívül helyezéséről szóló
(EU) 2016/679 rendelet (a továbbiakban: GDPR vagy általános adatvédelmi rendelet) 2. cikk (1)
bekezdése alapján jelen adatkezelésre a GDPR-t kell alkalmazni.
A GDPR jelen ügyben releváns rendelkezései a következők:
GDPR 4. cikk 2. „adatkezelés”: a személyes adatokon vagy adatállományokon automatizált vagy
nem automatizált módon végzett bármely művelet vagy műveletek összessége, így a gyűjtés,
rögzítés, rendszerezés, tagolás, tárolás, átalakítás vagy megváltoztatás, lekérdezés, betekintés,
felhasználás, közlés, továbbítás, terjesztés vagy egyéb módon történő hozzáférhetővé tétel útján,
összehangolás vagy összekapcsolás, korlátozás, törlés, illetve megsemmisítés;
GDPR 4. cikk 7. adatkezelő”: az a természetes vagy jogi személy, közhatalmi szerv, ügynökség
vagy bármely egyéb szerv, amely a személyes adatok kezelésének céljait és eszközeit önállóan
vagy másokkal együtt meghatározza; ha az adatkezelés céljait és eszközeit az uniós vagy a
tagállami jog határozza meg, az adatkezelőt vagy az adatkezelő kijelölésére vonatkozó különös
szempontokat az uniós vagy a tagállami jog is meghatározhatja;
GDPR 4. cikk 9. címzett”: az a természetes vagy jogi személy, közhatalmi szerv, ügynökség vagy
bármely egyéb szerv, akivel vagy amellyel a személyes adatot közlik, függetlenül attól, hogy
harmadik fél-e. Azon közhatalmi szervek, amelyek egy egyedi vizsgálat keretében az uniós vagy a
tagállami joggal összhangban férhetnek hozzá személyes adatokhoz, nem minősülnek címzettnek;
az említett adatok e közhatalmi szervek általi kezelése meg kell, hogy feleljen az adatkezelés
céljainak megfelelően az alkalmazandó adatvédelmi szabályoknak;
GDPR 10. „harmadik fél”: az a természetes vagy jogi személy, közhatalmi szerv, ügynökség vagy
bármely egyéb szerv, amely nem azonos az érintettel, az adatkezelővel, az adatfeldolgozóval vagy
azokkal a személyekkel, akik az adatkezelő vagy adatfeldolgozó közvetlen irányítása alatt a
személyes adatok kezelésére felhatalmazást kaptak;
GDPR 5. cikk (1) A személyes adatok:
a) kezelését jogszerűen és tisztességesen, valamint az érintett számára átlátható módon kell végezni („jogszerűség, tisztességes eljárás és átláthatóság”);
b) gyűjtése csak meghatározott, egyértelmű és jogszerű célból történjen, és azokat ne kezeljék
ezekkel a célokkal össze nem egyeztethető módon; a 89. cikk (1) bekezdésének megfelelően nem
minősül az eredeti céllal össze nem egyeztet-hetőnek a közérdekű archiválás céljából, tudományos
és történelmi kutatási célból vagy statisztikai célból történő további adatkezelés („célhoz kötöttség”);
c) az adatkezelés céljai szempontjából megfelelőek és relevánsak kell, hogy legyenek, és a szükségesre kell korlátozódniuk („adattakarékosság”);
d) pontosnak és szükség esetén naprakésznek kell lenniük; minden észszerű intézkedést meg
kell tenni annak érdekében, hogy az adatkezelés céljai szempontjából pontatlan személyes adatokat
haladéktalanul töröljék vagy helyesbítsék („pontosság”);
e) tárolásának olyan formában kell történnie, amely az érintettek azonosítását csak a személyes
adatok kezelése céljainak eléréséhez szükséges ideig teszi lehetővé; a személyes adatok ennél

5

hosszabb ideig történő tárolására csak akkor kerülhet sor, amennyiben a személyes adatok kezelésére a 89. cikk (1) bekezdésének megfelelően közérdekű archiválás céljából, tudományos és történelmi kutatási célból vagy statisztikai célból kerül majd sor, az e rendeletben az érintettek jogainak
és szabadságainak védelme érdekében előírt megfelelő technikai és szervezési intézkedések végrehajtására is figyelemmel („korlátozott tárolhatóság”);
f) kezelését oly módon kell végezni, hogy megfelelő technikai vagy szervezési intézkedések alkalmazásával biztosítva legyen a személyes adatok megfelelő biztonsága, az adatok jogosulatlan
vagy jogellenes kezelésével, véletlen elvesztésével, megsemmisítésével vagy károsodásával szembeni védelmet is ideértve („integritás és bizalmas jelleg”).
(2) Az adatkezelő felelős az (1) bekezdésnek való megfelelésért, továbbá képesnek kell lennie e
megfelelés igazolására („elszámoltathatóság”).
GDPR 6. cikk (1) A személyes adatok kezelése kizárólag akkor és annyiban jogszerű, amennyiben
legalább az alábbiak egyike teljesül:
a) az érintett hozzájárulását adta személyes adatainak egy vagy több konkrét célból történő kezeléséhez;
b) az adatkezelés olyan szerződés teljesítéséhez szükséges, amelyben az érintett az egyik fél,
vagy az a szerződés megkötését megelőzően az érintett kérésére történő lépések megtételéhez
szükséges;
c) az adatkezelés az adatkezelőre vonatkozó jogi kötelezettség teljesítéséhez szükséges;
d) az adatkezelés az érintett vagy egy másik természetes személy létfontosságú érdekeinek védelme miatt szükséges;
e) az adatkezelés közérdekű vagy az adatkezelőre ruházott közhatalmi jogosítvány gyakorlásának keretében végzett feladat végrehajtásához szükséges;
f) az adatkezelés az adatkezelő vagy egy harmadik fél jogos érdekeinek érvényesítéséhez szükséges, kivéve, ha ezen érdekekkel szemben elsőbbséget élveznek az érintett olyan érdekei vagy
alapvető jogai és szabadságai, amelyek személyes adatok védelmét teszik szükségessé, különösen, ha az érintett gyermek.
Az első albekezdés f) pontja nem alkalmazható a közhatalmi szervek által feladataik ellátása során
végzett adatkezelésre.
GDPR 6. cikk (4) Ha az adatgyűjtés céljától eltérő célból történő adatkezelés nem az érintett hozzájárulásán vagy valamely olyan uniós vagy tagállami jogon alapul, amely szükséges és arányos intézkedésnek minősül egy demokratikus társadalomban a 23. cikk (1) bekezdésében rögzített célok
eléréséhez, annak megállapításához, hogy az eltérő célú adatkezelés összeegyeztethető-e azzal a
céllal, amelyből a személyes adatokat eredetileg gyűjtötték, az adatkezelő többek között figyelembe
veszi:
a) a személyes adatok gyűjtésének céljait és a tervezett további adatkezelés céljai közötti esetleges kapcsolatokat;
b) a személyes adatok gyűjtésének körülményeit, különös tekintettel az érintettek és az adatkezelő közötti kapcsolatokra;
c) a személyes adatok jellegét, különösen pedig azt, hogy a 9. cikk szerinti személyes adatok
különleges kategóriáinak kezeléséről van-e szó, illetve, hogy büntetőjogi felelősség megállapítására
és bűncselekményekre vonatkozó adatoknak a 10. cikk szerinti kezeléséről van-e szó;
d) azt, hogy az érintettekre nézve milyen esetleges következményekkel járna az adatok tervezett
további kezelése;
e) megfelelő garanciák meglétét, ami jelenthet titkosítást vagy álnevesítést is.
GPR 13. cikk (3) Ha az adatkezelő a személyes adatokon a gyűjtésük céljától eltérő célból további
adatkezelést kíván végezni, a további adatkezelést megelőzően tájékoztatnia kell az érintettet erről
az eltérő célról és a (2) bekezdésben említett minden releváns kiegészítő információról.

6

GDPR 9 cikk (1) A faji vagy etnikai származásra, politikai véleményre, vallási vagy világnézeti meggyőződésre vagy szakszervezeti tagságra utaló személyes adatok, valamint a természetes személyek egyedi azonosítását célzó genetikai és biometrikus adatok, az egészségügyi adatok és a természetes személyek szexuális életére vagy szexuális irányultságára vonatkozó személyes adatok
kezelése tilos.
(2) Az (1) bekezdés nem alkalmazandó abban az esetben, ha:
a) az érintett kifejezett hozzájárulását adta az említett személyes adatok egy vagy több konkrét célból történő kezeléséhez, kivéve, ha az uniós vagy tagállami jog úgy rendelkezik, hogy az (1) bekezdésben említett tilalom nem oldható fel az érintett hozzájárulásával;
d) az adatkezelés valamely politikai, világnézeti, vallási vagy szakszervezeti célú alapítvány,
egyesület vagy bármely más nonprofit szervezet megfelelő garanciák mellett végzett jogszerű
tevékenysége keretében történik, azzal a feltétellel, hogy az adatkezelés kizárólag az ilyen szerv
jelenlegi vagy volt tagjaira, vagy olyan személyekre vonatkozik, akik a szervezettel rendszeres
kapcsolatban állnak a szervezet céljaihoz kapcsolódóan, és hogy a személyes adatokat az érintettek
hozzájárulása nélkül nem teszik hozzáférhetővé a szervezeten kívüli személyek számára;
Az egyesülési jogról, a közhasznú jogállásról, valamint a civil szervezetek működéséről és
támogatásáról szóló 2011. évi CLXXV. törvény (Civil tv.)
2. § 6. civil szervezet:
b) a Magyarországon nyilvántartásba vett egyesület - a párt, a szakszervezet és a kölcsönös
biztosító egyesület kivételével -,
A Civil tv. 15. § (3) bekezdése szerint az egyesület tagnyilvántartása nem nyilvános.
A Polgári Törvénykönyvről szóló 2013. évi V. törvény (Ptk.) 3:67. § (2) bekezdése szerint a tagok
személyére vonatkozó adatok nem nyilvánosak.
A bíróságok szervezetéről és igazgatásáról szóló 2011. évi CLXI. törvény (a továbbiakban: Bszi.)
118. § (1) bekezdése szerint bírósági vezető az ítélőtábla, a törvényszék, a közigazgatási és munkaügyi bíróság, valamint a járásbíróság elnöke.
GDPR 77. cikk (1) Az egyéb közigazgatási vagy bírósági jogorvoslatok sérelme nélkül, minden
érintett jogosult arra, hogy panaszt tegyen egy felügyeleti hatóságnál - különösen a szokásos
tartózkodási helye, a munkahelye vagy a feltételezett jogsértés helye szerinti tagállamban -, ha az
érintett megítélése szerint a rá vonatkozó személyes adatok kezelése megsérti e rendeletet.
A GDPR hatálya alá tartozó adatkezelésre az információs önrendelkezési jogról és az
információszabadságról szóló 2011. évi CXII. törvény (a továbbiakban: Infotv.). 2. § (2) bekezdése
szerint a GDPR-t az ott megjelölt rendelkezésekben kiegészítésekkel kell alkalmazni. 60. § (2)
bekezdése szerint adatvédelmi hatósági eljárás megindítása iránti kérelem a GDPR 77. cikk (1)
bekezdésében meghatározott esetben nyújtható be.
Az Infotv. 60. § (1) bekezdése szerint a személyes adatok védelméhez való jog érvényesülése
érdekében a Hatóság az érintett erre irányuló kérelmére adatvédelmi hatósági eljárást indít.
A GDPR eltérő rendelkezése hiányában a kérelemre indult adatvédelmi hatósági eljárásra az
általános közigazgatási rendtartásról szóló 2016. évi CL. törvény (a továbbiakban: Ákr.)
rendelkezéseit kell alkalmazni az Infotv.-ben meghatározott eltérésekkel.
Infotv. 61. § (1) a) pontja szerint az adatvédelmi hatósági eljárásban hozott határozatában a Hatóság
a GDPR hatálya alá tartozó adatkezelési műveletekkel összefüggésben a GDPR-ban meghatározott
jogkövetkezményeket alkalmazhatja.
A GDPR 83. cikk (2) bekezdése szerint a közigazgatási bírságokat az adott eset körülményeitől

7

függően az 58. cikk (2) bekezdésének a)-h) és j) pontjában említett intézkedések mellett vagy helyett
kell kiszabni. Annak eldöntésekor, hogy szükség van-e közigazgatási bírság kiszabására, illetve a
közigazgatási bírság összegének megállapításakor minden egyes esetben kellőképpen figyelembe
kell venni a következőket:
a) a jogsértés jellege, súlyossága és időtartama, figyelembe véve a szóban forgó adatkezelés
jellegét, körét vagy célját, továbbá azon érintettek száma, akiket a jogsértés érint, valamint az általuk
elszenvedett kár mértéke;
b) a jogsértés szándékos vagy gondatlan jellege;
c) az adatkezelő vagy az adatfeldolgozó részéről az érintettek által elszenvedett kár enyhítése
érdekében tett bármely intézkedés;
d) az adatkezelő vagy az adatfeldolgozó felelősségének mértéke, figyelembe véve az általa a 25.
és 32. cikk alapján foganatosított technikai és szervezési intézkedéseket;
e) az adatkezelő vagy az adatfeldolgozó által korábban elkövetett releváns jogsértések;
f) a felügyeleti hatósággal a jogsértés orvoslása és a jogsértés esetlegesen negatív hatásainak
enyhítése érdekében folytatott együttműködés mértéke;
g) a jogsértés által érintett személyes adatok kategóriái;
h) az, ahogyan a felügyeleti hatóság tudomást szerzett a jogsértésről, különös tekintettel arra, hogy
az adatkezelő vagy az adatfeldolgozó jelentette-e be a jogsértést, és ha igen, milyen
részletességgel;
i) ha az érintett adatkezelővel vagy adatfeldolgozóval szemben korábban - ugyanabban a tárgyban
- elrendelték az 58. cikk (2) bekezdésében említett intézkedések valamelyikét, a szóban forgó
intézkedéseknek való megfelelés;
j) az, hogy az adatkezelő vagy az adatfeldolgozó tartotta-e magát a 40. cikk szerinti jóváhagyott
magatartási kódexekhez vagy a 42. cikk szerinti jóváhagyott tanúsítási mechanizmusokhoz;
valamint
k) az eset körülményei szempontjából releváns egyéb súlyosbító vagy enyhítő tényezők, például a
jogsértés közvetlen vagy közvetett következményeként szerzett pénzügyi haszon vagy elkerült
veszteség.
A GDPR 83. cikk (7) bekezdése alapján a felügyeleti hatóságok 58. cikk (2) bekezdése szerinti
korrekciós hatáskörének sérelme nélkül, minden egyes tagállam megállapíthatja az arra vonatkozó
szabályokat, hogy az adott tagállami székhelyű közhatalmi vagy egyéb, közfeladatot ellátó szervvel
szemben kiszabható-e közigazgatási bírság, és ha igen, milyen mértékű.
Az Infotv. 61. § (4) bekezdés b) pontja szerint a bírság mértéke százezertől húszmillió forintig
terjedhet, ha az adatvédelmi hatósági eljárásban hozott határozatban kiszabott bírság megfizetésére
kötelezett költségvetési szerv.
Az Infotv. 61. § (2) bekezdése szerint a Hatóság elrendelheti határozatának - az adatkezelő, illetve
az adatfeldolgozó azonosító adatainak közzétételével történő - nyilvánosságra hozatalát, ha a
határozat személyek széles körét érinti
azt közfeladatot ellátó szerv tevékenységével
összefüggésben hozta, vagy a bekövetkezett jogsérelem súlya a nyilvánosságra hozatalt indokolja.
Az Infotv 75/A. §-a szerint a Hatóság a GDPR 83. cikk (2)-(6) bekezdésében foglalt hatásköreit az
arányosság elvének figyelembevételével gyakorolja, különösen azzal, hogy a személyes adatok
kezelésére vonatkozó - jogszabályban vagy az Európai Unió kötelező jogi aktusában meghatározott
- előírások első alkalommal történő megsértése esetén a jogsértés orvoslása iránt – a GDPR 58.
cikkével összhangban - elsősorban az adatkezelő vagy adatfeldolgozó figyelmeztetésével
intézkedik.
Infotv. 61. § (6) A határozat megtámadására nyitva álló keresetindítási határidő lejártáig, illetve
közigazgatási per indítása esetén a bíróság jogerős határozatáig a vitatott adatkezeléssel érintett
adatok nem törölhetők, illetve nem semmisíthetők meg.

8

Az Infotv. 61. § (2) bekezdése szerint a Hatóság elrendelheti határozatának – az adatkezelő, illetve
az adatfeldolgozó azonosító adatainak közzétételével történő – nyilvánosságra hozatalát, ha a
határozat személyek széles körét érinti, azt közfeladatot ellátó szerv tevékenységével
összefüggésben hozta, vagy a bekövetkezett jogsérelem súlya a nyilvánosságra hozatalt indokolja.
III. A Hatóság döntése
A Hatóság eljárása a lista adatainak a bírák bérnyilvántartási adatait tartalmazó adatbázisból történő
kigyűjtésének, kezelésének és továbbításának vizsgálatára irányult.
Mivel a kérelmezetti nyilatkozat szerint az adóazonosító jel lekérdezésére az utasítás nem
vonatkozott, az gondatlanságból szerepelt a leválogatott listán, ezért annak lekérdezésének
körülményeit (célját, jogalapját, stb.) a Hatóság külön nem, de a kezelt adatkör részeként vizsgálta.
A Hatóság megállapítása szerint a vizsgált ügyben adatkezelőnek a Kérelmezett minősül, mivel a
leválogatásra vonatkozó utasítást dr. Gerber Tamás törvényszéki elnöki minőségében adta ki, az
értekezletet e minőségében hívta össze, majd az adatokat a jelenlévők részére e minőségében
továbbította.
III.1. Az egyesületi tagságra vonatkozó adatok lekérdezése
Noha a lista a „kamarai tagdíj” megnevezést tartalmazza, bírói kamara mint intézmény hiányában
az adat – a kérelmezetti nyilatkozat szerint is – a MABIE-tagságra vonatkozik.
A MABIE Alapszabálya szerint: „2. § Az Egyesület önkormányzati elven működő, általános és
szakmai, valamennyi bíró, bírósági titkár (továbbiakban: bíró) érdekeit képviselő, munkavállalói
érdekképviseleti érdekvédelmi és érdekérvényesítő civilszervezet.
[…]
3. § Az Egyesület célja a bírói függetlenség védelme, a bírói jogalkalmazás színvonalának és
feltéleinek feltételeinek fejlesztésével a jogállamiság teljesebbé tétele, a bírói hivatás megfelelő
társadalmi elismertetése, erősítése, a bírák élet- és munkakörülményeinek folyamatos javítása, a
bírói igazgatási és önkormányzati testületek hatékony és demokratikus működésének támogatása,
fejlesztése.
[…]”
A MABIE az alapszabályban megfogalmazottak szerint szakszervezeti célú egyesületnek tekinthető,
az egyesületi tagságra vonatkozó adat ennek megfelelően személyes adatok különleges
kategóriájába tartozó adatnak minősül. A GDPR a különleges adat fogalmát nem használja, de a 9.
cikk (1) bekezdésében felsoroltakat mint a személyes adatok különleges kategóriáit jelöli meg (a
határozatban a közérthetőség kedvéért a különleges adat fogalmat használjuk), és annak
kezelésének fő szabály szerinti általános tilalmát rögzíti azzal, hogy a 9. cikk (2) bekezdésében
felsorolt esetekben meghatározott feltételekkel mégis lehetőséget ad az ilyen adatok kezelésére. E
feltételek a GDPR 6. cikke szerinti követelmények mellett érvényesülnek, és szükségesek ahhoz,
hogy az adatkezelést jogszerűnek lehessen tekinteni. A 9. cikk (2) bekezdésének szóba jöhető
pontjai mindenekelőtt az a) pont (érintett hozzájárulása), illetve a d) pont, amely szerint nem tilos a
különleges adat kezelése, ha az valamely politikai, világnézeti, vallási vagy szakszervezeti célú
alapítvány, egyesület vagy bármely más nonprofit szervezet megfelelő garanciák mellett végzett
jogszerű tevékenysége keretében történik, azzal a feltétellel, hogy az adatkezelés kizárólag az ilyen
szerv jelenlegi vagy volt tagjaira, vagy olyan személyekre vonatkozik, akik a szervezettel rendszeres
kapcsolatban állnak a szervezet céljaihoz kapcsolódóan, és hogy a személyes adatokat az érintettek
hozzájárulása nélkül nem teszik hozzáférhetővé a szervezeten kívüli személyek számára.
Mivel a megállapított tényállás alapján a tagok meghatározott szempont szerint leválogatott
névsorának előállítása majd felhasználása nem a MABIE adatkezelési tevékenysége körébe esik,

9

így a nem merült fel a GDPR 9. cikk (2) bekezdés d) pontjának alkalmazhatósága sem.
A MABIE tagoknak a tagdíj illetményükből levonására vonatkozó hozzájáruló nyilatkozat a tartalma
alapján a foglalkoztatónak adott adatkezelési hozzájárulási rendelkezésnek tekinthető. A tagdíj
átutalására vonatkozó – jogszabályon alapuló – megbízás csak a MABIE adatkezelési
tájékoztatójában szereplő nyilatkozatmintában megjelölt adatok felhasználásával teljesíthető.
A fent kifejtettek szerint maga az érdekvédelmi egyesületi tagság ténye különleges adat, így a
Kérelmezett azáltal, hogy a munkavállaló illetményéből az egyesületi tagdíjat levonja, az
érdekvédelmi egyesületi tagságra vonatkozó különleges adatot kezel.
Az érintetti hozzájárulás terjedelme tehát a foglalkoztató tekintetében a tagdíj levonására terjed ki,
a tag egyesületi tagdíját a Bírósági Gazdasági Hivatal a fizetésből levonja és az Egyesülethez
továbbítja. A Kérelmezett az érdek-képviseleti tagságra vonatkozó adatot a tagdíj levonása
érdekében kezeli.
Ugyanakkor ez a felhatalmazás nem jelenti azt, hogy a díjlevonás érdekében kezelt adatok más
célra is felhasználhatók lennének. Bármely adatkezelés jogszerűségének megítélésével
kapcsolatban a GDPR alapelvi rendelkezéseit minden esetben figyelembe kell venni, így különösen
a rendelet 5. cikk (1) bekezdés b) pontjában megfogalmazott célhoz kötött adatkezelés elvét. E
szerint személyes adatok gyűjtése csak meghatározott, egyértelmű és jogszerű célból történhet, és
az adatok kezelése is csak e céllal összeegyeztethető módon valósulhat meg.
Ezen elv figyelembevételével a Kérelmezett mint munkáltató adatkezelőként köteles arra, hogy az
általa a munkavállalókról megismert adatokat a vonatkozó adatvédelmi szabályokkal összhangban
kezelje, és mindenekelőtt biztosítsa, hogy egy-egy adatot a munkaszervezetén belül is csak az
ismerhesse meg, aki arra jogosultként az adott adatkezelési cél megvalósításában szükségszerűen
részt vesz.
A Hatóság álláspontja szerint ennek megfelelően egyrészt az érdekképviseleti tagságra vonatkozó
adatokat kizárólag a munkáltató szervezetén belül bérszámfejtéssel foglalkozók ismerhetik meg, és
a munkáltatónak megfelelő szervezési és technikai intézkedésekkel kell gondoskodnia arról, hogy
ezen adatokhoz mások – akár a vezető – megfelelő jogszerű cél hiányában ne férhessenek hozzá.
Másrészt az adatok a hozzájárulástól eltérő célra nem használhatóak.
Az érdek-képviseleti tagság ténye az érintett különleges adata, amely adattal való rendelkezés az
érintett alapvető joga.
Noha Alapszabálya szerint a MABIE a Ptk. és a Civil tv. alapján működik, így a Civil tv. 2. § 6. b)
pontja alapján nem szakszervezetnek minősül, a Hatóság álláspontja szerint az egyesület tagját az
érdekvédelmi szervezeti tagságra vonatkozó adatra a GDPR 9. cikk (2) bekezdésében foglalt
védelem illeti meg, így az érintettől erre vonatkozó adat közlése – kivéve, ha erre külön jogszabály
kötelezi – nem követelhető a munkáltató által, erre vonatkozó adat az érintett hozzájárulásának
hiányában a munkáltató részéről nem ismerhető meg.
A Ptk. 3:67. § (2) bekezdése és a Civil tv. 15. § (3) bekezdése szerint az egyesület tagnyilvántartása,
a tagok személyére vonatkozó adatok nem nyilvánosak, így a munkáltató ezen forrásból nem
ismerheti meg a tagságra vonatkozó tényt, erre is figyelemmel a GDPR-ban foglalt egyéb jogalap
kell a tagságra vonatkozó adat megismeréséhez.
A Kérelmezetti nyilatkozat szerint a listán szereplő adatok legyűjtésére vonatkozó kérést
törvényszéki elnöki minőségében dr. Gerber Tamás adta ki, annak megállapítására, hogy a
törvényszéken az Egyesületnek hány tagja van, és a vezetők közül kik a tagjai. A vizsgált esetben
külön adatkezelési művelet volt az egyesületi tagságra vonatkozó adat meghatározott szempont

10

szerinti leválogatása, amely a jogszabályi előírás teljesítése – tagdíj levonása – érdekében történő
adatkezeléstől eltérő adatkezelési célt valósított meg, így erre vonatkozóan külön jogalap
szükségeltetett volna az alábbiak okán.
A GDPR a 6. cikk (4) bekezdésében lehetővé teszi, hogy a személyes adatokat az adatkezelés
eredeti céljától eltérő egyéb célból kezelje az adatkezelő, feltéve, hogy az adatkezelése
összeegyeztethető az adatkezelés eredeti céljával, amelyre a személyes adatokat eredetileg
gyűjtötték. Ebben az esetben az adatkezelőnek több szempontot is figyelembe kell vennie, amelyek
között a GDPR 6. cikk (4) bekezdésében példálózó felsorolásban kiemeli azokat a körülményeket,
amelyek mérlegelését a legfontosabbnak tartja.
Tehát a személyes adatoknak a gyűjtésük eredeti céljától eltérő egyéb célból történő kezelése csak
akkor megengedett, ha az adatkezelés összeegyeztethető az adatkezelés eredeti céljaival.
Ellenkező esetben szükség van attól a jogalaptól eltérő, külön jogalapra, mint amely lehetővé tette
a személyes adatok gyűjtését.
Jelen ügyben megállapítható, hogy a Kérelmezett az eredeti adatkezelési céltól – tagdíj levonása –
eltérő egyéb célból kezelte/kérdezte le az érdekképviseleti tagságra vonatkozó adatot. Ezen cél
tekintetében alkalmaznia kellett volna a GDPR 6. cikk (4) bekezdésében foglaltakat, és meg kellett
volna állapítani, hogy az adatkezelés eredeti és ettől eltérő céljai összeegyeztethetőek-e.
A vizsgált esetben a Kérelmezettnek figyelembe kellett volna vennie azt, hogy az érintettek és az
adatkezelő közötti kapcsolat a munkaviszonyban alá-fölérendeltségi (GDPR 6. cikk (4) b) pont),
valamint azt, hogy a lekérdezés személyes adatok különleges kategóriáját érinti (GDPR 6. cikk (4)
bekezdés c) pont), illetve mérlegelnie kellett volna, hogy az adatkezelés milyen következményekkel
jár az érintettre (GDPR 6. cikk (4) bekezdés d) pont), ebben a körben figyelembe véve a fent
kifejtettet, miszerint a munkavállalótól nem kérhető a szakszervezeti célú egyesületi tagságra
vonatkozó adatnak a közlése.
Amennyiben ezen szempontok alapján a Kérelmezett arra a következtetésre jutott volna, hogy
összeegyeztethető az új céllal az adatkezelése, abban az esetben az új adatkezelési célról és ehhez
kapcsolódóan minden releváns információról a Kérelmezőket és az egyéb érintetteket a GDPR 13.
cikk (3) bekezdése alapján tájékoztatnia kellett volna. Nem összeegyeztethető adatkezelési cél
esetén pedig az új célú adatkezelés nyilvánvalóan nem végezhető, mivel megfelelő, érvényes
jogalap nem áll fenn.
A felsorolt körülmények mérlegelésével az adatkezelő – ahogyan a Hatóság is – arra a
következtetésre jutott volna, hogy az egyesületi tagságra vonatkozó adat abból a célból, amire
felhasználni szándékozott, nem lett volna lekérdezhető.
Mivel az adatgyűjtés céljától eltérő célból történő adatkezelés nem az érintett hozzájárulásán vagy
valamely uniós vagy tagállami jogon alapult (GDPR 6. cikk (4) bek.), illetve a Kérelmezett a
megkívánt mérlegelést nem végezte el, a lekérdezés során kapott adatok kezelésének nem volt a
GDPR 6. cikk (1) bekezdésnek megfelelő jogalapja.
Noha a jogos érdeken alapuló adatkezelés (GDPR 6. cikk (1) f) pont) nem alkalmazható a közhatalmi
szervek által feladataik ellátása során végzett adatkezelésre, jelen esetben nem a közhatalmi feladat
ellátása során végzett adatkezelés a vizsgálat tárgya.
A Kérelmezett által előadottak szerint a leválogatás célja az volt, hogy „a vezetők, akik ebben nem
voltak biztosak, meg tudjanak győződni arról, hogy MABIE tagként tartják-e őket nyilván”.
Az érintett részéről annak az információnak a megszerzése, hogy ő maga tagja-e az érdekképviseleti
egyesületnek, nyilvánvalóan nem az a módja, hogy az adatot az ő tudta nélkül a munkáltatói jogkört

11

gyakorló felettes lekérdezi azt az egyébként más célból kezelt állományból, más tagok adataival
együtt. Ezt az információt minden érintett maga meg tudja tudakolni közvetlenül az Egyesületnél,
illetve a bérszámfejtésről kapott iratból maga meg tud győződni a tényről.
A Hatóság álláspontja szerint tehát a fent kifejtett eredeti céllal nem összeegyeztethető, ha a
munkáltatói jogkör gyakorlója a bérszámfejtéshez használt adatbázisból más célú felhasználás
érdekében érdek-képviseleti tagságra vonatkozó lekérdezésre vonatkozó utasítást ad, és a
lekérdezett adatokat listába szedve kezeli.
Az adóazonosító jel a kérelmezetti nyilatkozat szerint „véletlenül” került feltüntetésre az érdekképviseletre vonatkozó adatok mellett. Ennek az adatnak a listán való kezelésének tehát
nyilvánvalóan nem volt igazolható célja, így a feltüntetés és továbbítás jogellenessége egyéb
vizsgálat nélkül is kimondható.
A Hatóság mindezek alapján megállapítja, hogy a Kérelmezett által végrehajtott azon adatkezelés,
amely során dr. Gerber Tamás az érdek-képviseleti tagságra és az adóazonosító jelre vonatkozó
adatot kérdezett le a tagdíjnak a munkabérből történő levonása érdekében kezelt adatok közül, sem
igazolható céllal, sem megfelelő jogalappal nem rendelkezett. Ezzel a Kérelmezett megsértette a
GDPR 5. cikk (1) bekezdés b) pontját és a 6. cikk (1) bekezdését.
III.2. Az egyesületi tagságra vonatkozó adatok továbbítása
A jogszerűtlenül végzett lekérdezést követően dr. Gerber Tamás az érdek-képviseleti tagságra
vonatkozó adatokat és az adóazonosító jelet közölte a vezetői értekezleten részt vevő vezetőkkel.
A Hatóság megállapítása szerint ez az adatkezelés szintén az eredeti céltól eltérőnek minősül, így
a fent kifejtett jogszerű cél és külön jogalap ennek az adatkezelésnek szintén követelménye lett
volna.
A Bisz. 118. § (1) bekezdése szerint a törvényszék elnöke felettese a járásbíróságok elnökeinek, a
járásbíróságok elnökei felettesei a járásbíróságon szolgálatot teljesítő bíráknak.
A Kérelmezett ezen adatkezelésnek semmilyen igazolható célját nem jelölte meg. A leválogatás
céljaként megjelölt indok, amely szerint egyes vezetők kíváncsiak voltak a maguk tagságának
tényére – még ha volt is esetleg ilyen kérés –, semmiképpen nem igazolja azt a célt, hogy az
értekezleten részt vevő, és egyúttal a listán szereplő 8 fő adatain felül a további 43 személy adatának
közlése másokkal miért volt indokolt.
A listán szereplő adatok közlésére mint külön adatkezelési célra tehát a Kérelmezettnek nem volt
megfelelő jogalapja. Ahogyan a lekérdezésre, a közlésre sem rendelkezett érintetti hozzájárulással
(GDPR 6. cikk (1) a) pont) a Kérelmezők vonatkozásában, ahogyan azt nem rendelte el uniós vagy
tagállami jog sem, így a 6. cikk (4) bekezdésben foglalt feltételeknek kellett volna megfelelnie az
adattovábbításnak is. Szükséges ugyanakkor azt is jelezni, hogy mivel különleges adatokról volt szó,
a GDPR 9. cikkének is meg kellett volna felelnie az adatkezelésnek, amire tekintettel jelen esetben
csak az érintett hozzájárulásával kerülhetett volna sor az adatkezelésre.
A III. 1. pontban kifejtett külön adatkezelési cél alkalmazásához megkívánt mérlegelés elvégzését
az adatkezelő ezen adatkezelési cél alkalmazásához sem igazolta. Amennyiben a Kérelmezett
vizsgált adatkezelésének elsődleges célja az adatok továbbítása volt, aminek érdekében történt az
adatok leválogatása, az adatkezelőnek e tekintetben változatlanul meg kellett volna felelnie a fent
kifejtett követelményeknek.
A Hatóság mindezek alapján megállapítja, hogy a Kérelmezett által végrehajtott azon adatkezelés,
amely során dr. Gerber Tamás az érdek-képviseleti tagdíjnak az illetményből történő levonás
érdekében kezelt állományából leválogatott adatokat harmadik személyekkel közölte, sem

12

igazolható céllal, sem megfelelő jogalappal nem rendelkezett. A címzettek az adatok megismerésére
nem voltak jogosultak.
A Kérelmezett ezáltal megsértette a GDPR 5. cikk (1) bekezdés b) pontját és a 6. cikk (1)
bekezdését.
Mindezek alapján a Kérelmezők adatainak vonatkozásában megállapítható, hogy a Kérelmező I.
érdek-képviseleti tagságra vonatkozó adatát és adóazonosító jelét 19, az értekezleten részt vett
személy jogellenesen ismerte meg, közöttük a Kérelmező I. munkáltatói jogkörének gyakorlója. A
Kérelmező II. érdek-képviseleti tagságra vonatkozó adatát és adóazonosító jelét 18, az értekezleten
részt vett másik személy jogellenesen ismerte meg.
III.3. A Kérelmezettnek a nyilatkozata szerint nincs tudomása arról, hogy a listát ki tekintette meg,
ugyanakkor az nyomtatott formában a résztvevők birtokába került. Dr. Gerber Tamás 2019. február
26-án 08.12-kor 17 személynek küldte meg azt az e-mailt, amelyben a lista törlésére kéri fel a
címzetteket. A 17 címzett közül az értekezlet jelenléti ívén nem szerepel 3 fő, valamint a jelenléti
íven szereplők közül 4 fő nem szerepel az e-mail címzettjei között.
Megállapítható tehát, hogy a Kérelmezett nem pontosan azokat kérte fel az adatok törlésére, akiknek
azok a birtokába kerültek, és vannak olyan, az értekezleten részt vettek, akik a Kérelmezett törlésre
vonatkozó kéréséről nem értesültek. Mindezekre tekintettel rendelte el a Hatóság hivatalból a
határozat rendelkező részének II. pontjában az adatok törlésére vonatkozó intézkedés megtételét
minden olyan személy vonatkozásában, aki az értekezleten részt vett, de a lista törlésére vonatkozó
felszólítást korábban nem kapott.
III.4. A Hatóság a jogellenes adatkezelés megtiltására irányuló kérelem vonatkozásában az eljárást
megszünteti, mivel az eljárás okafogyottá vált, a Kérelmezett a kifogásolt adatkezelést már nem
folytatja. A lista a Kérelmezett nyilatkozata szerint az értekezlet után törlésre került, a Kérelmezett a
leválogatott adatokat már nem kezeli.
III.5. A Kérelmezők megfontolásra ajánlották a Hatóságnak az Infotv. 70. § (1) szerint büntető-, illetve
fegyelmi eljárás kezdeményezését a Kérelmezett elnökével szemben. Mivel erre vonatkozó
javaslatát mindkét Kérelmező a Hatóságnak címzett kérelmeitől jól elkülönítve egyfajta javaslatként
fogalmazta meg, a Hatóság e tárgyban a döntés mellőzte. Megjegyzi ugyanakkor a Hatóság, hogy
a kérdéses eljárások megindítása a Kérelmező jogát vagy jogos érdekét közvetlenül nem érinti,
számára a Hatóság ilyen döntése jogot vagy kötelezettséget nem keletkeztet, ebből kifolyólag e
vonatkozásban a Kérelmező nem minősül ügyfélnek az Ákr. 10. § (1) bekezdése alapján, illetve –
mivel az Ákr. 35. § (1) bekezdésének nem felel meg – e vonatkozásban kérelem benyújtásának
nincs helye, a beadvány ezen része kérelemként nem értelmezhető.
III.6. A Hatóság megállapította, hogy a Kérelmezett – azáltal, hogy jogalap nélkül, céltól eltérően
kezelte a Kérelmezettek érdek-képviseleti tagságra vonatkozó adatát, valamint adóazonosító jelét,
illetve ezen adatokat jogalap nélkül más személyekkel közölte – megsértette a GDPR 5. cikk (1)
bekezdés b) pontját, a 6. cikk (1) bekezdését. A Hatóság a Kérelmezők kérelmének részben helyt
ad, és a GDPR 58. cikk (2) bekezdés b) pontja alapján elmarasztalja a Kérelmezettet.
A Hatóság a GDPR 58. cikk (2) bekezdés g) pontja alapján utasítja a Kérelmezettet, hogy a
továbbított adatok törléséről gondoskodjon azon személyek tekintetében is, aki az adatok törlésére
vonatkozó kérelméről korábban nem értesültek.
A Hatóság elutasította a Kérelmezőknek a bírság kiszabására vonatkozó kérelmét, mivel e
jogkövetkezmény alkalmazása a Kérelmezők jogát vagy jogos érdekét közvetlenül nem érinti,
számukra a Hatóság ilyen döntése jogot vagy kötelezettséget nem keletkeztet. Ebből kifolyólag ezen
– a közérdek érvényesítésének körébe eső – jogkövetkezmény alkalmazása tekintetében a

13

bírságkiszabás vonatkozásában a Kérelmezők nem minősülnek ügyfélnek az Ákr. 10. § (1)
bekezdése alapján, illetve, mivel az Ákr. 35. § (1) bekezdésének nem felel meg, e vonatkozásban
kérelem benyújtásának nincs helye, a beadvány ezen része kérelemként nem értelmezhető.
A Hatóság mindazonáltal hivatalból megvizsgálta, hogy indokolt-e a Kérelmezettel szemben
adatvédelmi bírság kiszabása. E körben a Hatóság a GDPR 83. cikk (2) bekezdése és az Infotv.
75/A. §-a alapján hivatalból mérlegelte az ügy összes releváns körülményét, és megállapította, hogy
a feltárt jogsértések esetében a figyelmeztetés se nem arányos, se nem visszatartó erejű szankció,
mert a Hatóság álláspontja szerint a Kérelmezett által elkövetett jogsértés súlyosnak minősül, ezért
a bírság kiszabása szükséges a Kérelmezett tekintetében speciálisan, illetve a hasonló adatkezelést
végzők tekintetében generálisan a további jogsértések megelőzése érdekében.
A Kérelmezett költségvetési szerv, a bírság kiszabását az Infotv. 61. § (4) bekezdése teszi lehetővé.
A Hatóság az alábbi tényezőket tekintette a bírság kiszabására is kiható módon relevánsnak:
A jogsértés
• a GDPR alapelvi rendelkezését érintette
• a személyes adatok különleges kategóriájára vonatkozóan
• közhatalmi szerv által
• szándékosan elkövetve történt, és
• utóbb nem orvosolhatóan, mivel az adatokat 19 személy megismerte.
A Hatóság enyhítő körülményként értékelte a Kérelmezett által tett azon intézkedést, amellyel – még
a hatósági eljárás megindulta előtt – a közölt adatok törlésére kérte fel a címzettek egy részét.
Annak ellenére, hogy jelen ügyben két érintettel összefüggő jogsértésről van szó, a jogellenes
adatkezelés további 49 személyt is érintett, akik az eljárásban kérelmezőként nem szerepeltek, így
a bírság összege erre tekintettel került megállapításra.
A kiszabott adatvédelmi bírság nem lépi túl a kiszabható bírság maximumát, mértéke a költségvetési
szervre kiszabható bírság mindössze 15 %-a.
A bírság összegét a Hatóság jogszabályon alapuló mérlegelési jogkörében eljárva hozta meg.
III.7. A Hatóság az Infotv. 61. § (2) bekezdés a) és c) pontja alapján a határozatnak az adatkezelő,
vagyis a Kérelmezett azonosító adatainak közzétételével történő nyilvánosságra hozatalát azért
rendelte el, mert a bekövetkezett jogsérelem súlya a nyilvánosságra hozatalt indokolja.
A fentiek alapján a Hatóság a rendelkező részben foglaltak szerint döntött.

IV. Egyéb kérdések
A Hatóság hatáskörét az Infotv. 38. § (2) és (2a) bekezdése határozza meg, illetékessége az ország
egész területére kiterjed.
A határozat az Ákr. 80-81. §-án és az Infotv. 61. § (1) bekezdésén alapul. A végzés az Ákr. 47. § (1)
c) pontján alapul. A határozat és a végzés az Ákr. 82. § (1) bekezdése alapján a közlésével
véglegessé válik. Az Ákr. 112. §-a, 116. § (1) bekezdése, illetve a 114. § (1) bekezdése alapján a
határozattal szemben közigazgatási per útján van helye jogorvoslatnak. A végzéssel szemben az
Ákr. 112. §-a, és 116. § (1) és (3) bekezdés d) pontja, illetve az Ákr. 114. § (1) bekezdése alapján
önálló jogorvoslatnak van helye közigazgatási per útján.

14

***
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság döntésével
szembeni közigazgatási per törvényszéki hatáskörbe tartozik, a perre a Kp. 13. § (11) bekezdése
alapján a Fővárosi Törvényszék kizárólagosan illetékes. A polgári perrendtartásról szóló 2016. évi
CXXX. törvénynek (a továbbiakban: Pp.) – a Kp. 26. § (1) bekezdése alapján alkalmazandó – 72. §a alapján a törvényszék hatáskörébe tartozó perben a jogi képviselet kötelező. Kp. 39. § (6)
bekezdése szerint – ha törvény eltérően nem rendelkezik – a keresetlevél benyújtásának a
közigazgatási cselekmény hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény 9. §
(1) bekezdés b) pontja szerint az ügyfél jogi képviselője elektronikus kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A tárgyalás
tartása iránti kérelem lehetőségéről szóló tájékoztatás a Kp. 77. § (1)-(2) bekezdésén alapul. A
közigazgatási per illetékének mértékét az illetékekről szóló 1990. évi XCIII. törvény (továbbiakban:
Itv.) 45/A. § (1) bekezdése határozza meg. Az illeték előzetes megfizetése alól az Itv. 59. § (1)
bekezdése és 62. § (1) bekezdés h) pontja mentesíti az eljárást kezdeményező felet.
Ha az előírt kötelezettségek teljesítését a kötelezett ügyfél megfelelő módon nem igazolja, a Hatóság
úgy tekinti, hogy a kötelezettségeket határidőben nem teljesítette. Az Ákr. 132. §-a szerint, ha a
kötelezett a hatóság végleges döntésében foglalt kötelezésnek nem tett eleget, az végrehajtható.
Az Ákr. 133. §-a értelmében a végrehajtást - ha törvény vagy kormányrendelet másként nem
rendelkezik - a döntést hozó hatóság rendeli el. Az Ákr. 134. §-a értelmében a végrehajtást - ha
törvény, kormányrendelet vagy önkormányzati hatósági ügyben helyi önkormányzat rendelete
másként nem rendelkezik - az állami adóhatóság foganatosítja. Az Infotv. 61. § (7) bekezdése
alapján a Hatóság határozatában foglalt, meghatározott cselekmény elvégzésére, meghatározott
magatartásra, tűrésre vagy abbahagyásra irányuló kötelezés vonatkozásában a határozat
végrehajtását a Hatóság foganatosítja.
Budapest, 2019. július 17.
Dr. Péterfalvi Attila
elnök
c. egyetemi tanár

