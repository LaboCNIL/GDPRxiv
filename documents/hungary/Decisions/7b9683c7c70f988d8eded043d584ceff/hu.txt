Ügyszám: NAIH/2019/13/11.

Tárgy: kérelemnek részben helyt adó határozat és
végzés határidő túllépéssel összefüggésben

A Nemzeti Adatvédelmi és Információszabadság Hatóság (a továbbiakban: Hatóság) […] (a
továbbiakban: Kérelmező) kérelmére személyes adatai jogellenes kezelésének tárgyában a
Budapest Főváros Kormányhivatala III. Kerületi Hivatalával (1033 Budapest, Mozaik utca 5.; a
továbbiakban: Kérelmezett I.) és a Zala Megyei Kormányhivatal Zalaegerszegi Járási Hivatalával
(8900 Zalaegerszeg, Zrínyi utca 101./A.; a továbbiakban: Kérelmezett II.) (a továbbiakban együtt:
Kérelmezettek) szemben indult adatvédelmi hatósági eljárásban az alábbi döntéseket hozza.
I.1. A Hatóság a határozatában a Kérelmező
kérelmének részben helyt ad és
a) megállapítja, hogy a Kérelmezett I. a „célhoz kötöttség” és az „adattakarékosság” elvét megsértve
harmadik személy számára hozzáférhetővé tette a Kérelmező személyes adatait, továbbá
b) megállapítja, hogy a Kérelmezett II. a „célhoz kötöttség” és az „adattakarékosság” elvét megsértve
továbbította a Kérelmező személyes adatait a Kérelmezett I. részére.
I.2. A Hatóság a határozatában a Kérelmező arra vonatkozó kérelmét, hogy a Hatóság állapítsa a
Kérelmezett II. jogellenes adatkezelését abban a tekintetben is, hogy a személyes adatok
jarmu@zalagov.hu e-mail címről a forgalom-buda@bfkh.gov.hu e-mail címre történt továbbítása
megsértette az általános adatvédelmi rendelet „integritás és bizalmas jelleg” elvét is
elutasítja.
A jelen határozattal szemben közigazgatási úton jogorvoslatnak nincs helye, de az a közléstől számított
30 napon belül a Fővárosi Törvényszékhez címzett keresettel közigazgatási perben megtámadható. A
keresetlevelet a Hatósághoz kell benyújtani, elektronikusan, amely azt az ügy irataival együtt továbbítja
a bíróságnak. A tárgyalás tartása iránti kérelmet a keresetben jelezni kell. A teljes személyes
illetékmentességben nem részesülők számára a bírósági felülvizsgálati eljárás illetéke 30 000 Ft, a per
tárgyi illetékfeljegyzési jog alá esik. A Fővárosi Törvényszék előtti eljárásban a jogi képviselet kötelező.
A Hatóság egyidejűleg elrendeli jelen határozatnak a Kérelmezett I. és a Kérelmezett II. azonosító
adataival való nyilvánosságra hozatalát a Hatóság honlapján.
II. A Hatóság tekintettel arra, hogy túllépte az ügyintézési határidőt, 10.000 Ft-ot, azaz tízezer forintot
a Kérelmezőnek – választása szerint – bankszámlára utalással vagy postai utalvánnyal megfizet.

2
A II. pont szerinti végzéssel szemben nincs helye önálló jogorvoslatnak, az csak az ügy érdemében
hozott határozat elleni jogorvoslati kérelemben támadható meg.
INDOKOLÁS
I. Az eljárás menete és a tényállás tisztázása
A Kérelmező a Hatósághoz 2018. december 20. napján érkezett beadványában előadta,
hogy munkáltatója (a továbbiakban: Munkáltató) ellen a Kérelmezett [...] számon eljárást folytat. Az
eljárás során a Munkáltató képviselője élt a Munkáltató iratbetekintési jogával. A Kérelmező a
Munkáltatótól tudomást szerzett arról, hogy a Kérelmezett I. és a Kérelmezett II. a Munkáltató ellen
folytatott eljárás során a Kérelmező személyes adatait tartalmazó iratokat továbbított egymásnak,
ezáltal a Kérelmező állítása szerint jogosulatlanul harmadik személyek is hozzáférhettek a
személyes adataihoz, így többek között az iratbetekintés során a Munkáltató képviseletében eljáró
személy.
A Kérelmező által csatolt dokumentumok szerint a Kérelmezett I. az általa folytatott közigazgatási
hatósági eljárásban e-mailben megkereséssel fordult Kérelmezett II.-hoz abból a célból, hogy az
ellenőrzése alá vont jogi személy tevékenységét érintően tájékoztatást kérjen a megelőző két évben
közúti ellenőrzések esetében vele szemben hozott jogerős határozatokról. A Kérelmezett II. teljesítette
a Kérelmezett I. megkeresését, és e-mailben megküldte az ellenőrzés alá vont jogi személlyel
kapcsolatos döntései másolatát, melyek a Kérelmező személyes adatait (nevét és lakcímadatát) is
tartalmazták. Kérelmezett II. az alábbi iratok másolatát továbbította Kérelmezett I.-nek: Kérelmezett II.
[…] sz. elsőfokú határozata, Kérelmezett II. megismételt közigazgatási hatósági eljárásban meghozott
[…] sz. határozata, Zala Megyei Kormányhivatal Kérelmezett II. […] sz. határozatát helybenhagyó
határozata, Veszprémi Közigazgatási és Munkaügyi Bíróság […] sz. végzése, Iratjegyzék jogorvoslati
kérelmet felterjesztő levélhez.
A Kérelmező álláspontja szerint a Kérelmezett I. a megkeresés elektronikus úton történt küldésével és
ügyintézői a határozatok elolvasásával, Kérelmezett II. a megkeresés elektronikus úton történt
teljesítésével, jogellenes adatkezelést hajtott végre, mert a Kérelmezőre vonatkozó adatokat is
továbbították. A Kérelmező állítása szerint a Kérelmezett II. nem hivatalos e-mailes levelezésben adta
ki a személyes adatait, továbbá sérelmezte azt is, hogy az ország összes hatósága értesült az
eljárásról.
A Kérelmező a fenti jogsértések kivizsgálását és megállapítását kérte a Hatóságtól.
Az érintett kérelmére az információs önrendelkezési jogról és az információszabadságról
szóló 2011. évi CXII. törvény (a továbbiakban: Infotv.) 60. § (1) bekezdése alapján adatvédelmi
hatósági eljárás indult. A Hatóság az eljárás indulásáról szóló értesítéssel egyidejűleg végzéseiben
a tényállás tisztázása érdekében tájékoztatást kért az üggyel kapcsolatban Kérelmezett I.-től és
Kérelmezett II.-től.
A Kérelmezett I. […] iktatószámú válaszlevele szerint az adatvédelmi hatósági eljárás tárgyát
képező ügyben az általa – forgalom-buda@bfkh.gov.hu e-mail címről – 2018. október 17. napján
küldött e-mail személyes adatokat nem tartalmazott.
A megkeresés szövege, melyet minden közlekedés-felügyeleti hatóságnak továbbított a Kérelmezett
I., az alábbi volt:
„Tisztelt Osztályvezető Úr/ Úrhölgy!
Tájékoztatom, hogy Hatóságunknál közigazgatási eljárás van folyamatban […]
üzembentartó tevékenységi engedélye kapcsán a 1071/2009/EK rendelet IV.
mellékletében foglalt jogsértések elkövetése miatt.

3
Kérem szíves segítségét – amennyiben rendelkezik vele -, hogy a mai naphoz
(2018.10.7.) viszonyítva az elmúlt 2 évben történt közúti ellenőrzések esetében a
jogerős/végleges határozatát Hatóságunknak részére szkennelt formátumban (lehetőség
szerint 8 napon belül) a forgalom-buda@bfkh.gov.hu e-mail címre megküldeni
szíveskedjen.
Segítő közreműködését köszönöm.”
A Kérelmezett I. által előadottak szerint a megkeresésére érkezett válaszokhoz kizárólag a
Kérelmezett I. főosztályvezetője és az általa kijelölt ügyintéző fért hozzá. A Kérelmezett I. hivatkozott
az elektronikus ügyintézés és bizalmi szolgáltatások általános szabályairól szóló 2015. évi CCXXII.
törvény (a továbbiakban: E-ügyintézési tv.) 1. § 17. a) pontjára, valamint a 2. § (1) bekezdésére,
mely szerint a Kérelmezett I. elektronikus ügyintézésre kötelezett szerv és valamennyi feladat- és
hatáskörükbe tartozó ügy esetében köteles biztosítani az elektronikus ügyintézés lehetőségét. A
Kérelmezett I. jogértelmezése alapján a közigazgatási szervek nem csak a hivatali kaput
használhatják az egymás között kommunikációban, ezért a levelezést a GroupWise
levelezőrendszerben végzik, mely a Nemzeti Infokommunikációs Szolgáltató Zártkörűen Működő
Részvénytársaság által biztosított Nemzeti Távközlési Gerinchálózat része, és melyben minden
érintett fájl „egy zárt forráskódú natív GroupWise titkosítással van ellátva. A Kormányhivatalok
levelezése egymás között a Nemzeti Infokommunikációs Szolgáltató Zrt (NISZ Zrt.) által biztosított
Nemzeti Távközlési Gerinchálózaton (NTG) belül történik”.
A Kérelmezett I. arról is tájékoztatta a Hatóságot, hogy a […] számon folytatott hatósági eljárásban
az általános közigazgatási rendtartásról szóló 2016. évi CL. törvény (a továbbiakban: Ákr.) 33. §ában foglalt előírásoknak megfelelően biztosított iratbetekintést a Munkáltatónak a 2018. november
23. napján benyújtott kérelmére, amelynek keretében az ügy dokumentumainak másolatát
anonimizálás nélkül bocsátotta a Munkáltató képviselője rendelkezésére.
A Kérelmezett II. - […] iktatószámú - nyilatkozata szerint a Kérelmezett I. megkeresése megalapozott
volt, melynek a teljesítését az Ákr. 25. § (2) bekezdése alapján nem tagadhatta meg. A megkeresés
teljesítése előtt a Kérelmezett II. az Ákr. 25. §, 27. § és az Infotv. 71. § feltételeinek teljesülését
vizsgálta. „Ennek során megállapítottuk, hogy az ellenőrzés alá vont jogi személy vonatkozásában
a közlekedési igazgatási feladatokkal összefüggő hatósági feladatokat ellátó szervek kijelöléséről
szóló 382/2016. (XII.2.) Korm. rendelet (a továbbiakban: Korm. rendelet) 4. § (4) bekezdésének 20.
pontjában foglaltak szerint a megkereső hatóság rendelkezik hatáskörrel és illetékességgel, a kért
adatokat az Ákr. 27. § (1) bekezdése szerint jogosult megismerni és kezelni, azok az eljárásával
összefüggnek, illetve azok megismerése és kezelése az eljárás eredményes lefolytatása érdekében
szükséges.”
Ezzel kapcsolatban Kérelmezett II. azt is előadta, hogy a megkeresés az előzőekben kifejtetteken
túl amiatt is megalapozott volt álláspontja szerint, mert a rendelkezésére álló (a közúti közlekedésről
szóló 1988. évi I. törvény 21/C. § szerinti) nyilvántartás nem tartalmaz egyes olyan részadatokat,
melyek a hatósági eljárás lefolytatásához szükségesek, így például a jogsértés alapját és tényállást.
A nyilvántartásból a közlekedés-felügyeleti hatóságok értesülhetnek a megállapított jogsértésekről
és azok felelőseiről, tehát a Kérelmezett II. álláspontja szerint a Kérelmező által állítottak, miszerint
„az adattovábbítással az ország összes hatósága értesült az eljárásról, nem állja meg a helyét.” A
Kérelmezett II.- a Hatósághoz másolatban mellékelt -, a Kérelmezett I. megkeresésére adott
válasza csak a Kérelmezett I. részére került megküldésre, a többi közlekedés-felügyeleti hatóság a
Kérelmezett II. válaszát nem kapta meg.
A megkeresés a Kérelmezett I. E-ügyintézési tv. 57. § (1) bekezdés szerint közzétett hivatalos email címéről érkezett, és ebben kifejezetten azt kérte, hogy erre a címre teljesítsék a megkeresést.
A Kérelmezett I. és a Kérelmezett II. által használt e-mail cím a kormányzati gerinchálózat részét
képezi.

4
A Kérelmezett II. előadta továbbá, hogy a Kérelmező az előtte folyt hatósági eljárásban nem kérte
az Ákr. 28. § alapján az adatai zárt kezelését, ezért Kérelmezett I. részére jogszerűen továbbította
az első- és másodfokú határozattal a kérelmezőre vonatkozóan a név és lakcímadatát.
A Hatóság az Ákr. 25. § (1) bekezdés b) pontja alapján megkereséssel fordult a GroupWise
levelezőrendszer fejlesztőjéhez, a Nowell Magyarország Kft.-hez annak érdekében, hogy azzal
kapcsolatban adjon a Hatóság részére felvilágosítást, hogy a levelezőrendszer megfelel-e az Eügyintézési tv. elektronikus kapcsolattartásra vonatkozó követelményeinek.
Az Ákr. 25. § (1) bekezdés b) pont alapján megkeresett Nowell Magyarország Kft.-től kapott válasz
szerint „a rendszerben végzett valamennyi művelet azonosításhoz és jogosultsághoz kötött, az
eseményekről naplóbejegyzés készül.” „ A rendszer a leveleket és a hozzájuk tartozó metaadatokat
adatbázisában tárolja oly módon, hogy azokat adminisztrátori jogosultsággal sem lehet módosítani,
a levelek tartalmát megismerni, továbbá a levelek tartalma a GroupWise belső adatbázisában
titkosítottan kerül tárolásra, így a rendszer megkerülésével nem hozzáférhető.” „ A GroupWise
adatbázisaiban tárolt adatok sérthetetlenségét és bizalmasságát nem a nyílt forráskódú rendszerek
által használt, aszimmetrikus titkosításon alapuló technológia biztosítja, hanem a rendszer gyártója
által fejlesztett, karbantartott és támogatott titkosítási megoldás.”
II. Az ügyben alkalmazandó jogszabályok
A természetes személyeknek a személyes adatok kezelése tekintetében történő védelméről és
az ilyen adatok szabad áramlásáról, valamint a 95/46/EK irányelv hatályon kívül helyezéséről szóló
2016/679 (EU) rendelet (a továbbiakban: általános adatvédelmi rendelet) 2. cikk (1) bekezdése
szerint a rendeletet kell alkalmazni a személyes adatok részben vagy egészben automatizált módon
történő kezelésére, valamint azoknak az adatoknak a nem automatizált kezelésére, amelyek
valamely nyilvántartási rendszer részét képezik, vagy amelyeket egy nyilvántartási rendszer részévé
kívánnak tenni.
Az általános adatvédelmi rendelet 5. cikk (1) bekezdés b) pont alapján a személyes adatok
gyűjtése csak meghatározott, egyértelmű és jogszerű célból történjen, és azokat ne kezeljék ezekkel
a célokkal össze nem egyeztethető módon; („célhoz kötöttség”).
Az általános adatvédelmi rendelet 5. cikk (1) bekezdés c) pont alapján a személyes adatok az
adatkezelés céljai szempontjából megfelelőek és relevánsak kell, hogy legyenek, és a szükségesre
kell korlátozódniuk („adattakarékosság”).
Az általános adatvédelmi rendelet 5. cikk (1) bekezdés f) pont alapján a személyes adatok
kezelését oly módon kell végezni, hogy megfelelő technikai vagy szervezési intézkedések
alkalmazásával biztosítva legyen a személyes adatok megfelelő biztonsága, az adatok jogosulatlan
vagy jogellenes kezelésével, véletlen elvesztésével, megsemmisítésével vagy károsodásával
szembeni védelmet is ideértve („integritás és bizalmas jelleg”).
Az általános adatvédelmi rendelet 6. cikk (1) bekezdés e) pont alapján a személyes adatok
kezelése kizárólag akkor és annyiban jogszerű, amennyiben legalább az adatkezelés közérdekű
vagy az adatkezelőre ruházott közhatalmi jogosítvány gyakorlásának keretében végzett feladat
végrehajtásához szükséges.
Az általános adatvédelmi rendelet 58. cikk (2) bekezdés alapján a felügyeleti hatóság korrekciós
hatáskörében eljárva:
b) elmarasztalja az adatkezelőt vagy az adatfeldolgozót, ha adatkezelési tevékenysége megsértette
e rendelet rendelkezéseit;
g) a 16., 17., illetve a 18. cikkben foglaltaknak megfelelően elrendeli a személyes adatok
helyesbítését, vagy törlését, illetve az adatkezelés korlátozását, valamint a 17. cikk (2)

5
bekezdésének és a 19. cikknek megfelelően elrendeli azon címzettek erről való értesítését, akikkel
vagy amelyekkel a személyes adatokat közölték;
i) a 83. cikknek megfelelően közigazgatási bírságot szab ki, az adott eset körülményeitől függően az
e bekezdésben említett intézkedéseken túlmenően vagy azok helyett.
Az Infotv. 61. § (2) bekezdés b) pontja alapján a Hatóság elrendelheti határozatának - az
adatkezelő, illetve az adatfeldolgozó azonosító adatainak közzétételével történő - nyilvánosságra
hozatalát, ha azt közfeladatot ellátó szerv tevékenységével összefüggésben hozta.
Az Ákr. 27. § (1) bekezdés alapján a hatóság jogosult az ügyfél és az eljárás egyéb résztvevője
természetes személyazonosító adatainak és az ügyfajtát szabályozó törvényben meghatározott
személyes adatok, továbbá – ha törvény másként nem rendelkezik – a tényállás tisztázásához
elengedhetetlenül szükséges más személyes adatok megismerésére és kezelésére.
Az Ákr. 27. § (2) bekezdés alapján a hatóság gondoskodik arról, hogy a személyes adatok
védelme biztosított legyen. [Ezzel egyező szabályozást tartalmazott a közigazgatási hatósági eljárás
és szolgáltatás általános szabályairól szóló 2004. évi CXL. törvény (a továbbiakban: Ket.)1 17. § (1)
bekezdése, amely szerint a hatósági eljárás tartama alatt, illetve a hatóság által nyújtott szolgáltatás
teljesítése során a hatóság gondoskodik arról, hogy a személyes adatok védelme biztosított legyen.]
Az Ákr. 33. § (1) bekezdés alapján az ügyfél az eljárás bármely szakaszában és annak befejezését
követően is betekinthet az eljárás során keletkezett iratba.
Az Ákr. 33. § (3) bekezdés alapján harmadik személy akkor tekinthet be a személyes adatot vagy
védett adatot tartalmazó iratba, ha igazolja, hogy az adat megismerése joga érvényesítéséhez, illetve
jogszabályon, bírósági vagy hatósági határozaton alapuló kötelezettsége teljesítéséhez szükséges.
Az Ákr. 34. § (2) bekezdése szerint az iratbetekintéskor nem ismerhető meg az olyan irat vagy
az irat olyan része, amelyből következtetés vonható le valamely olyan személyes adatra, amely
megismerésének törvényben meghatározott feltételei nem állnak fenn, kivéve, ha az adat
megismerésének hiánya megakadályozná az iratbetekintésre jogosultat az e törvényben biztosított
jogai gyakorlásában.
Az E-ügyintézési tv. 51. § (1) bekezdése szerint együttműködő szerv a törvény harmadik része
alkalmazásában az E-ügyintézési tv. 1. § 17. pontja szerinti elektronikus ügyintézést biztosító szerv,
valamint a Kormány által kijelölt közfeladatot ellátó szerv. 58. § (1) bekezdés alapján az együttműködő
szervek egymás közötti elektronikus kapcsolattartása csak az e törvényben meghatározott olyan
módon történhet, amelynek során az együttműködő szervek biztosítják a küldeménybe foglalt
nyilatkozatot megtevő személy elektronikus azonosíthatóságát, a küldemény sértetlenségét, a
küldemény kézbesítésének igazolását, a kézbesítés időpontjának megállapíthatóságát (a
továbbiakban: biztonságos elektronikus kapcsolattartás). Ugyanezen § (2) bekezdés a) pontja szerint
a biztonságos elektronikus kapcsolattartás történhet a közzétett biztonságos elektronikus
kapcsolattartásra szolgáló elérhetőségre történő kézbesítés útján. Az E-ügyintézési tv. 57. § (2)
bekezdés b) pontja szerint biztonságos elektronikus kapcsolattartásra szolgáló elérhetőség olyan
elektronikus levélcím lehet, amelynek tekintetében a címzett vállalja az információ kézhezvételének a
visszaigazolását.
Az E-ügyintézési tv. 60. § (1) bekezdése szerint az együttműködő szerv, ha tudomása van arról,
hogy az előtte folyamatban lévő ügy elintézéséhez vagy feladata ellátásához szükséges,
rendelkezésére nem álló - személyes vagy minősített adat esetében általa törvény alapján kezelhető
- információ a (3) bekezdés szerinti elsődleges információforrásból rendelkezésre áll, azt törvény
kizáró rendelkezése hiányában elsődleges információforrásból elektronikus úton szerzi be.

1

Kérelmezet II. jelen ügyben érintet határozata meghozatalára vonatkozó hatósági eljárásra még a Ket-et kellett
alkalmazni.

6

III. Döntés
1. A hatósági megkereséssel kapcsolatos adatkezelés
A Kérelmezett I. által az illetékes kormányhivatalok közlekedés felügyeleti főosztályaira – 2018.
október 17. napján – elektronikus levélben küldött megkeresés személyes adatokat nem tartalmazott,
abban csak az eljárása alá vont jogi személy adatai szerepeltek.
A Kérelmezett II. által hozott határozatban a Munkáltató adatain kívül szerepeltek a Kérelmező
személyes adatai is, mivel ezen eljárásban ő is ügyfél volt.
A Kérelmezett II. továbbította Kérelmezett I.-hez a megkeresésben kért határozattal a Kérelmező
személyes adatait is.
A Kérelmezett II. Kérelmezett I.-hez a megkeresésében kért jogerős határozattal együtt egyéb
iratokat is továbbított, melyekben szintén szerepeltek a Kérelmező személyes adatai.
A Kérelmezett II. által a Kérelmezett I.-nek továbbított, a Kérelmező és a Munkáltatója
szabályszegési ügyében hozott döntések Kérelmezőt érintő része az általános adatvédelmi rendelet
4. cikk 1. pontja szerint a Kérelmező személyes adatának minősül, amely adatoknak a Kérelmezett
II. által történt megküldése és Kérelmezett I. iktatott iratanyagában való tárolása és azokba történt
betekintés, azokról másolat adása az általános adatvédelmi rendelet 4. cikk 2. pontja szerinti
adatkezelésnek minősül. Ennek megfelelően alkalmazandók jelen esetben is az általános
adatvédelmi rendelet rendelkezései, amelyeket az abban foglaltak szerint megengedett nemzeti
szabályozási lehetőséggel összhangban lévő nemzeti szabályozással együtt kell értelmezni.
Ugyanúgy, ahogy az adott adatkezelésre vonatkozó valamennyi hazai jogszabályi rendelkezést,
jelen esetben az Ákr. és az E-ügyintézési tv. kapcsolódó rendelkezéseit is a rendelettel
összhangban, annak szabályait nem lerontva szükséges értelmezni.
Egy hatósági megkeresés teljesítése az általános adatvédelmi rendelet 6. cikk (1) bekezdés e)
pontja szerinti kötelező adatkezelésnek minősül, melynek során a kötelezést – az általános
adatvédelmi rendelet 6. cikk (3) bekezdése szerinti szabályként – az Ákr. 25. §-a állapítja meg. A
megkeresés teljesítése során ugyanakkor az Ákr. 27. §-ának rendelkezéseit és az általános
adatvédelmi rendelet szabályait is be kell tartani. Ezekből következően a megkeresett mint a
személyes adatok kezelője pusztán annál fogva, hogy megkeresést teljesít, nem mentesül az alól a
kötelezettség alól, hogy az adattovábbítás során az általános adatvédelmi rendeletnek az
adatkezelés célhoz kötöttségére és az adattakarékosságra vonatkozó alapelveit betartsa.
A Kérelmezett I. megkeresése csak az általa megnevezett és vizsgált jogi személyre vonatkozó
jogerős/végleges határozat megküldésére irányult, az előtte a kizárólag az adott jogi személlyel
szemben folyamatban volt eljárás során a jogkövetkezmények megállapítása szempontjából
releváns tényállás megállapítása céljából. Ezen megkeresésre adott válaszában a Kérelmezett II. a
Kérelmezőnek az iratokban szereplő személyes adatait nem anonimizálta, annak ellenére, hogy a
megkeresés teljesítéséhez – annak céljára is tekintettel – sem a megkeresésen túlterjedő iratkör,
sem a megkeresés szerinti iratok személyes adatokat tartalmazó változatának a megküldése nem
volt szükséges.
A fentiekre tekintettel a Kérelmezett II. megsértette az általános adatvédelmi rendelet 5. cikk (1)
bekezdés b) és c) pont szerinti „célhoz kötöttség” és „adattakarékosság” elvét, mert Kérelmezett I.
megkeresésének teljesítésekor mérlegelnie kellett volna azt is, hogy a személyes adatok továbbítása
szükséges-e a megkeresés teljesítéséhez, különös tekintettel arra, hogy a nevezett hatósági eljárás
és a megkeresés is egy jogi személyre vonatkozott.

7
Az általános adatvédelmi rendelet szerint az adatkezelési célhoz képest megfelelő és releváns
adatok kezelése tekinthető jogszerűnek, ez alapján biztosítani kell, hogy kizárólag olyan személyes
adatok kezelésére kerüljön sor, amelyek az adott konkrét adatkezelési cél szempontjából
szükségesek.
A Kérelmezett II-nek adott esetben akkor is el kellett volna végeznie ezt a mérlegelést, és meg kellett
volna tennie a szükséges intézkedéseket (azaz a megküldött jogerős/végleges határozatban a
személyes adatok megismerhetetlenné tételét, az anonimizálást), ha a megkereső Kérelmezett I. az
Ákr. 27. § (1) bekezdés alapján a tényállás tisztázásához elengedhetetlenül szükséges személyes
adatok megismerésére és kezelésére elvben jogosult. Látható ugyanis, hogy maga az Ákr. –
egyébként az általános adatvédelmi rendelettel összhangban, lényegében az általános adatvédelmi
rendelet 6. cikk (3) bekezdése szerinti szabályként – ugyan igen széles körben teszi lehetővé a
hatóságok számára személyes adatok kezelését, ám egyrészt maga ez a rendelkezés is kifejezetten
utal az adatnak az adott célhoz elengedhetetlen voltának kritériumára, másrészt ez a rendelkezés
sem írja felül az általános adatvédelmi rendelet fent hivatkozott alapelvi rendelkezéseit. Mindebből
következően egy hatóság nem természetes személyekkel szemben folytatott eljárása során egy
másik hatóságnak küldött – a jelen ügyhöz hasonló tartalmú és célú megkeresése – a megkereső
hatóság kifejezett ilyen jelzése hiányában – nem értelmezhető akként, mint amely szükségszerűen
az adott üggyel semmilyen releváns kapcsolatot nem mutató személyes adatokra is vonatkozik.
Ugyan a megkeresés teljesítése körében a megkereső hatóság van abban a helyzetben, hogy a
saját ügyében a tényállás megállapításához szükséges adatok körét, köztük a személyes adatok
körét meghatározza, így elsődlegesen az ő felelőssége – az említett jogi korátok között – abban a
kérdésben dönteni, hogy a megkeresés személyes adatokra vonatkozóan is szükséges-e, ám ez
nem jelenti azt, hogy bármilyen hatósági megkeresést szükségszerűen és automatikusan olyannak
kellene értelmeznie a megkeresettnek, mint amelyik a személyes adatok bármely körére válogatás
nélkül kiterjed. Sőt, éppen az általános adatvédelmi rendelet rendelkezéseire, továbbá a megkereső
hatóságra vonatkozó Ákr. 27. § (1) bekezdésbeli korlátozó tartalmú rendelkezésekre, illetve a
megkeresett hatóságot kötelező, a személyes adatok védelmére vonatkozó Ákr. 27. § (2)
bekezdésbeli [illetve Ket. 17. § (1) bek.] szabályra tekintettel a megkeresést ilyen tekintetben nem
lehet tágan értelmezni. Megjegyzendő, a Kérelmezett II. határozata meghozatalához vezető
eljárásra alkalmazandó Ket. a 17. § (5) bekezdésében még kifejezetten tartalmazott erre vonatkozó
követelményt, amikor kimondta, hogy a hatóság az eljárás, illetve szolgáltatás nyújtása során a
személyes adatot – az ugyanazon ügyben folyó, e törvényben szabályozott eljárások kivételével –
csak akkor továbbíthatja más szervhez, ha azt törvény megengedi, vagy ha az érintett ehhez
hozzájárult, amely rendelkezést az Ákr. – mivel egyébként is következett a vonatkozó adatvédelmi
szabályokból – egyszerűsítendő a szabályozást, már kifejezetten nem ismétli meg.
A Kérelmezett II. tehát akkor, amikor a Kérelmezett I. célja tekintetében egyértelmű, és a személyes
adatok átadására ezen céllal összefüggésben semmilyen utalást nem tevő megkeresésére a
megkeresés teljesítéséhez elengedhetetlen adatokon túli személyes adatokat is a Kérelmezett I.
rendelkezésére bocsátott, megsértette az általános adatvédelmi rendelet 5. cikk (1) bekezdés b) és
c) pontját.
E jogsértés megállapításának nem akadálya az sem, ha a jelen ügyben a Hatóság tudomására jutott
adatok alapján kicsi a valószínűsége, hogy abból a Kérelmezőnek közvetlen hátránya származott
volna, tekintve, hogy a megkereséssel érintett korábbi hatósági ügyben a Kérelmező mellett a
Munkáltató is ügyfél volt, azaz a kérdéses elsőfokú határozatot teljes terjedelmében korábban már
megismerhette. Ez már csak azért is így van, mert a megkeresett Kérelmezett II. – mivel nem ismeri
teljes terjedelmében a Kérelmezett I. előtt folyó ügyet, annak valamennyi ügyfelét, egyéb
résztvevőjét, pontos tárgyát – nincs abban a helyzetben, hogy az általa megküldött adatok későbbi
felhasználásáról bármit biztonsággal megállapítson, vagy arra bármilyen hatással legyen, így a
szükségesnél szélesebb körű adattovábbítás hatásait, hátrányos vagy kevésbé hátrányos voltát
sem tudja felmérni.

8
2. A megkereső hatóság adatkezelése
A Kérelmezett I.-nek az Ákr. 27. § (1) és (2) bekezdéséből, továbbá az általános adatvédelmi rendelet
5. cikk (1) bekezdés b) és c) pontjából – továbbá az általános adatvédelmi rendelet 6. cikk (1)
bekezdés e) pontjának a szükségességre vonatkozó követelményéből – levezethetően az a
kötelezettsége származott, hogy a megkeresés teljesítésekor megkapott iratokat megvizsgálja abból
a szempontból is, hogy az abban foglalt személyes adatok az eljárás eredményes lefolytatásához
elengedhetetlenül szükségesek-e, és amennyiben nem, akkor azok kezelését megszüntesse, vagy
– ha a bizonyíték bizonyító erejének sérelme nélkül nem lehetséges – legalább korlátozza annyiban,
hogy ezen – az eljárás eredményes lefolytatáshoz, a tényállás feltárásához nem elengedhetetlenül
szükséges – adatokat a hatóság tárolja ugyan, de zártan kezeli, és csak abban az esetben használja
fel, ha és amennyiben az adott adatot tartalmazó irat integritása bizonyítása céljából az feltétlenül
szükséges. Jelen esetben nem ez volt a helyzet, hiszen a Kérelmezett I. előtt folyamatban lévő
eljárás ügyfele a Munkáltató volt, így csak bármilyen korábbi határozatnak a rá vonatkozó része
lehetett releváns az adott ügyben. Szigorúan véve a Kérelmezett II. határozata valójában ugyanazon
eljárásában hozott két határozatot tartalmazott (eltérő ügyfelekkel szemben külön szankciót
megállapítva), és így tekintve még nyilvánvalóbb, hogy csak az egyik határozat, a Munkáltatóra
vonatkozó volt releváns az új hatósági ügyben. Ennek megfelelően, ha a Kérelmezett I. eleget tett
volna az általános adatvédelmi rendelet 5. cikk b) és c) pontjából, illetve 6. cikk (1) bekezdés e)
pontjából fakadó kötelezettségeinek, akkor az iratbetekintéskor nem kerülhetett volna sor a
Kérelmező személyes adatai hozzáférhetővé tételére sem. Az Ákr. 27. § (1) bekezdéséből ugyanaz
következik.
Az iratbetekintés tekintetében pedig a Hatóság álláspontja szerint az Ákr. 33. §-ának rendelkezései
az általános adatvédelmi rendelet 6. cikk (1) bekezdés e) pontja szerinti adatkezelést előíró
szabálynak tekinthetők, amelyeket a 34. §-beli korlátokkal, és az általános adatvédelmi rendelet
egyéb rendelkezéseivel összhangban kell alkalmazni.
Márpedig, az iratbetekintés vonatkozásában az Ákr. 34. § (2) bekezdése kifejezetten is megerősíti
az egyébként az általános adatvédelmi rendeletből is levezethető azon kötelezettségét a Kérelmezet
II.-nek, hogy az olyan személyek személyes adatait, akik az eljárásban semmilyen szerepet nem
visznek, arról értelemszerűen nem is tudnak, és akiknek a személyes adatai semmilyen releváns
összefüggést nem mutatnak az üggyel, megismerhetetlenné tegye, anonimizálja. Az ilyen esetben
ugyanis értelemszerűen nem sérülhetnek az adott iratbetekintést kérő eljárási jogai. Ebből
következően pedig az ilyen adatok más – az adatalany tekintetében harmadik személynek minősülő
személyek – részére való hozzáférhetővé tételére már nincs megfelelő jogalapja az adatkezelő
hatóságnak.
Az eljárási résztvevők személyes adatai zártan kezelésének intézménye az ebből eredő hátrányok
elkerülését is lehetővé teszi, és e szabályozás oka éppen az, hogy még ezekben az esetekben is
szükség lehet a személyes adatok megismerhetetlenné tételére, ám látni kell, hogy az a fajta
védelem más jellegű, mint az általános adatvédelmi rendelet általános védelmi szabályai, és a kettő
nem helyettesítheti egymást. Éppen erre tekintettel nem fogadható el a Kérelmezett II.-nek az a
hivatkozása, hogy a Kérelmező adott esetben a korábbi, a Kérelmezet II. előtt folyt eljárásban nem
kérte személyazonosító adatai zártan kezelését, mert – amellett, hogy abban az eljárásban
ügyfélként a Ket. akkori szabályai (39/A. §) szerint erre jogi lehetősége sem volt –, a Kérelmezett I.
előtti eljárás, és abban az iratbetekintés szempontjából irreleváns. A Kérelmező személyes
adatainak kezeléséről a Kérelmezett I. eljárásában önállóan szükséges dönteni, az adatkezelés
szükségességét, célhoz kötött és arányos voltát az adott személy, illetve az adott adatok ezen
eljárásban betöltött funkciójára tekintettel kell értékelni.
A fentiek alapján Hatóság megállapította, hogy a Kérelmezett I. a Munkáltató képviselője számára
biztosított iratbetekintés során jogellenes adatkezelést valósított meg, mert a Kérelmezett I. előtt
folyamatban volt hatósági eljárásban a Kérelmező személyes adatait nem bocsáthatta volna a
Munkáltató rendelkezésére. Az Ákr. 34. § (2) bekezdése miatt a Kérelmezett I. az iratbetekintés

9
biztosítása során a célhoz kötött adatkezelés és az adattakarékosság elvébe ütköző módon tette
hozzáférhetővé a Kérelmező személyes adatait harmadik személy, azaz a Munkáltató képviselője
részére, ezzel megsértette az általános adatvédelmi rendelet 5. cikk (1) bekezdés b) és c) pontját is.
Ebből a szempontból nincsen jelentősége annak, hogy ezzel a jogellenes adatkezeléssel a Munkáltató
mint jogi személy nem ismerhetett meg olyan személyes adatot, mely előtte már nem volt ismert,
hiszen a Kérelmezett II. előtt folyamatban volt ügyben a Kérelmező személyes adatait is tartalmazó
határozat a Munkáltató mint egyetemleges kötelezett részére is kézbesítésre került korábban a
Kérelmezett II. eljárásában. Tekintettel ugyanakkor arra, hogy a Munkáltató mint adatkezelő szintén
köteles arra, hogy az általa a munkavállalóiról megismert és kezelt adatokat a vonatkozó adatvédelmi
szabályokkal összhangban kezelje, így mindenekelőtt biztosítsa, hogy egy-egy adatot
munkaszervezetén belül is csak az ismerhesse meg, aki arra jogosult, aki az adott adatkezelési cél
megvalósításában szükségszerűen részt vesz. Ebből következően pedig abból a tényből, hogy a
Munkáltató és az adott korábbi ügyben eljárt munkatársai (meghatalmazott képviselője)
megismerhették a Kérelmezőnek a korábbi ügyben keletkezett személyes adatait, nem következik
szükségszerűen, hogy a Kérelmezett I. előtti eljárásban eljárt munkatársak mindegyikének is
szükségszerűen hozzáféréssel kellett volna bírniuk ezen adatokhoz. A Kérelmezett I. fentiek szerinti
jogsértő adatkezeléséről ezért nem lehet minden kétséget kizáróan megállapítani, hogy semmilyen
hátránnyal vagy annak kockázatával nem járhatott az érintett magánszférájára nézve.
3. Elektronikus adattovábbítás
Az E-ügyintézési tv. elektronikus kapcsolattartás módjaira előírt összes követelmény vizsgálata
(küldeménybe foglalt nyilatkozatot megtevő személy elektronikus azonosíthatósága, küldemény
sértetlenségének biztosítása, küldemény kézbesítésének igazolása, kézbesítés időpontjának
megállapíthatósága) nem tartozik a Hatóság hatáskörébe. Adatvédelmi szempontból csak az
vizsgálható, hogy a küldeményt esetlegesen megismerték-e illetéktelen személyek, illetve az
általános adatvédelmi rendelet 5. cikk (1) bekezdés f) pontjában írtaknak, azaz az „integritás és
bizalmas jelleg” illetve az adatbiztonság követelményének eleget tettek-e az adatkezelők.
A Kérelmezett I. által megadott e-mail cím, melyre a Kérelmezett II. válasza érkezett, továbbá a
Kérelmezett II. e-mail címe, melyről a választ küldte, az E-ügyintézési tv. 57. § (1) bekezdés szerinti
biztonságos elektronikus kapcsolattartásra szolgáló elérhetőség, tehát a forgalombuda@bfkh.gov.hu e-mail címre a jarmu@zalagov.hu e-mail címről történő adattovábbítással nem
valósult meg jogellenes adatkezelés, mert adatbiztonsági szempontból ez megfelelő volt.
4. Jogkövetkezmények
A Hatóság a Kérelmező kérelmének helyt ad és az általános adatvédelmi rendelet 58. cikk (2)
bekezdés b) pontja alapján elmarasztalja a Kérelmezett I.-et és a Kérelmezett II.-öt az általános
adatvédelmi rendelet 5. cikk (1) bekezdés b) és c) pontjának megsértése miatt.
A Hatóság az Infotv. 61. § (2) bekezdés b) pontja alapján elrendeli a határozatnak az adatkezelők,
vagyis a Kérelmezett I. és a Kérelmezett II. azonosító adatainak közzétételével való nyilvánosságra
hozatalát.

IV. Egyéb kérdések
A Hatóság hatáskörét az Infotv. 38. § (2) és (2a) bekezdése határozza meg, illetékessége az ország
egész területére kiterjed.

10
Az Ákr. 112. §-a, és 116. § (1) bekezdése, illetve a 114. § (1) bekezdése alapján a határozattal
szemben közigazgatási per útján van helye jogorvoslatnak.
***
A közigazgatási per szabályait a közigazgatási perrendtartásról szóló 2017. évi I. törvény (a
továbbiakban: Kp.) határozza meg. A Kp. 12. § (2) bekezdés a) pontja alapján a Hatóság döntésével
szembeni közigazgatási per törvényszéki hatáskörbe tartozik, a perre a Kp. 13. § (11) bekezdése
alapján a Fővárosi Törvényszék kizárólagosan illetékes.
A polgári perrendtartásról szóló 2016. évi CXXX. törvénynek (a továbbiakban: Pp.) – a Kp. 26. § (1)
bekezdése alapján alkalmazandó – 72. §-a alapján a törvényszék hatáskörébe tartozó perben a jogi
képviselet kötelező. Kp. 39. § (6) bekezdése szerint – ha törvény eltérően nem rendelkezik – a
keresetlevél benyújtásának a közigazgatási cselekmény hatályosulására halasztó hatálya nincs.
A Kp. 29. § (1) bekezdése és erre tekintettel a Pp. 604. § szerint alkalmazandó, az elektronikus
ügyintézés és a bizalmi szolgáltatások általános szabályairól szóló 2015. évi CCXXII. törvény (a
továbbiakban: E-ügyintézési tv.) 9. § (1) bekezdés b) pontja szerint az ügyfél jogi képviselője
elektronikus kapcsolattartásra kötelezett.
A keresetlevél benyújtásának idejét és helyét a Kp. 39. § (1) bekezdése határozza meg. A tárgyalás
tartása iránti kérelem lehetőségéről szóló tájékoztatás a Kp. 77. § (1)-(2) bekezdésén alapul. A
közigazgatási per illetékének mértékét az illetékekről szóló 1990. évi XCIII. törvény (továbbiakban:
Itv.) 44/A. § (1) bekezdése határozza meg. Az illeték előzetes megfizetése alól az Itv. 59. § (1)
bekezdése és 62. § (1) bekezdés h) pontja mentesíti az eljárást kezdeményező felet.
A közigazgatási szerv törvénysértést megállapító határozata közérdekű adat, és ebben az esetben
a határozat nyilvánosságra hozatalára a Kérelmezett I. és a Kérelmezett II. azonosító adataival kerül
sor. A Hatóság a határozatának a saját honlapján történő nyilvánosságra hozatalát az Infotv. 61. §
(2) bekezdés b) pontja alapján rendelte el.
A hatóság az eljárás során túllépte az Infotv. 60/A.§ (1) bekezdése szerinti százhúsz napos
ügyintézési határidőt, ezért az Ákr. 51. § b) pontja alapján tízezer forintot fizet a Kérelmezőnek.
Budapest, 2019. május 28.

Dr. Péterfalvi Attila
elnök
c. egyetemi tanár

